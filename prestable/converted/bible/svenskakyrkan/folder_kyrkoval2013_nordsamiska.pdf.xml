<document xml:lang="sme" id="no_id">
  <header>
    <title/>
    <genre code="bible"/>
    <author>
      <unknown/>
    </author>
    <wordcount>813</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <origFileName>http://www.svenskakyrkan.se/default.aspx?id=1029431</origFileName>
    <parallel_text location="folder_kyrkoval2013_sydsamiska.pdf" xml:lang="sma"/>
    <parallel_text location="rostkortsfolder_2013.pdf" xml:lang="swe"/>
    <parallel_text location="folder_kyrkoval2013_romani_kelderash.pdf" xml:lang="rmy-rka"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Du jietna váikkuha!</p>
    <p>Sotnabeaivvi čakčamánu 15. beaivvi 2013 leat girkoválggat ja dus lea jienastanriekti. Dá lea du jienastangoarta.</p>
    <p>Geat galget oažžut du luohttámuša váldit dehálaš mearrádusaid boahtte njeallje jagi?</p>
    <p>Dát guoská searvegotti doibmii ja ollislaš mearrádusaide olles Ruoŧa girkus. Movt du girkomáksu galgá geavahuvvot?</p>
    <p>Makkár doaimmat galget leat doppe gos don orut? Makkár oaiviliid girku galgá atnit? Váldde vejolašvuođa váikkuhit.</p>
    <p>Bures boahtin jienastit girkoválggain!</p>
    <p>Jienastangoarta</p>
    <p>Ovttas dáinna čállosiin don leat maid ožžon jienastangoarttat. Váldde mielde dan go galggat jienastit.</p>
    <p>Gean sáhtát jienastit?</p>
    <p>Girkoválggain don jienastat nammadanjoavkkuid ja sin evttohasaid. Girkoválggain nammadanjoavkkut vástidit almmolaš válggaid bellodagaid. Joavkkut ieža juhket dieđuid áigumušaidis birra. Listtut buot nammadanjoavkkuin ja sin evttohasain gávdnojit ruovttusiiddus www.svenskakyrkan.se/kyrkoval. Don sáhtát maid hupmat iežat searvegottiin.</p>
    <p>Persovdnajietna golmma evttohassii</p>
    <p>Don sáhtát addit persovdnajiena golmma evttohassii go bijat ruossa sidjiide válgalihpus. Ruossa addá evttohassii vejolašvuođa válljejuvvot ja oažžot ovddastit du. Jos it bija ruossa ovttage evttohassii du jietna doarju nammadanjoavkku. De eai rehkenasto persovdnajienat.</p>
    <p>Gos ja goas sáhtát jienastit?</p>
    <p>Gaskal čakčamánu 2. ja 11. beivviid sáhtát miehtá riikka ovdalgihtii jienastit dasa oaivvilduvvon searvegoddedoaimmahagain. Sáhtát maid jienastit reivve bakte, mii lea molsueaktu omd. jos orut olgoriikkas. Sáhttet maid leat sierra jietnavuostáiváldinbáikkit. Válgabeaivvi čakčamánu 15. beaivvi sáhtát jienastit iežat válgalanjas dehe sierra jietnavuostáiváldinbáikkiin. Eanet dieđuid gávnnat iežat jienastangoarttas.</p>
    <p>Láhppon jienastangoarta?</p>
    <p>Jos leat láhppán iežat jienastangoartta sáhtát váldit aktavuođa iežat searvegottiin. Sáhtát maid diŋgot ođđa goartta ruovttusiiddus www.svenskakyrkan.se/kyrkoval dehe Ruoŧa girku diehtojuohkinbálvalusas, telefovdna 018-16 96 00. Jienastangoarta sáddejuvvo dan čujuhussii gosa leat čálihuvvon. Ođđa jienastangoarta sáhttá maid fáksejuvvot Ruoŧa girku olgoriikkasearvegottiide.</p>
    <p>Movt manne válggat?</p>
    <p>Mannjel go válgalanjat leat giddejuvvon almmuhuvvojit ruovttusiiddus www.svenskakyrkan.se/kyrkoval gaskaboddosaš bohtosat dađi mielde go jienat rehkenastojuvvojit. Delle eai leat rehkenastán persovdnajienaid.</p>
    <p>Loahpalaš bohtosat almmuhuvvojit seamma sajis go bismágottit leat dárkkistan visot jienaid.</p>
    <p>Jienasteapmi</p>
    <p>Girkoválggain sáhtát jienastit golmma válggain; girku áirrasgoddái, bismágotti áirrasgoddái ja girkočoahkkimii. Das geas lea jienastanriekti Göteborga girkolaš searvegoddeovttastussii jienasta maid searvegoddeovttastussii, oktii buot njealji válggain. Du jietna váikkuha movt Ruoŧa girku stivrejuvvo báikkálaččat, guovlulaččat ja sisriikkalaččat.</p>
    <p>VÁLGGAT GIRKU ÁIRRASGODDÁI – DU BÁIKKÁLAŠ VÁLGGAT</p>
    <p>Don válljet girku áirrasgoddái iežat searvegottis dehe, jos du searvegoddi ovttasbargá iežá searvegottiiguin, girku áirrasgoddái du pastoráhtas. Girku áirrasgoddi mearrida  doaimmaid mat čađahuvvojit du lahkosis. Ovdamearka dihte makkár lágan nuoraid- ja mánáiddoalut galget leat searvegottis dehe movt hábmet  lávlunjoavko- ja konseartadoaimmaid. <em type="italic">Vilges válgalihput.</em>  </p>
    <p>VÁLGGAT BISMÁGODDÁI – GUOVLLULAŠ</p>
    <p>Ruoŧa girku lea juhkkojuvvon 13 bismágoddái. Bismágotti áirrasgoddi lea bismágotti alimus mearrideaddji orgána. Bismágotti ovddimus bargu lea geavahit dan earenomáš máhtu mii das lea máŋggain surggiin doarjut searvegottiid jođihit sin doaimmaid ja hálddahusa. Ovdamearka dihte girkoantikvariáhtalaš áššiin go galgá divuhit girku. <em type="italic">Rosa válgalihput.</em>  </p>
    <p>VÁLGGAT GIRKOČOAHKKIMII – SISRIIKKALAČČAT</p>
    <p>Girkočoahkkin lea Ruoŧa girku alimus mearrideaddji orgána 251 áirasiin. Dás mearriduvvojit girku aktasaš ja oppalaš áššit. Girkučoahkkin mearrida omd. movt girku galgá bargat dálkkádatáššiin ja makkár sálmmat galget leat sálbmagirjjis.  <em type="italic">Fiskes válgalihput</em>.  </p>
    <p>VÁLGGAT SEARVEGODDÁI JA SEARVEGODDEOVTTASTUSSII – GÖTEBORGAS</p>
    <p>Göteborga girkolaš searvegoddeovttastusas juhkkojuvvojit dat ovddasvástádusat mat čilgejuvvojit dás badjelis <em type="italic">Válggat girku áirrasgoddái – du báikkálaš válggat</em> čuoggá vuolde gaskal Göteborga girkolaš searvegoddeovttastusa áirrasgotti ja girku áirrasgotti dain searvegottiin mat gullojit searvegoddeovttastussii.  </p>
    <p>Girku áirrasgoddi Göteborga girkolaš searvegoddeovttastusas mearrida earret eará ekonomiija- ja giddodatáššiid birra. Don gii orut Göteborgas sáhtát dán jagi válggain jienastit njealji válggain. <em type="italic">Ruoná válgalihput</em> leat válggaide girku áirrasgoddái searvegottis ja <em type="italic">vilges válgalihput</em> leat válggaide girku áirrasgoddái searvegoddeovttastusas (jos don háliidat jienastit reivve bakte sáhtát oažžut ruoná válgalihpu ja liige válgaolggoža ea.ea. Göteborga bismágottis).  </p>
    <p>Háliidat go diehtit eanet?</p>
    <p>Ruovttusiiddus www.svenskakyrkan.se/kyrkoval gávnnat dieđuid álkes ruoŧagillii, suoma-, davvisáme-, oarjelsáme-, julevsáme-, románi-, meänkieli-, eŋgelaš-, ránskka-, duiskka-, áraba-, spánska- ja seavagillii. Lohkkojuvvon dieđuid ruoŧagillii sáhtát viežžat jietnafiilan dehe diŋgot cd:as Ruoŧa girku diehtojuohkinbálvalusas, telefovdna 018-16 96 00 dehe eboasttain čujuhusas info@svenskakyrkan.se. Sáhtát váldit aktavuođa iežat searvegottiin dehe ruovttusiiddus www.svenskakyrkan.se/kyrkoval viežžat eanet dieđuid.</p>
    <p>RUOŦA GIRKUS LEA SADJI BUOHKAIDE</p>
    <p>Ruoŧa girku gávdnu miehtá riikka ja lea rabas álbmotgirku gos buohkaide lea sadji.</p>
    <p>EALLI LANJAT</p>
    <p>Miehtá Ruoŧa gávdnojit sullii 3 400 girku. Dat leat earenomáš ráhkkanusat , divrras kulturárbbit ja ealli lanjat rohkadallamii, jaskatvuhtii, vuoiŋŋasteapmái, aktasašvuhtii lávlomii ja musihkkii.</p>
    <p>GIRKU ÁRGABEAIVVIS</p>
    <p>Miellahttun beasat leat mielde váikkuheame Ruoŧa girku beaivválaš bargguide mat gusket omd. lávlunjoavkkuide, heahtedoarjagiidda, buohcceviessogirkuide, bearašráđđeaddimii ja mánáid- ja nuoraiddoaluide.</p>
    <p>EALLIMA DÁHPÁHUSAT</p>
    <p>Girkus mii gávnnadit dalle go dáhpáhuvvá juoga dehálaš dego gásttaheapmi, rihpaskuvla, vihaheapmi ja hávdádeapmi.</p>
    <p>OSKKU JA EAHPIDEAPMI</p>
    <p>Ruoŧa girku fállá birrasa gos mii beassat gávnnadit, juohkit osku ja eahpideami ja lahkanišgoahtit Ipmila.</p>
    <p>RIIKKAIDGASKASAŠ BARGU</p>
    <p>Ruoŧa girku bargá ovttas girkuiguin ja organisašuvnnaiguin miehtá máilmmi oaččuhit vuoiggalaš máilmmi mas ii leat nealgi, geafivuohta ja vealaheapmi. Ovttas mii dahkat earu!</p>
    <p>DOARJJA ROASUID JA KATASTROFAID AKTAVUOĐAS</p>
    <p>Ruoŧa girku bargit leat mielde doarjjan go lihkuhisvuođat, roasut ja katastrofat leat dáhpáhuvvan sihke olgoriikkas ja Ruoŧas.</p>
    <p>ČOAHKKANANBÁIKKIT RUOŦAS JA OLGORIIKKAS</p>
    <p>Ruoŧa girku čohke olbmuid sihke Ruoŧas ja olgoriikkas geassegirkun, duottargirkun, buohcceviessogirkun, skuvlagirkun, geaidnogirkun, olgoriikkagirkon ja dieđusge dábálaš searvegoddin doppe gos don orut.</p>
    <p>Dá lea du jienastangoarta</p>
    <p>Sotnabeaivvi čakčamánu 15. beaivvi leat girkoválggat Ruoŧa girkus. Dalle dus lea vejolašvuohta jienastit daid joavkkuid ja olbmuid geat galget leat mielde ja mearridit girku eallima ja doaimmaid boahtte njeallje jagi. Geat galget oažžut du luohttámuša?</p>
    <p>Bures boahtin jienastit girkoválggain!</p>
  </body>
</document>
