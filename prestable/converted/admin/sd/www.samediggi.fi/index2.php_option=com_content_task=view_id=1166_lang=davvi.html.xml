<document xml:lang="sme" id="no_id">
  <header>
    <title>Samediggi - Saamelaiskäräjät - Jagi Gielladahku- bálkkašupmi lea nuortalašrátnu</title>
    <genre code="admin"/>
    <author>
      <unknown/>
    </author>
    <wordcount>140</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=1166&amp;lang=davvi</origFileName>
    <parallel_text location="index2.php_option=com_content_task=view_id=1166_lang=nuortta.html" xml:lang="sms"/>
    <parallel_text location="index2.php_option=com_content_task=view_id=1166_lang=anaras.html" xml:lang="smn"/>
    <parallel_text location="index2.php_option=com_content_task=view_id=1166_lang=finnish.html" xml:lang="fin"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Jagi Gielladahku- bálkkašupmi lea nuortalašrátnu</p>
    <p>Dán jagáš Gielladahku-bálkkašumi lea gođđán nuortalaš <em type="italic">Aune Mettäpuro  </em>Čeavetjávrris. Bálkkašupmi lea duodji, ceakkogođđinmuoraiguin gođđojuvvon árbevirolaš nuortalašrátnu. </p>
    <p>Sámi giellaráđđi mieđiha juohke nuppi jagi Gielladahku-bálkkašumi. Jagi 2015 Gielladahku-bálkkašupmi lea mieđihuvvon Mielenterveystalo.fi-ovttasbargofidnui. Gielladahku-bálkkašumi dárkkuhussan lea addit dovddastusa sámegiela sajádaga ja sámegielat bálvalusaid ovddideami várás dahkkon ánssolaš ja mearkkašahtti barggus Suomas.</p>
    <p><span type="quote">”Nuortalašrátnu”</span> lea ovdalis áigge geavahuvvon nuortalaš bearrašis ullogovččasin. Nuortalašrátnu lea oalle liekkas sávzzaulluid dihtii. Mátkái vuolggedettiin omd. ráidduin gerresis dahje sanis, rátnui lei buorre giesastit lieggasii vaikkeba smávva mánáid.</p>
    <p>Árbevirolaš nuortalašrátnu gođđojuvvo ceakkogođđinmuoraiguin ja dat gođđojuvvo sávzzaullus snáldduin badnojuvvon ulloláiggiin. Ránu árbevirolaš ivnnit leat vielgat, čáhppat ja ruoksat. Nuortalašránu álggaheapmi čuolddabáttis lea erenomáš; čuožžamat gođđojuvvojit čuolddabáddái masa šaddá nuortalašrátnui mihtilmas ruvttohearva.</p>
    <p>Čuolddabáddi giddejuvvo gođđinmuoraid bummai, mas leat ráiggit rátnoálggu giddema várás. Rátnolohppii bárgiduvvojit nuortalašrátnui mihtilmas ng.<span type="quote" xml:lang="smj">”rievssatjuolgi”</span>-bárggáldagat.</p>
    <p>Dán áigge dát nuortalaččaid árbevirolaš rátnu geavahuvvo eanaš seaidnerátnun.</p>
    <p>(Govva: Anni Näkkäläjärvi)</p>
  </body>
</document>
