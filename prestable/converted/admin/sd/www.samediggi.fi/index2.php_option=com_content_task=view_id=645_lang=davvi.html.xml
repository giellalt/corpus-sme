<document xml:lang="sme" id="no_id">
  <header>
    <title>Samediggi - Saamelaiskäräjät - Sámediggi oa&amp;#269;&amp;#269;ui riikkaidgaskasaš dovddastusa</title>
    <genre code="admin"/>
    <author>
      <unknown/>
    </author>
    <wordcount>326</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index2.php?option=com_content&amp;task=view&amp;id=645&amp;lang=davvi.html</origFileName>
    <parallel_text location="index2.php_option=com_content_task=view_id=645_lang=finnish.html" xml:lang="fin"/>
    <parallel_text location="index2.php_option=com_content_task=view_id=645_lang=anaras.html" xml:lang="smn"/>
    <parallel_text location="index2.php_option=com_content_task=view_id=645_lang=nuortta.html" xml:lang="sms"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Sámediggi oaččui riikkaidgaskasaš dovddastusa</p>
    <p>Sámedikki ja Meahciráđđehusa giite bálggesčuolli barggus Akwé: Kon –rávvagiid heiveheami várás.</p>
    <p>Sámediggi, birasministeriija ja Meahciráđđehus ortnejedje 17.10 siidodáhpáhusa biodiversitehtasoahpamuša 11. oassebeallečoahkkimis Hyderabadis, Indias. Dilálašvuođas ovdanbuktojuvvojedje Akwé: Kon –rávvagiid heiveheapmi Suomas Bátneduottara meahcceguovllu dikšun - ja geavahanplána ráhkadeamis. Suopma lea vuosttas riika, mii lea heivehan jagi 2004 biodiversitehtasoahpamuša 7 oassebeallečoahkkimis dohkkehuvvon rávvagiid. Eaktodáhtolaš Akwé: Kon –rávvagiid ulbmilin lea dorvvastit luonddu máŋggahápmásašvuođa seailuma sihke eamiálbmotkultuvra luonddugaskavuođa ja árbedieđu seailuma. Akwé: Kon –rávvagat fállet vuogi , mainna sámiid oassálastima fidnuid ja plánaid válmmaštallamii, váikkuhusaid árvvoštallamii ja mearrádusdáhkamii sáhttá sihkkarastit. Akwé: Kon –rávvagiid heiveheami Bátneduottara meahcceguovllu dikšun- ja geavahanplána ráhkadeamis válmmaštallojuvvui birasministeriija ásahan álbmotlaš artihkal 8(j)-bargojoavkku barggus.</p>
    <p>Sámedikki ovddastii siidodáhpáhusas láhkačálli Aimo Guttorm. Guttorm buvttii ságastis ovdan, ahte "Suoma sámediggi doallá Bátenduottara dikšun- ja geavahanplána válmmaštallama oktavuođas ollašuhtton Akwé: Kon -proseassa dehalažžan sámiid vuoigatvuođadili ollašuvvama dáfus."</p>
    <p>Akwé: Kon –rávvagiid heiveheami lea válmmaštallan Meahciráđđehusa ja sámedikki vuođđudan oktasaš bargojoavku, masa sámediggi lea namahan lahtuid. Bargojoavkku lahtut leat árbedieđu hálddašeaddjit ja bargojoavkkus leat ovddastuvvon iešguđet ahkejoavkkut ja sohkabealit sihke guovllu bálgosiid boazoisidat. Bargojoavkku ságajođiheaddjin lea doaibman sámedikki II várreságajođiheaddji Heikki Paltto.</p>
    <p><span type="quote">"Rávvagat vulget das, ahte eamiálbmoga ovddasteaddjit váldojuvvojit plánemii mielde aivve álggu rájes, ii easka dallego bargu lea juo ovdánan guhkás. Lea aivve eará ášši bargat barggu ovttas ságástallamin go bivdit kommeanttaid juo oktii čállojuvvon veršuvdnii"</span>, deattuha siidodáhpáhusas hállan sierraplánejeaddji Sanna-Kaisa Juvonen Meahciráđđehusa luonddubálvalusain. "Bargovuohki leamašan jierpmálaš buot oassebeliide, ja doaimmai duođaid bures."</p>
    <p><span type="quote">"Meahciráđđehus áigu dieđusge geavahit dán bargovuogi maiddái dás duohko"</span>, Sanna-Kaisa Juvonen lohpida.</p>
    <p>Álbmotlaš biodiversitehtabargojoavkku lahttu sámedikki sáđajođiheaddji Klemetti Näkkäläjärvi lea duđavaš Suoma sámedikki ožžon dovddastussii. <span type="quote">”Leat bargan duođaid olu álbmotlaččat ja riikkaidgaskasaččatge artihkkala 8(j) doibmiibidjama várás ja áinnas dovddastus, man oaččuimet ligge. Bálggesčuolli rolla buktá maiddái vástu ja bargu lea velá olu ovddabealde sámiid árbedieđu suodjaleami várás Suomas”</span>, ságajođiheaddji árvala. Stahtarađđi dohkkeha čakčat vuođđojurddamearrádusa álbmotlaš biodiversitehtastrategiijan jahkái 2012. <span type="quote">”Sámediggi vuordá biodiversitehtastrategiijas ja erenoamažit dan doibmiibidjamis olu. Vuordit, ahte Suopma ollašuhttá álbmogiidgaskasaš báktečuollin álbmotlaš artihkal 8(j)-bargojoavkku laohpparaportta evttohan doaibmabijuid”</span>, Näkkäläjärvi deattuha.</p>
    <p xml:lang="smn">Akwé: Kon -rávvagat</p>
    <p>Birasministeriija COP11-siiddut</p>
  </body>
</document>
