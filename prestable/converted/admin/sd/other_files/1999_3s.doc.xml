<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Roy Amundsen</title>
    <genre code="admin"/>
    <author>
      <person born="" firstname="" lastname="Roy Amundsen" nationality="en_US" sex="unknown"/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2001</year>
    <publChannel>
      <publication>
        <publisher>Sámediggi</publisher>
      </publication>
    </publChannel>
    <wordcount>55502</wordcount>
    <availability>
      <free/>
    </availability>
    <submitter email="borre.gaup@samediggi.no" name="Børre Gaup"/>
    <origFileName>1999_3s.doc</origFileName>
    <parallel_text location="1999_3.doc" xml:lang="nob"/>
    <metadata>
      <uncomplete/>
    </metadata>
    <version>XSLtemplate  1.14 ; file-specific xsl  $Revision: 1.5 $; common.xsl  $Revision$; </version>
  </header>
  <body>
    <p type="title">
Sámedikki dievasčoahkkin
  </p>
    <p type="title">
Čoahkkingirji 3/99
  </p>
    <p type="title">
Áigi: 28.09. - 01.10.1999
  </p>
    <p type="title">
Báiki: Samelandssenter, Kárášjohka
  </p>
    <p>
Ášši 27/99 Čoahkkima vuođđudeapmi- nammačuorvun, pearmišuvnnat, gohččojuvvon várrelahtut, gohččuma ja áššelisttu dohkkeheapmi
  </p>
    <p>
Ášši 28/99 Ođđa áššiid dieđiheapmi
  </p>
    <p>
Ášši 29/99 Sámedikki čoahkkinplána 2000
  </p>
    <p>
Ášši 30/99 Sámedikki váidalusorgána nammadeapmi
  </p>
    <p>
Ášši 31/99 Gažaldagat Sámediggeráđđái Čoahkkinortnega § 11 vuođul
  </p>
    <p>
Ášši 32/99 Sámi vuoigatvuođalávdegotti árvalus NAČ 1997:4 - Sámi kultuvrra luondduvuođus
  </p>
    <p>
Ášši 33/99 Sámediggeráđi dieđáhus doaimmas birra, dás maiddái referáhtaáššit (maŋiduvvui)
  </p>
    <p>
Ášši 34/99 Sámi guovlluid eanadoalloplána
  </p>
    <p>
Ášši 35/99 Sámedikki bearráigeahččanlávdegotti árvalus (maŋiduvvui)
  </p>
    <p type="title">Čoahkkináiggit</p>
    <p>

   

    

     

     

     

     
Áigi
       
Ášši
       
Siidu
       </p>
    <p>
28.09.99 dii. 09.00 - 12.05
       
27/99
       
    2 - 6
       </p>
    <p>

       
28/99
       
    7 - 8
       </p>
    <p>

       
29/99
       
9 - 10
       </p>
    <p>

       
30/99
       
11
       </p>
    <p>

       
31/99
       
12 - 20
       </p>
    <p>
28.09.99 dii. 15.30 - 18.00
       
32/99
       
21 - 154
       </p>
    <p>
29.09.99 dii. 09.00 - 12.10
       
32/99 joatkka
       

       </p>
    <p>
29.09.99 dii. 15.00 - 18.05
       
32/99 joatkka
       

       </p>
    <p>
30.09.99 dii. 09.00 - 12.00
       
32/99 joatkka
       

       </p>
    <p>
30.09.99 dii. 15.00 - 18.00
       
32/99 joatkka
       

       </p>
    <p>
01.10.99 dii. 09.00 - 10.00
       
34/99
       
155- 162
       </p>
    <p></p>
    <p type="title">Ášši 27/99 Čoahkkima vuođđudeapmi</p>
    <p>
Ášši meannudeapmi álggahuvvui čakčamánu 28. b. dii. 09.00.
  </p>
    <p type="title">Áirasat</p>
    <p>
Čuovvovaš áirasat ledje mielde čoahkkima vuođđudeames:
    </p>
    <p>

     

      

       

       

       
1.  Berit Ranveig Nilssen 
2.  Magnhild Mathisen            
3.  Olav M. Dikkanen
4.  Steinar Pedersen        
5.  Marie Therese N. Aslaksen 
6.  Nils Henrik Måsø
7.  Ragnhild Nystad                
8.  Egil Olli               
9.  John Henrik Eira      
10. Ole Henrik Magga                
11. Per A. Bæhr
12. Isak M. O. Hætta
13. Sverre Andersen
14. Peder Mathisen
15. Geir Liland 
16. Randi Kvivesen
17. Randi Solli Pedersen
18. Eva Josefsen
19. Geir Tommy Pedersen
20. Hans Petter Myrland
21. 
22. Sven Roald Nystø
23. Margreta Påve Kristiansen 
24. Randi Skum
25. Asbjørg Skåden
26. Ove Johnsen
27. Arvid Skjellhaug
28. Per Solli
29. Stein-Willy Andersen
30. Roger Pedersen   
31. Ing-Lill Pavall 
32. Anders Urheim
33. Nils O. Nilsen
34. Jarle Jonassen         
35. Einar Lifjell
36. Leif Elsvatn
37. Gro Merete Siri
38. Johan Mikkel Sara        
39. Laila Gunilla Wilks
         












Josef Vedhugnes


Willy Olsen



Willy Ørnebakk








Magne A. S. Huvva


Amund Eriksen




Birger Nymo


         </p>
    <p>

      

     
Juolluduvvon pearmišuvnnat
    </p>
    <p>
Áirras nr. 1 Berit Ranveig Nilssen oaččui pearbmišuvnna 30.09.- 01.10.99.
    </p>
    <p>
Áirras nr. 3 Olav Dikkanen oaččui pearmišuvnna 01.10.99
    </p>
    <p>
Áirras nr. 10 Ole Henrik Magga oaččui pearmišuvnna 01.10.99
    </p>
    <p>
Áirras nr. 13 Josef Vedhugnes oaččui pearmišuvnna 28.09. - 01.10.99.
    </p>
    <p>
Áirras nr. 16 Willy Olsen oaččui pearmišuvnna 28.09. - 01.10.99
    </p>
    <p>
Áirras nr. 20 Willy Ørnebakk oaččui pearmišuvnna 28.09. - 01.10.99
    </p>
    <p>
Áirras nr. 21 Tor Nilsen oaččui pearmišuvnna 28.09. - 01.10.99
    </p>
    <p>
Áirras nr. 29 Magne A. S. Huvva oaččui pearmišuvnna 28.09. - 01.10.99
    </p>
    <p>
Áirras nr. 32 Amund Eriksen oaččui pearmišuvnna 28.09. - 01.10.99
    </p>
    <p>
Áirras nr. 37 Birger Nymo oaččui pearmišuvnna 28.09. - 01.10.99
    </p>
    <p type="title">Várrelahtut</p>
    <p>
Áirasa nr. 1, Berit Ranveig Nilssena várrelahttu Øystein Ballari leai čoahkkimis čakčamánu 30. b. ja golggotmánu 1. b.
    </p>
    <p>
Áirasa nr. 13, Josef Vedhugnes várrelahttu Sverre Andersen leai čoahkkimis čakčamánu 28. b. ja golggotmánu 1. b.
    </p>
    <p>
Áirasa nr. 16, Willy Olsen várrelahttu Randi Kvivesen leai čoahkkimis čakčamánu 28. b. ja golggotmánu 1. b.
    </p>
    <p>
Áirasa nr. 20, Willy Ørnebakk várrelahttu Hans Petter Myrland leai čoahkkimis čakčamánu 28. b. ja golggotmánu 1. b.
    </p>
    <p>
Áirasa nr. 21, Tor Nilsena várrelahttu Terje Josefsen leai čoahkkimis čakčamánu 29. b. ja golggotmánu 1. b.
    </p>
    <p>
Áirasa nr. 29, Magne A. S. Huuva várrelahttu Stein Willy Andersen leai čoahkkimis čakčamánu 28. b. ja golggotmánu 1. b.
    </p>
    <p>
Áirasa nr. 32, Amund Eriksen várrelahttu Anders Urheim leai čoahkkimis čakčamánu 28. b. ja golggotmánu 1. b.
    </p>
    <p>
Áirasa nr. 37, Birger Nymo várrelahttu Gro Merete Siri leai čoahkkimis čakčamánu 28. b. ja golggotmánu 1. b.
    </p>
    <p>
Áirasa nr. 10, Ole Henrik Magga várrelahttu Klemet Erland Hætta leai čoahkkimis golggotmánu 1. B.
    </p>
    <p type="title">I. Áššebáhpirat</p>
    <list>
      <p type="listitem">

     
30.08.99 beaiváduvvon gohččun ja áššelistu.
     

    </p>
    </list>
    <p type="title">
II. Ovddiduvvon eavttuhusat
   </p>
    <p type="title">
Čoahkkinjođihangotti árvalus Sámediggái:
   </p>
    <p>
30.08.99 gohččun ja áššelistu ja ášši 32/99 meannudanvuohki dohkkehuvvojit.
   </p>
    <p type="title">
Movt ášši 32/99 meannuduvvo
   </p>
    <p>
Čoahkkinjođihangoddi lea ovttasráđiid presideanttain ja Sámedikki joavkojođiheaddjiiguin maŋidan ášši 32/99 Sámi vuoigatvuođalávdegotti árvalus NAČ 1997:4 Sámi kultuvrra luondduvuođus eavttuhusaid, mat buktojit čoahkkinortnega § 6, nuppi lađđasa vuođul, buktima áigemeari gaskavahkkui čakčamánu 29. b. dii. 09.00. Fuopmášuhttit ahte áigemeari maŋideapmi guoská dušše áššái 32/99, eará áššiide ferte eavttuhusaid buktit nugo dábálaččat § 6, nuppi lađđasa vuođul dii. 16.00 beaivvi ovdal.
   </p>
    <p>
Čoahkkinjođihangoddi eavttuha čoahkkinortnega § 8, njealját lađđasa vuođul ahte ášši 32/99 NAČ 1997:4 Sámi kultuvrra luondduvuođus meannuduvvo čuovvovaš vuogi mielde: 
   </p>
    <p>
Maŋŋeb. 28.09. dii. 15.15 - 18.00  Oasit I ja II Sámediggeráđi árvalusas -       Álgu ja Sámedikki vuođđooaidnu
   </p>
    <p>
Áššejođiheaddji ja joavkkuid váldoságasteaddji ožžot guhkebuš sártnunáiggi. Sii ožžot 20 minuvtta sártnunáiggi osiid I ja II meannudeamis, muđui dan maŋŋá leat dábálaš sártnunáiggit čoahkkinortnega § 8 vuođul.
   </p>
    <p>
Gaskav. 29.09. dii. 09.00 - 12.00 Oasis III, čuoggát 1 ja 2 - Eanaeaiggáduššanvuoigatvuohta ja eará eanavuoigatvuođat, ja Finnmárkku eatnamiid hálddašeapmi.
   </p>
    <p>
Gaskav. 29.09 dii. 15.00 - 18.00 Oasis III, čuoggát 3 - 9 - Meahcceresurssaide vuoigatvuohta ja daid hálddašeapmi, Deanučázádat ja Guovdageainnueatnu- Álttájohka, Riddo- ja vuotnaguovlu, Mohtorjohtalus, Boazodoallu, Eanadoallu ja Nuortalaččat Njávdámis
   </p>
    <p>
Duorast. 30.09. dii. 09.00 - 12.00 Oasis III, čuoggát 10 - 11 ja oassi IV - Luonddumeassamat, Hálddahuslaš váikkuhusat. Lágaid mearrideapmi, ja Viidáseabbu bargu.
   </p>
    <p type="title">
Čoahkkinjođihangotti árvalus gaskavahko čakčamánu 29. b. dii. 15.00:
   </p>
    <p>
Go áigi lea gárži, de maŋiduvvojit áššit 33/99 ja 35/99 boahtte dievasčoahkkimii skábmamánu 23. - 26. b. 1999.
   </p>
    <p type="title">III. Jienasteapmi</p>
    <p>
39 áirasis ledje 38 čoahkis.
   </p>
    <list>
      <p type="listitem">

     
Gohččuma dohkkeheapmi: 30.08.99 beaiváduvvon gohččun dohkkehuvvui ovttajienalaččat.
     

    </p>
      <p type="listitem">

     
Áššelisttu dohkkeheapmi:Áššelistu, mii čuovui gohččuma dohkkehuvvui ovttajienalaččat.
     

    </p>
      <p type="listitem">

     
Ášši 32/99 meannudanvuohki mearriduvvui ovttajienalaččat.
     

    </p>
    </list>
    <p type="title">
Ođđa jienasteapmi čakčamánu 29. b. 1999 - maŋidaneavttuhus:
   </p>
    <p>
39 áirasis ledje 39 čoahkis.
   </p>
    <p>
Áššit 33/99 ja 35/99 maŋiduvvojit boahtte dievasčoahkkimii, mii lea skábmamánu 23. - 26. b. 1999.
   </p>
    <p type="title">IV. Beavdegirjelasáhus</p>
    <p>
Dán áššis ii gáibiduvvon lasáhus beavdegirjái.
   </p>
    <p type="title">V. Sárdnunlistu ja replihkkavuorut</p>
    <p>

    

     

      

      

      

      

        
Sáhkaovddideaddji
        
Replihkka
        </p>
    <p>
1.
        
Johan Mikkel Sara, áššejođiheaddji
        

        </p>
    <p></p>
    <p type="title">VI. Sámedikki mearrádus maŋŋá jienasteami lea ná:</p>
    <p>
30.08.99 gohččun oktan áššelisttuin ja ášši 32/99 meannudanvuohki dohkkehuvvui ovttajienalaččat. Áššit 33/99 ja 35/99 maŋiduvvojit boahtte dievasčoahkkimii skábmamánu 23. - 26. b. 1999.
   </p>
    <p>
Ášši meannudeapmi loahpahuvvui čakčamánu 27. b. dii. 09.10
   </p>
    <p type="title">Ášši 28/99 Ođđa áššiid almmuheapmi</p>
    <p>
Ášši meannudeapmi álggahuvvui čakčamánu 28. b. dii. 09.10
  </p>
    <p type="title">I. Áššebáhpirat</p>
    <p type="title">Eavttuhus 1 Einar Lifjell bokte, NSR:a sámediggejoavkku:</p>
    <p>
LUONDDURESERVÁHTA NJUOLGGADUSAID RIEVDADEAPMI
    </p>
    <p>
Norlándda fylkkamánni lea fámuhuhttán Spjeltfjelldalen ja Fisklausvatn luonddureserváhtaid suodjalannjuolggadusa mii guoská bivdui beatnagiin.
    </p>
    <p>
Boazodollui ja eanadollui leat biddjon garra regulerenmearrádusat dáin suodjalannjuolggadusain. Dáhttut Sámediggeráđi leat mielde váikkuheamen eiseválddiid árvvoštallat buot suodjalannjuolggadusaid sámi guovlluin.
    </p>
    <p type="title">Eavttuhus 2 Asbjørg Skåden, NSR:a sámediggejoavkku:</p>
    <p>
Sámediggi nammada govdadit čohkkejuvvon lávdegotti mas leat mielde váhnemat, fágaolbmot ja politihkkárat, ja man bargun lea čielggadit sápmelaččaid oahpahusdilálašvuođa sámegiela hálddašanguovllu olggobealde. Galgá earenoamážit geahčadit dárbbuid mat leat Lulli-Tromssas/Davvi-Norlánddas, julevsámeguovllus ja lullisámeguovllus. Lávdegoddi galgá maid evttohit doaibmabijuid. Lávdegoddi galggašii doaibmagoahtit maŋimuštá ođđajagimánu 1. b. 2000. 
    </p>
    <p type="title">Eavttuhus 3 Nils O. Nilsen bokte, NSR:a sámediggejoavkku:</p>
    <p>
Sámegiela konsuleantavirggi ásaheapmi — Lulli- ja julevsámi/Ofuohta- ja Lulli-Tromssa guovllus
    </p>
    <p>
Sámediggi ásaha konsuleantavirggi nannen dihte sámegiela bajábealde namuhuvvon guovllus.
    </p>
    <p type="title">II. Ovddiduvvon mearkkašumit ja eavttuhusat</p>
    <p type="title">
Čoahkkinjođihangotti árvalus Sámediggái:
   </p>
    <p>
Buot eavttuhusat sáddejuvvojit Sámediggeráđđái meannudeapmái.
   </p>
    <p type="title">III. Jienasteapmi</p>
    <p>
39 áirasis ledje 38 čoahkis.
   </p>
    <p>
Jienasteapmi čađahuvvui dáid vuoruid mielde:
   </p>
    <p>
1. Čoahkkinjođihangotti árvalus ovttajienalaččat mearriduvvon.
   </p>
    <p type="title">IV. Beavdegirjelasáhus</p>
    <p>
Dán áššis ii gáibiduvvon lasáhus beavdegirjái.
   </p>
    <p type="title">V. Sárdnunlistu ja replihkkavuorut</p>
    <p>

    

     

      

      

      

      

        
Sáhkaovddideaddji
        
Replihkka
        </p>
    <p>
1.
        
Einar Lifjell
        

        </p>
    <p>
2.
        
Asbjørg Skåden
        

        </p>
    <p>
3.
        
Magnhild Mathisen
        

        </p>
    <p>
4.
        
Sven-Roald Nystø
        

        </p>
    <p>
5.
        
Nils O. Nilsen
        

        </p>
    <p>
6.
        
Sven-Roald Nystø
        

        </p>
    <p></p>
    <p type="title">VI. Sámedikki mearrádus maŋŋá jieanasteami lea ná:</p>
    <p>
Buot ovddiduvvon árvalusat sáddejuvvojit Sámediggeráđđái meannudeapmái.
   </p>
    <p>
Ášši meannudeapmi loahpahuvvui čakčamánu 28. b. dii. 09.20.
   </p>
    <p type="title">Ášši 29/99 Sámedikki čoahkkinplána</p>
    <p>
Ášši meannudeapmi álggahuvvui čakčamánu 28. b. dii. 09.20.
  </p>
    <p type="title">I. Áššebáhpirat</p>
    <list>
      <p type="listitem">

     
Kaleanddar 2000
     

    </p>
    </list>
    <p>
II. Ovddiduvvon mearkkašumit ja eavttuhusat
   </p>
    <p type="title">Sámediggeráđi árvalus Sámediggái:</p>
    <list>
      <p type="listitem">

      
Sámediggi mearrida čuovvovaš čoahkkinplána jahkái 2000:
      

     </p>
      <p type="listitem">

      
7. vahkus  guovvamánu 14. - 18. b.
      

     </p>
      <p type="listitem">

      
21. vahkus  miessemánu 22. - 26. b.
      

     </p>
      <p type="listitem">

      
38. vahkus  čakčamánu 18. - 22. b.
      

     </p>
      <p type="listitem">

      
47. vahkus  skábmamánu 20. - 24. b.
      

     </p>
    </list>
    <p>
Eavttuhus 1, Per A. Bæhr Friijajoavku:
    </p>
    <list>
      <p type="listitem">

      
Čakčamánu čoahkkin sirdojuvvo 38. vahkus, 18. - 22.09.2000, 39. vahkkui, 25. - 29.09.
      

     </p>
    </list>
    <p>
Eavttuhus 2, John Henrik Eira, NSR:
    </p>
    <list>
      <p type="listitem">

      
Čakčačoahkkin dollojuvvo 39. vahkus 2000, 25. - 29.09 nugo dán jagi ge.
      

     </p>
    </list>
    <p>
III. Jienasteapmi
    </p>
    <list>
      <p type="listitem">

      
39 áirasis ledje 38 čoahkis.
      

     </p>
      <p type="listitem">

      
Sámediggeráđđi gesii iežas eavttuhusa ruovttoluotta, čakčamánu čoahkkima ektui.
      

     </p>
    </list>
    <p>
Jienasteapmi čađahuvvui dáid vuoruid mielde:
    </p>
    <list>
      <p type="listitem">

      
Eavttuhusat 1 ja 2 mearriduvvojedje ovttajienalaččat.
      

     </p>
      <p type="listitem">

      
Sámediggeráđi árvalus earret rievdadusa mearriduvvui ovttajienalaččat.
      

     </p>
    </list>
    <p type="title">IV. Beavdegirjelasáhus</p>
    <p>
Dán áššis ii gáibiduvvon lasáhus beavdegirjái.
   </p>
    <p type="title">V. Sárdnunlistu ja replihkkavuorut</p>
    <p>

    

     

      

      

      

      

        
Sáhkaovddideaddji
        
Replihkka
        </p>
    <p>
1.
        
Isak Mathis O. Hætta, áššeovddid.
        

        </p>
    <p>
2.
        
Per A. Bæhr
        

        </p>
    <p>
3.
        
John Henrik Eira
        

        </p>
    <p>
4.
        
Egil Olli 
        

        </p>
    <p>
5.
        
Isak M. O. Hætta
        

        </p>
    <p></p>
    <p type="title">VI. Sámedikki mearrádus maŋŋá jienasteami lea ná:</p>
    <p>
Sámediggi mearridii čuovvovaš čoahkkinplána jagi 2000 dievasčoahkkimiid várás:
   </p>
    <p>
7. vahkus  guovvamánu 14. - 18. b.
   </p>
    <p>
21. vahkus  miessemánu 22. - 26. b.
   </p>
    <p>
39. vahkus  čakčamánu 25. - 29. b.
   </p>
    <p>
47. vahkus  skábmamánu 20. - 24. b.
   </p>
    <p>
Ášši meannudeapmi loahpahuvvui čakčamánu 28. b. dii. 09.30
   </p>
    <p type="title">Ášši 30/99  Sámedikki váidalusorgána nammadeapmi</p>
    <p>
Ášši meannudeapmi álggahuvvui čakčamánu 28. b. dii. 09.30.
  </p>
    <p type="title">I. Áššebáhpirat</p>
    <list>
      <p type="listitem">

     
Válgalávdegotti čoahkkingirji 1/99
     

    </p>
    </list>
    <p type="title">
II. Ovddiduvvon mearkkašumit ja eavttuhusat
   </p>
    <p type="title">Válgalávdegotti árvalus Sámediggái:</p>
    <p>
Sámedikki válgalávdegoddi eavttuha čuovvovaččaid lahttun ja várrelahttun Sámedikki váidalusorgánii:
    </p>
    <p>
Jođiheaddji:  Randi Kvivesen Peršuvnnalaš várrelahttu: Josef Vedhugnes
    </p>
    <p>
Nubbi jođiheaddji: Randi A. Skum Peršuvnnalaš várrelahttu: Amund Eriksen
    </p>
    <p>
Lahttu:   Ove Johnsen  Peršuvnnalaš várrelahttu: Peder A. Mathisen
    </p>
    <p type="title">III. Jienasteapmi</p>
    <p>
39 áirasis ledje 38 čoahkis.
   </p>
    <p>
Jienasteapmi čađahuvvui dáid vuoruid mielde:
   </p>
    <list>
      <p type="listitem">

     
Válgalávdegotti eavttuhus mearriduvvui ovttajienalaččat.
     

    </p>
    </list>
    <p type="title">
IV. Beavdegirjelasáhus
   </p>
    <p>
Dán áššis ii gáibiduvvon lasáhus beavdegirjái.
   </p>
    <p type="title">V. Sárdnunlistu ja replihkkavuorut</p>
    <p>

    

     

      

      

      

      

        
Sáhkaovddideaddji
        
Replihkka
        </p>
    <p>
1.
        
Asbjørg Skåden
        

        </p>
    <p></p>
    <p type="title">VI. Sámedikki mearrádus maŋŋá jienasteami lea ná:</p>
    <p>
Sámedikki váidalusorgánii válljejuvvojedej čuovvovaččat lahttun ja várrelahttun:
   </p>
    <p>
Jođiheaddji:  Randi Kvivesen Peršuvnnalaš várrelahttu: Josef Vedhugnes
   </p>
    <p>
Nubbi jođiheaddji: Randi A. Skum Peršuvnnalaš várrelahttu: Amund Eriksen
   </p>
    <p>
Lahttu:   Ove Johnsen  Peršuvnnalaš várrelahttu: Peder A. Mathisen
   </p>
    <p>
Ášši meannudeapmi loahpahuvvui čakčamánu 28. b. dii. 09.35
   </p>
    <p type="title">Ášši 31/99 Gažaldagat Sámediggeráđđái Čoahkkinortnega § 11 vuođul</p>
    <p>
Ášši meannudeapmi álggahuvvui čakčamánu 28. b. dii. 09.35.
  </p>
    <p type="title">I. Áššebáhpirat</p>
    <list>
      <p type="listitem">

     
Guovddášbellodaga Nils Henrik Måsø gažaldat, beaiváduvvon 26.08.99
     

    </p>
      <p type="listitem">

     
Bargiidbellodaga Per Solli gažaldat, beaiváduvvon 20.09.99
     

    </p>
      <p type="listitem">

     
Bargiidbellodaga Per Solli gažaldat, beaiváduvvon 20.09.99
     

    </p>
      <p type="listitem">

     
Sámi Válgalihtu Roger Pedersena gažaldat, beaiváduvvon 18.09.99
     

    </p>
      <p type="listitem">

     
Sámi Válgalihtu Roger Pedersena gažaldat, beaiváduvvon 18.09.99
     

    </p>
      <p type="listitem">

     
Sámi Válgalihtu Roger Pedersena gažaldat, beaiváduvvon 18.09.99
     

    </p>
    </list>
    <p type="title">II. Ovddiduvvon gažaldagat, vástádusat ja vejolaš eavttuhusat</p>
    <p type="title">Gažaldat áirasis Nils Henrik Måsø, Guovddášbellodaga sámediggejoavku:</p>
    <p type="title">
Dávista go bohccuid bággonjuovvan álbmotriektái?
    </p>
    <p>
Gáibidan ahte juridihkalaččat čielggaduvvo dat ahte dávista go bohccuid bággonjuovvan Vuođđolága ja Álbmotrievtti mearrádusaide eamiálbmogiid ealáhusvuođu suodjaleami ja sihkkarastima ektui. Boazu lea priváhta opmodat. Juridihkalaš čielggadusa galgá maiddái dahkat dan individuálalaš vuoigatvuođa ektui mii ovttakas boazodoallis lea. Bággonjuovvan- mearrádusa ii galgga johtui bidjat ovdal dat lea álbmotrievttálaččat čielggaduvvon.
    </p>
    <p>
Dán oktavuođas háliidan čujuhit earret eará ILO-konvenšuvnna mearrádussii, mas goalmmát artihkkalis, nuppi čuoggás, čuožžu ahte «dáid álbmogiid olmmošvuoigatvuođaid ja vuođđofriijavuođaid, maiddái daid vuoigatvuođaid mat leat dán konvenšuvnnas namahuvvon, ii galgga rihkkut makkárge bággemiiguin dahje fápmogeavahemiiguin.»
    </p>
    <p>
Dát bággonjuovvanmearrádus lea surgehan ollu boazodoalliid, geat ballet daid stuorra negatiivvalaš váikkuhusain mat sáhttet boahtit sihke dearvvasvuođa dáfus, sosiálaččat, kultuvrralaččat ja ealáhuslaččat. Dál leat maiddái dearvvasvuođaeiseválddit fuomášan dili duohtavuođa ja leat bivdán doaibmabijuid maiguin sáhttá bargat daid sosiálalaš ja dearvvasvuođa vahágiid ektui maid bággonjuovvamat buktet ovttaskas doallái. Eanemusat leat balus sii geain leat uhccán bohccot. Sii ballet ahte eai goassige šat beasa stuoridit ealu ja bággehallet heaitit, eaige das oažžo man ge lágan buhtadusa. Ná sáhttá ge jearrat ahte ii go stáhta dainna daguin fas ain oktii leat rihkkumin garrasit geatnegasvuođaidis iežas eamiálbmoga ektui.
    </p>
    <p type="title">
Duohtavuohta:
    </p>
    <p>
Dán jagi boazodoallošiehtadusa (1999-2000) dagadettiineaskka leaigga (stáhta ja NBR:a) ovttaoaivilis ahte čađahit ođđa strategiija boazologu geahpedeapmái Finnmárkkus dain sajiin gos boazolohku lea menddo stuoris guohtoneatnamiid ektui. Doaibmabijut galget čađahuvvot dain orohagain gos áldduid mat leat  2,5 jagi dahje boarrasot, gaskamearredeaddu lea uhccit go 72 kilo. Dáin orohagain galget njuovvat daid áldduid mat eai juvssa mearriduvvon deaddogáibádusa geasis 1999. Árvaluvvon rádji lea 67 kilo vai šaddá dat seamma deaddorádji mii boazodoallošiehtadusa ekonomálaš váikkuhangaskaomiin lea.
    </p>
    <p>
Dasto lea dán strategiija áigumuššan geahpedit áldduid dan čađahanplána mielde maid guoskevaš doaibmabidjoorohagat ráhkadit nu ahte njuovvat daid áldduid mat leat vuolábealde mearriduvvon deaddoráji gitta 40% rádjai ovttaskas jagiin. Dasto lea dát ođđa ortnet ahte heaittihit doaluid fálaldahkan doaluide dáin orohagain. Dakkár doaibmabidjoorohagain mat eai šatta ovttaoaivilii čađahanplána ektui, dahje gos dat ii čuovvuluvvo, de bággehallet doalut njuovvat boazodoallolága vuođul.
    </p>
    <p type="title">Gažaldat áirasis  Roger Pedersen, Sámi válgalihttu:</p>
    <p type="title">
Váttisvuođat boazodoalus - bággonjuovvamat
    </p>
    <p>
Maŋimuš áiggiin lea leamaš hui ollu mediain sáhka Eanadoallodepartemeantta ođđa láhkaásahusa birra man mielde ferte njuovvat buot áldduid mat deddet uhccit go 67 kilo. Mihttomearri láhkaásahusa vuođul lea geahpedit boazologu ja dainna lágiin heivehit dan guohtoneatnamiidda Finnmárkku duoddaris. Boazodoallohoavda Jon Meløy dadjá áviisii Nordlys ahte son lea evttohan ahte iešguđet guovllustivrrat mearridivčče bajimuš boazologu, ja dainna lágiin álggahit njuovvamiid stuorámus doaluin, muhto evttohus hilgojuvvui.
    </p>
    <p>
Mii oaidnit ahte Eanadoallodepartemeantta evttohus dagaha dan ahte smávva doalut main leat ovdamearkka dihtii 400 - 500 bohcco sáhttet gártat njuovvat 50 % ealus, mii ollásit goarida sin ekonomálaččat, dát váttisvuohta ii dovdošii nu garrasit dain doaluin main leat ovdamearkka dihtii 3000 bohcco. Dát láhkaásahus sáhttá namalassii dagahit dan ahte uhccimus ealut nohket ja stuorámusat sturrot. Dát sáhttá dušše stuoridit daid vuostálasvuođaid mat ealáhusas leat, ii ge guohtondilli dan dihte vealtameahttumit buorrán.
    </p>
    <p>
Kárášjoga ja Guovdageainnu sátnejođiheaddji guovttos leaba bivdán čoahkkima Eanadoalloministeriin ja dáhttuba ságastallat doaibmabiju birra mii sutno mielas boahtá jávkadit smávva doaluid ealáhusas ja ollu bargosajit jávket dan olis.
    </p>
    <p type="title">
Gažaldagat:
    </p>
    <p>
Maid lea Sámediggeráđđi dahkan dán Eanadoallodepartemeantta láhkaásahusa ektui?
    </p>
    <p>
Lea go Sámediggeráđđi jurddašan searvat vejolaš čoahkkimii Eanadoalloministeriin ja doarjut Kárášjoga ja Guovdageainnu sátnejođiheaddjiid?
    </p>
    <p>
Lea go Sámediggeráđđi jurddašan dáhttut váikkuhančielggadusa dainna áigumušain ahte iskat makkár váikkuhusat dán láhkaásahusas leat guoskevaš gielddaid álbmoga kultuvrii ja eallinláhkái?
    </p>
    <p>
Sáhttá go Sámediggeráđđi doarjut dan ahte dát láhkaásahus ii galgga guoskat boazodoalliide geain leat uhccit go ovdamearkka dihte 500 bohcco?
    </p>
    <p type="title">
Sámediggeráđi vástádus:
    </p>
    <p>
Sámediggeráđđi lea ožžon guokte gažaldaga mat gusket 1999-2000 boazodoallošiehtadussii. Ráđđi lea válljen vástidit daidda oktanaga.
    </p>
    <p>
Vuosttažettiin áigu Sámediggeráđđi deattuhit ahte Sámediggi doaibmá áicin stáhta bealde boazodoallošiehtadallamiin stáhta ja boazodoalu váldoorganisašuvnna NBR:a gaskka. Sámediggi lea dovddahan dievasčoahkkimis miessemánus dán jagi, áššis 18/99 1999-2000 Boazodoallošiehtadus, ahte dáhtošii guorahallat dan Eanadoallodepartemeanttain: « .. .. .. Sámedikki mielas livččii dárbu árvvoštallat áicirolla, sihke ovddasvástádusa, válddi ja resursadárbbu dáfus.. .. ..». Dát lea dasto maŋŋá čuovvuluvvon go ášši 18/99 Sámedikki mearrádus lea sáddejuvvon departementii.
    </p>
    <p>
Dasto lea Sámediggeráđi mielas dárbu čujuhit ahte Sámediggi seamma áššis 18/99 lea meannudan ja čilgen juste dan dili birra maidda dát guokte gažaldaga čujuhit. Vuolláičállosa vuolde «Boazodoalu earenoamáš hástalusat muhtun guovlluin Finnmárkkus» mearrádusas oaidná Sámediggi ahte šiehtadusoasálaččat leat šaddan ovttaoaivilii dan eavttuhusa ektui. Dasto čujuha Sámediggi maid ferte vuhtii váldit barggus viidáseabbut go guoská boazologu heiveheapmái muhtun osiin Finnmárkkus:
    </p>
    <p>
«Dilis mii lea čuožžilan leat máŋga beali. De leat vuos luonddu- ja birasberoštumit, mat dieđusge leat deatalaččat boazodoalu ekologálaš vuođu ektui. Dasto leat servodat- ja kultuvrralaš bealit, ja dilálašvuohta guoskkašii ollu boazodoalliide ja bearrašiidda. Sámedikki mielas lea dárbu deattuhit ahte buot dáid beliid ferte gozihit boazologu heiveheami viidásit barggus.»
    </p>
    <p>
Sámediggi lea nugo boahtá ovdan mearrádusas cealkán movt Sámediggi oaivvilda njuovvan galgá dahkkot, jos «eaktodáhtolaš njuovvan» šiehtadusa ektui ii čađahuvvo ja Eanadoallodepartemeanta boazodoallošiehtadusa ektui mearrida njuovvangáibádusa láhkaásahusain. Sámediggi oaivvilda ahte čuovvuvaš eavttut galget biddjot vuođđun:
    </p>
    <list>
      <p type="listitem">

      
doaluid bajimuš lohku mearriduvvo, mii mearkkaša ahte dat fertejit geahpedit geain leat eanemus bohccot
      

     </p>
      <p type="listitem">

      
jos dat ii buvtte dohkálaš bohtosiid, de ferte proseantalaš geahpedeapmi čađahuvvot
      

     </p>
    </list>
    <p>
Dasto čuožžu mearrádusas ahte:
    </p>
    <p>
«Sámediggi lea ovdal ovddidan doaibmabidjoeavttuhusaid lassin dasa maid bealit leat soahpan dán jagi boazodoallošiehtadusas. Dán birra čuožžu áššis 23/99 Boazodoallostivrra 1998 jahkedieđáhus. Dát leat eavttuhusat main fuomášupmi lea divvojuvvon doaibmabijuide maid sáhttá čađahit viehka geahppasit ja maidda eai guoskka proseassat mat muđui leat jođus.»
    </p>
    <p>
Mii guoská láhkaásahussii masa Sámi Válgalihttu čujuha, de oaivvilda Sámediggeráđđi ahte dan vealtameahttumit ferte ráhkadit oasálaččaid gaskasaš šiehtadusa vuođul. Sámediggi ii leat leamaš mielde láhkaásahusa konkrehta barggus.
    </p>
    <p>
Sámi Válgalihttu jearrá maiddái ahte áigu go ráđđi searvat čoahkkimii eanadoalloministeriin ja doarjut Kárášjoga ja Guovdageainnu sátnejođiheaddjiid. Sámediggi našuvnnalaš orgánan mii guoská oktavuhtii guovddáš eiseválddiigun lea válljen eará vuogi. Dan vuođul mii lea ii sáhte Sámediggeráđđi searvat dán lágan čoahkkimiidda.
    </p>
    <p>
Sámi Válgalihttu jearrá maiddái gažaldaga mii guoská dasa ahte galgá go láhkaásahus guoskat boazodoalliide, geain leat uhccit go 500 bohcco. Sámediggeráđđi čujuha ahte láhkaásahus lea vuođđuduvvon oasálaččaid gaskasaš šiehtadussii. Sámediggi lea dattetge guorahallan gažaldaga áššis 18/99, mii guoská ii eaktodáhtolaš njuovvamii, geahča čoahkkingirjji sitáhta bajábealde.
    </p>
    <p>
Guovddášbellodat jearrá ahte dávista go bággonjuovvan álbmotriektái. Dasto lea Sámi Válgalihttu bivdán Sámediggeráđi vuolggahit váikkuhusčielggadusanalysa barggu man bokte geahččat dán láhkaásahusa váikkuhusaid dáid gielddaid olbmuid kultuvrii ja eallinláhkái. Sámediggeráđđi áigu geahčadit dán stuorát ollislaš oktavuođas. Boazodoalus leat ollu bealit maid livččii galgan árvvoštallat ja geahčadit, maiddái rievttálaš vuolggasajiin. Ollislaččat geahčadeapmi ja čuovvuleapmi Sámedikki beales gáibida ahte Sámedikkis leat doarvái návccat ja das lea duohta politihkalaš sadji boazodoalloáššiid ektui. Sámediggeráđđi čujuha ahte Sámedikki iežas boazodoalloplánalávdegoddi lea álggahan barggus. Dasto lea boazodoallolágaid ektui nammaduvvon láhkakomišuvdna. Sámediggeráđđi vuordá barggu mii dál čađahuvvo boazodoalu ektui.
    </p>
    <p type="title">Gažaldat áirasis Per Solli, Bargiidbellodaga sámediggejoavku:</p>
    <p>
Čujuhan Sámedikki 07.07.97 reivii 752-2/97 referánssain Sámigiel Berošteaddjiide.
    </p>
    <p>
Makkár oaidnu lea Sámedikkis doarjaga juolludeami hárrái gielladoaibmabijuide sámelága giellanjuolggadusaid hálddašanguovllu olggobealde?
    </p>
    <p>
Áigu go Sámediggi vuordit dassážii go sámelága giellanjuolggadusaid hálddašanguovllu gielddaid hálddašeamit leat joksan ollislaš guovttegielalašvuođa ovdal go addá dábálaš giellaruđaid guovlluide hálddašanguovllu olggobealde, ja supmi dáfus nu ollu go livččii heivvolaš daid ruđaid ektui maid guovddáš eiseválddit juolludit sámi gielladoaibmabijuide?
    </p>
    <p type="title">
Sámediggeráđi vástádus:
    </p>
    <p>
Sámedikki oaidnu dán áššái oidno Sámedikki mearrádusas áššis 46/98 Sámedikki 1999 bušeahtta.
    </p>
    <p>
Áššis 46/99 oidno ahte:
    </p>
    <p>
.. .. áigu Sámediggi 1999:s prioriteret čuovvovaš ulbmiliid.
    </p>
    <p>
3. Nannet juolludeami giellaprošeavattaide olggobealde sámelága giellanjuolggadusaid hálddašanguovllu, 53.3 poasta nannejuvvo kr. 1,5 miljuvnnain.
    </p>
    <p>
Doaibmabiju ollislaš juolludeapmi lea 1999:s kr. 2 956 000.
    </p>
    <p>
Solli nubbi gažaldat guoská Sámedikki boahttevaš ruhtaprioriteremiidda gielladoaibmabijuide dáin guovlluin. Sámediggi lea juo prioriteren guovlluid olggobealde hálddašanguovllu go lea dahkan vejolažžan juolludit ruđaid mat ovdal juolluduvvojedje dušše dán guđa gildii, maiddái giellaprošeavttaide olggobealde hálddašanguovllu. Dasto lea diggi lasihan juolludusa, vrd. ášši 46/99.
    </p>
    <p>
Sámediggeráđđi ii oainne vejolažžan dál lasihit doarjaga guovlluide olggobealde hálddašanguovllu nu ollu ahte vástidivčče juolludemiid mat leat addon dáidda gielddaide. Jos Sámediggi dáhttu ahte buot gielddat gos sápmelaččat orrot galget oažžut seamma ollu doarjaga sámi gielladoaibmabijuide, de ferte diggi rievdadit njuolggadusaid nu ahte sáhttá juohkit ovtta mađe ruđaid buot dáidda gielddaide. Eará vejolašvuohta livččii defineret guovllu hálddašanguvlui gullevažžan geatnegasvuođaiguin ja vuoigatvuođaiguin mat dan mielde čuvvot. Maiddái dallege livččii Sámediggái váttis prioriteret ja juogadit doarjjapoastta eambbo go guđa gildii. Dassážii go dákkár vejolaš hálddašanguovllu viiddideapmi dáhpáhuvvá, ferte Sámediggi prioriteret ruđaid bušeahttagieđahallamiin, ja go ruhtaohcamat sámi gielladoaibmabijuide sáddejuvvojit Sámediggái Sámi giellaráđi bokte.
    </p>
    <p type="title">Gažaldat áirasis Per Solli, Bargiidbellodaga sámediggejoavku:</p>
    <p type="title">
SÁMI JIENASTUSLOGU GEAVAHEAPMI
    </p>
    <p>
Lea go Sámediggái čielggas masa sámi válgajienastuslogu sáhttá geavahit?
    </p>
    <p>
Áigu go Sámediggi juohkigoahtit dieđuid gielddaide njuolggadusaid birra maid galgá čuovvut go geavaha namuhuvvon jienastuslogu?
    </p>
    <p type="title">
Sámediggeráđi vástádus:
    </p>
    <p>
Sámedikki válganjuolggadusaid mielde galgá sámi jienastuslohku geavahuvvot mealgadii dušše válggas. Dattetge sáhttá Sámediggi válganjuolggadusaid § 82 vuođul addit lobi geahčadit sámi jienastuslogu dutkama ja statistihkalaš barggu oktavuođas.
    </p>
    <p>
Sámelága ja dan ovdabargguid gieđahallamis biddjojedje garra eavttut jávohagaorrumii olbmuid birra geat ledje čálihan iežaset sámi jienastuslohkui. Ii lean lohpi ea.ea. fievrridit jienastuslogu dihtorii. Biddjojedje maid garra eavttut jienastuslogu eará geavaheapmái go válgii. Maŋŋá leat njuolggadusat veahá ložžejuvvon, muhto njuolggadusat mat galggašedje várjalit jienastuslohkui čálihuvvon olbmuid anonymitehta, leat ain bissumin.
    </p>
    <p>
Eará sivva dasa go sámi jienastuslogu ferte várrugasat gieđahallat lea go jienastuslogu vuođđun lea eaktudáhtolašvuohta, ja sáhttá nu čájehit boasttu gova das gos omd. sápmelaččat orrot danne go stuorra oassi sámi álbmogis ii leat čálihuvvon sámi jienastuslohkui.
    </p>
    <p>
Dieđuid dáfus gielddaide njuolggadusaid birra mat galget geavahuvvot jienastuslogu oktavuođas, sáhttá muitalit ahte gielddat leat ožžon dieđuid dán birra. Muđui lea dát juoga maid heive prioriteret diehtojuohkima oktavuođas ovdal boahtte sámediggeválgga.
    </p>
    <p type="title">Gažaldat áirasis Roger Pedersen, Sámi válgalihttu:</p>
    <p type="title">
Sámi oahppoplána
    </p>
    <p>
Sámedikki várrepresideanta Ragnhild Nystad doarjjui ollásit Nordlys nammasaš áviissas čakčamánu 2. b. Sámi oahpahusráđi jođiheaddji Asbjørg Skådena go dáhtošii sámi oahppoplána guoskat olles Davvi-Norgii.
    </p>
    <p>
Sámi Álbmotlihttu lea ovdal hui garrasit moaitán dán dagu danne go ballat ahte dat sáhttá dagahit ain garraseabbu oainnu ollu áššiid vuostá maid ovddas mii buohkat Sámedikkis bargat, go gielddat Davvi-Norggas gos leat uhccán dahje eai oppage sápmelaččat, bággehallet álggahit juoidá maid eai dárbbaš eaige dáhto. SÁL čujuha váttisvuođaide maid sámi oahppoplána álggaheapmi lea dagahan Sis-Finnmárkkus, gos álbmoga sámi oassi lea hui stuoris.
    </p>
    <p type="title">
Sámediggeráđi vástádus:
    </p>
    <p type="title">
Sámi oahppoplána
    </p>
    <p>
Sámediggeráđđi haliida vuos njulget boasttuáddejumi; sámediggeáirras Asbjørg Skåden ii leat Sámi oahpahusráđi dálá jođiheaddji, muhto ovddeš jođiheaddji. Oahpahusráđi dálá jodiheaddji lea Hans Isak Olsen.
    </p>
    <p>
Ođastus-97 oktavuođas ja go Sámediggi gieđahalai áššiid mat guske dán ođastussii, gáibidii Sámediggi ahte ráhkaduvvojit sierra plánat sámi ohppiid oahpahussii. Sámediggi gáibidii seammás ahte maiddái nášuvnnalaš plánain galge leat fáttát sámiid diliid birra. Sámedikki gáibádusaid vuođđun ledje Sámediggeplána áigumušat.
    </p>
    <p>
Sámediggeráđđi lea hui ilus go dát gáibádusat leat mieđihuvvon, ja dan ovddas go Girko-, oahpahus- ja dutkandepartemeanta maŋŋá čuovvulii Sámedikki rávvaga ásahit sámi oahppoplána buot gielddain mat gullet sámelága giellanjuolggadusaid hálddašanguvlui sámelága § 3-1 vuođul. Vuoigatvuohta oahpahussii sámi oahppoplána mielde lea namuhuvvon gielddaid lassin, maid čadnon dasa ahte unnimusat 10 oahppi muhtun gielddas dáhttot oahpahusa sámegielas ja sámegillii ja nu maid ožžot vuoigatvuođa oahpahuvvot sámi oahppoplána mielde. Eará vejolašvuohta oažžut oahpahusa sámi oahppoplána mielde lea jos eará gielddat dahje oasit gielddain láhkaásahusaid mielde maid Gonagas stáhtaráđis mearrida, definerejuvvojit sámi guovlun.
    </p>
    <p>
Dat mii dál lea váttisvuohtan lea go definerejuvvon «sámi guovllu» olggobealde, galget leat unnimusat 10 oahppi gielddas geat dáhttot oahpahusa sámegielas ja sámegillii, ovdal go ožžot dákkár oahpahusa. Dán logu lea ollu sámi guovlluin váttis joksat. Danne lea dilli hui dohkketmeahttun Sámedikki áigumuša vuođul mii lea ahte buot sápmelaččain galgá leat vuoigatvuohta oažžut oahpahusa sámi historjjá ja sámi servodatdiliid birra, beroškeahttá das gos orrot. Dat mearkkaša ahte dilli lea dál nu ahte dain guovlluin gos soaitá leat stuorámus dárbu oahpahussii sámi oahppoplána mielde, doppe lea váttis oažžut dan áigái.
    </p>
    <p>
Čoahkkimis oahpahusministeriin čakčamánu 17. b. muitaluvvui ahte departemeanta ii áiggo vuos álggahit proseassa mii viiddidivččii oahpahuslága «sámi guovllu». Departemeanta dáhttu baicce ruđaiguin maid lea juolludan oahpahusdirektørii, láhčit dili vai eanet oahppit oččošedje oahpahusa sámi oahppoplána mielde.
    </p>
    <p>
Sámediggeráđđi ii leat duhtavaš dálá diliin go dušše guđa gieldda oahppiide lea sihkkaraston vuoigatvuohta oahpahussii sámi oahppoplána mielde. Sámi oahppoplána vuođđun lea sámi servodat. Danne lea oahppoplána heivehuvvon Davvi-Norgii ja dán guovllu máŋggakultuvrralaš duohtavuhtii.
    </p>
    <p>
Sámediggeráđđi lea eahpealmmolaččat beassan gullat ahte skuvlasuorggi fágaolbmot máŋgga sajis Davvi-Norggas livčče háliidan oahpahit sámi oahppoplána mielde danne go dat lea buorebut heivehuvvon Davvi-Norgga ohppiid duogážii go dáža oahppoplána lea. Muhto ráđđi gal dieđusge ádde ahte ideálalaš dilli mas buot oahppit geat orrot Davvi-Norggas ožžot oahpahusa sámi oahppoplána mielde, ii leat duohtavuođas vejolaš dál. Sámediggeráđi mielas ii leat dárbu rievdadit dálá plánaid ovdal go Ođastus-97 lea evaluerejuvvon, ja nu maid ođđa oahppoplánat.
    </p>
    <p>
Sámediggeráđđi oaivvilda danne ahte vejolaš boahtteáiggi čoavddus livččii ráhkadit plánaid mat leat heivehuvvon Davvi-Norgii, ja maid vuođđun livččii riikkaoasi duohtavuohta, earret eará historjá, servodateallin ja eanadieđa.  Go ráhkadivččii oahppoplánaid maid vuođđun lea riikka oassi, de fertešii maid vuhtiiváldit riikkaoasi historjjá ja dálá áiggi sámi beali. Loahpa loahpas lea almmatge sáhka álbmoga ja eiseválddiid iežaset historjjá ja dálá áiggi dovddasteamis ja dohkkeheamis.
    </p>
    <p>
Sámediggeráđi mielas lea dál prioriterejuvvon bargun maiddái leat mielde váikkuheamen ahte ovddiduvvojit oahpponeavvut mat dohkkehuvvojit sámi oahppoplána mielde.
    </p>
    <p type="title">Gažaldat áirasis Roger Pedersen, Sámi válgalihttu:</p>
    <p type="title">
Sámi radio ovdáneapmi digitála rádioi
    </p>
    <p>
Sámi Válgalihttu lea ovdal maid vuorjašuvvan dainna go NRK:a sámi radiosáddagiid eai beasa buot sápmelaččat guldalit. Mii leat čállán reivve dán birra NRK-Sámi Radioi, erenoamážit dan geažil go buot Sámedikki jienasteaddjit eai beasa gullat válgasáddagiid.
    </p>
    <p>
NRK mielas čoavdá dat digitála sámi radiokanála mii dál lea plánejuvvomin dáid váttisvuođaid mat otne leat dan ektui go Sámi radios ii leat sierra kanála, muhto lea ferten sáddet eará bivnnugis sáddagiid badjel.
    </p>
    <p>
Vuolggasajis lea dieđusge min mielas buorre go buot sápmelaččat riikkas ožžot dássásaš rádiofálaldagaid, muhto dattetge min mielas šaddet moadde váttisvuođa dán digitálarádio ovddideami oktavuođas.
    </p>
    <p>
Sámi Radio hoavda dadjá reivves Sámi Válgalihttui ahte dat ođđa digitála radiokanála addá buoret rádiofálaldagaid. Dasto šaddat eahpesihkkar dan ektui ahte man ollugat de besset guldalit sáddagiid, go ollu oktavuođain preassas dáid maŋimuš vahkuid lea NRK radiohoavda Tor Fuglevik dadjan ahte mannet máŋggat jagit ovdal go digitálarádio juksá eanet go 50 % álbmogis Norggas.
    </p>
    <p>
Dát dávista daid dieđuide maid mii leat viežžan Norkring:s, mii eaiggáduššá ja doaimmaha sáddehatneahta Norggas. Norkring:a interneahttasiidduin lea kárta mii čájeha ahte jagi 1999 loahpas galgá digitálarádio ovddiduvvot muhtun sajiin riikkas. Davvi-Norggas digitálarádio galgá huksejuvvot Guovdageainnu ja Kárášjoga gielddain ja Mátta-Norggas, olles nuortaoassi ja Gudbrandsdalen/Østerdalen:is gitta Steinkjer rádjai. Nugo mii áddet, de juksá digitálarádio 50 % álbmogis jagi 1999 loahpas. Norkring muitala ahte mihttomearrin lea ahte moatti jagis dat galgá juksat 95 % álbmogis, muhto makkárge dieđut eai gávdno man guhká huksemii ferte geavahit áiggi. Mihkkege ii daddjo ovdamearkka dihte dan birra goas digitála sáddagat jukset sámi guovlluid mat leat olggobealde Finnmárkku.
    </p>
    <p>
Nubbi váttisvuohta digitála rádiosáddagiid oktavuođas lea dat go guldaleaddjit fertejit oastit ođđa radioid. Dan mearis go dát appraráhtat oppanassiige ráhkaduvvojit, de lea haddi nu divrras ahte dábálaš olbmot eai suitte daid oastit dahje ii leat oppa miella ge daid oastit. Otne ii sáhte oktage dadjat man guhká dát dilli bistá. Ja dilli lea ge dalle nu ahte sámi guldaleaddjit fertejit oastit divrras ođđa ráhkkanusaid jos digitála rádiosáddagiin oppanassiige galgá leat makkárge ávki sidjiide. Boađusin sáhttá ge de šaddat ahte boahtteáiggis ii nu gallásis dattetge leat vejolašvuohta guldalit sámi sáddagiid.
    </p>
    <p type="title">
Gažaldat:
    </p>
    <p>
Lea go Sámediggeráđđi jurddašan dahkat maidege dainna ahte boahtteáiggis buot sámit Norggas duođas sáhttet guldalit Sámi radio?
    </p>
    <p type="title">
Sámediggeráđi vástádus:
    </p>
    <p>
Sámediggeráđđi diehtá ahte NRK Sámi Radio fargga áigu geavahišgoahtit ođđa teknologiija iežas prográmmaid sáddemii, ja ahte dat sáddagat bohtet gullot álggos dušše Guovdageainnus ja Kárášjogas. Guokte digitála sáddehaga ásaheapmi Finnmárkkus dahká maiddái vejolažžan dan ahte NRK Sámi Radio fargga sáhttá álggahit geahččalansáddagiid digitála teknologiijain. NRK Sámi Radio lea ge dalle ožžon vejolašvuođaid leat ovddimuččaid searvvis institušuvnnas NRK, mii guoská digitála sáddenteknologiija geavaheapmái.
    </p>
    <p>
Nubbi eará bealli mii maiddái lea deatalaš lassin ođđa teknologiijai, lea dat mii gažadeaddji beales lea ovddiduvvon, namalassii guldaleaddjit. Geat de besset guldalit digitála sáddagiid? Danne ii leat sáhka dušše sáddehagaid ja sáddehathuksemiid birra, muhto dás lea sáhka maiddái das ahte leat go guldaleaddjiin digitála radiot maiguin guldalit sáddagiid.
    </p>
    <p>
Sámediggeráđđi ii sáhte movt ge váikkuhit dasa, mii guoská apparáhtaid govttolaš haddái. Mii konstateret dán oktavuođas ahte dán lágan apparáhtaid buvttadeaddjit leat geažuhan ahte dallánaga go geavaheddjit jearragohtet dákkár apparáhtaid, de dat hálbot.
    </p>
    <p>
Lea maiddái mearkkašupmi das go ođđa sáddenteknologiija viimmat addá NRK Sámi Radioi vejolašvuođa oažžut sierra rádiokanála maid sáhttá geavahit birra jándora. Sámediggeráđđi eaktuda ahte dassážii go dát kanála gárvána, de ferte Sámi Radio sáhttit sáddet iežas prográmmaid bálddalagaid sihke dáláš analoga kanálas, mii lea FM neahtta, ja dan ođđa digitála kanála bokte. Sámediggeráđđi diehtá maiddái ahte NRK Sámi Radios lea áigumuššan sáddet prográmmaidis mánga jagi otnáš analoga kanálain bálddalagai, muhto maiddái sáhttá geavahišgoahtit dan ođđa sáddenteknologiija. Dát ođđa teknologiija ii mearkkaš dan ahte Sámi Radios šattašii fuonit fálaldat iežas guldaleaddjiide boahtteáiggis, baicce juste nuppeláhkái, mii maiddái lea ulbmilin go loahpalaččat sirdá digitála rádiosáddagiidda. Danne ii bala Sámediggeráđđi nugo gažadeaddji ahte sámi guldaleaddjiide šattašedje fuonit rádiofálaladagat boahtteáiggis.
    </p>
    <p type="title">III. Jienasteapmi</p>
    <p>
39 áirasis ledje 38 čoahkis.
   </p>
    <p>
Ášši loahpahuvvui jienasteami haga.
   </p>
    <p type="title">IV. Beavdegirjelasáhus</p>
    <p>
Dán áššis ii gáibiduvvon lasáhus beavdegirjái.
   </p>
    <p type="title">V. Sárdnunlistu ja replihkkavuorut</p>
    <p>

    

     

      

      

      

      

        
Sáhkaovddideaddji
        
Replihkka
        </p>
    <p>
1.
        
Nils Henrik Måsø
        

        </p>
    <p>
2.
        
Roger Pedersen
        

        </p>
    <p>
3.
        
Isak M. O. Hætta
        

        </p>
    <p>
4.
        
John Henrik Eira
        

        </p>
    <p>
5.
        
Per A.Bæhr
        

        </p>
    <p>
6.
        
Roger Pedersen
        

        </p>
    <p>
7.
        
Ing-Lill Pavall
        

        </p>
    <p>
8.
        
Nils Henrik Måsø
        

        </p>
    <p>
9.
        
Egil Olli
        

        </p>
    <p>
10.
        
Ole Henrik Magga
        
Per A. Bæhr
        </p>
    <p>
11.
        
John Henrik Eira
        

        </p>
    <p>
12.
        
Steinar Pedersen
        

        </p>
    <p>
13.
        
Nils Henrik Måsø
        

        </p>
    <p>
14.
        
Isak M. O. Hætta
        

        </p>
    <p>
15.
        
Per Solli
        

        </p>
    <p>
16.
        
Berit R. Nilssen
        

        </p>
    <p>
17.
        
Roger Pedersen
        

        </p>
    <p>
18.
        
Per Solli
        
Ragnhild Nystad
        </p>
    <p>
19.
        
Asbjørg Skåden
        

        </p>
    <p>
20.
        
Egil Olli
        
Ragnhild Nystad
        </p>
    <p>

        

        
Egil Olli
        </p>
    <p>
21.
        
Olav Dikkanen
        

        </p>
    <p>
22.
        
Berit R. Nilssen
        
Per Solli
        </p>
    <p>

        

        
Asbjørg Skåden
        </p>
    <p>
23.
        
Berit R. Nilssen
        

        </p>
    <p>
24.
        
Per Solli
        

        </p>
    <p>
25.
        
Ragnhild Nystad
        

        </p>
    <p>
26.
        
Einar Lifjell
        

        </p>
    <p>
27.
        
Per Solli
        

        </p>
    <p>
28.
        
Ragnhild Nystad
        

        </p>
    <p>
29.
        
Roger Pedersen
        

        </p>
    <p>
30.
        
Ragnhild Nystad
        

        </p>
    <p>
31.
        
Steinar Pedersen
        

        </p>
    <p>
32.
        
Roger Pedersen
        

        </p>
    <p>
33.
        
Asbørg Skåden
        
Roger Pedersen
        </p>
    <p>
34.
        
Per Solli
        

        </p>
    <p>
35.
        
Hans Petter Myrland
        

        </p>
    <p>
36.
        
Asbjørg Skåden
        

        </p>
    <p>
37.
        
Nils O. Nilsen
        

        </p>
    <p>
38.
        
Geir Tommy Pedersen
        

        </p>
    <p>
39.
        
Ragnhild Nystad
        

        </p>
    <p>
40.
        
Roger Pedersen
        

        </p>
    <p>
41.
        
Ing-Lill Pavall
        

        </p>
    <p>
42.
        
Roger Pedersen
        

        </p>
    <p>
43.
        
Ing-Lill Pavall
        

        </p>
    <p></p>
    <p type="title">VI. Sámedikki mearrádus maŋŋá jienasteami lea ná:</p>
    <p>
Geahča čuoggá III. Jienasteapmi.
   </p>
    <p>
Ášši meannudeapmi loahpahuvvui čakčamánu 28. b. dii. 12.05.
   </p>
    <p type="title">Ášši 32/99 Sámi vuoigatvuođalávdegotti árvalus NAČ 1997:4 - Sámi kultuvrra luondduvuođus</p>
    <p>
Ášši meannudeapmi álggahuvvui čakčamánu 28. b. dii. 15.30
  </p>
    <p type="title">I. Áššebáhpirat</p>
    <list>
      <p type="listitem">

     
NAČ 1997:4
     

    </p>
      <p type="listitem">

     
NAČ 1997:5
     

    </p>
      <p type="listitem">

     
Sámedikki doarespolitihkalaš lávdegotti cealkámušárvalus, beaiváduvvon borgemánu 13. b. 1999
     

    </p>
      <p type="listitem">

     
Norgga Boazosápmelaččaid Riikkasearvvi cealkámuš
     

    </p>
      <p type="listitem">

     
Norgga Sámiid Riikkasearvvi cealkámuš
     

    </p>
      <p type="listitem">

     
Sámi Álbmotlihtu cealkámuš
     

    </p>
      <p type="listitem">

     
Sámi Ædnamsearvvi cealkámuš
     

    </p>
      <p type="listitem">

     
Sámiráđi cealkámus
     

    </p>
      <p type="listitem">

     
Finnmárkku fylkadikki cealkámuš
     

    </p>
      <p type="listitem">

     
Tromssa fylkadikki cealkámuš
     

    </p>
      <p type="listitem">

     
Norgga Ádvokáhtasearvvi cealkámuš
     

    </p>
      <p type="listitem">

     
Gulaskuddancealkámušat mat leat joavdan Justisdepartementii, ja mat gusket Sámi vuoigatvuođalávdegotti čielggadussii NAČ 1997:4 (buot gulaskuddancealkámušain sáddejuvvo kopiija Sámedikki joavkkuide):
     

    </p>
      <p type="listitem">

     
geahčastat cealkámušain mat leat joavdan Justisdepartementii 05.03.99 nammii
     

    </p>
      <p type="listitem">

     
geahčastat cealkámušain mat leat joavdan Justisdepartementii áigodagas 08. - 23.03.99
     

    </p>
      <p type="listitem">

     
geahčastat cealkámušain mat leat joavdan Justisdepartementii maŋŋá 23.03.99
     

    </p>
    </list>
    <p type="title">II. Ovddiduvvon mearkkašumit ja eavttuhusat</p>
    <p type="title">Sámediggeráđi árvalus Sámediggái:</p>
    <p type="title">I. ÁLGU</p>
    <p>
Sámi vuoigatvuođalávdedgoddi ásahuvvui áiggistis njulgen dihte Norgga lágaid ja hálddašeami bonjuvuođaid sámi vuoigatvuođaid dáfus. Lea duohtavuohta ahte Norgga lágat ja hálddašeapmi leat gieđahallan, ja muhtun muddui ain gieđahallet sápmi álbmoga ja sin kultuvrra dakkár vugiin mas ovttaárvosašvuođaprinsihppa ii adnojuvvo doarvái bures vuođđun. Norgga lágat ja hálddašeapmi leat guhkit áigge badjelgeahččan sámi kultuvrra ja vuoigatvuođaid Norgga kultuvrii buorrin. Dát lea dagahan hui váidalahtti ja váttis riiddu stáhta ja sámi álbmoga gaskii. Danne galgat dál dahkat deatalaš historjjálaš barggu, namalassii barggu mii galgá heivehit Norgga lágaid ja hálddašeami rievttálaš ideálaide ja eamiálbmotpolitihkkii maid Norga prinsihpalaččat dáhtošii ovddastit.
   </p>
    <p>
Sámediggi dáhttu hui garrasit moaitit stáhta láhttadeami maŋŋá go Sámi vuoigatvuođalávdegoddi  ásahuvvui 1980:s. Stáhta lea rihkkon máŋga eavttu mat ledje vuođđun Sámi vuoigatvuođalávdegotti ásaheapmái ja lohpádusaid maid stáhta attii sámi ovddasteddjiide go 1981:s guorahalle maid vuoigatvuođalávdegoddi galggai bargat.
   </p>
    <p>
Ráđđehus lohpidii 1981 guovvamánu 17. b. sámi organisašuvnnaide ahte Ráđđehus sámi organisašuvnnaid dáhtu mielde «lea mielas dasa ahte Finnmárkku čálekeahtes eatnama lávdegotti árvalusa vuođđun galgá leat Sámi vuoigatvuođalávdegotti bargu.» Sámediggi dáhttu muittuhit ahte Ráđđehus dušše golbma mánu ovdal go Sámi vuoigatvuođalávdegoddi nammaduvvui, nammadii namuhuvvon lávdegotti man mandáhtan lei árvvoštallat galggašii go ásahit gielddalaš álbmotválljen orgánaid stáhta čálekeahtes eatnama hálddašeami oassin Finnmárkkus. Dát bargu fertii dattetge bissehuvvot garra moaitaga geažil sápmelaččain, ja lávdegoddi heaittihuvvui 1982:s. Statsskog SF:a ásaheapmi maŋit áiggis ja čálekeahtes eatnama láhkavuođu sirdin Statsskog SF:ii, čájeha ahte sápmelaččat eai lean duššiid dihte ballamin, seammás go duođašta ahte sámi vuoigatvuođaid ii ábut doaivut ahte sáhttá sihkkarastit politihkalaš šiehtadusaiguin Norgga eiseválddiiguin.
   </p>
    <p>
1995:s ásahii Stuorradiggi duottar- ja meahcekommišuvnna Norlándda ja Tromssa várás. 1985 geassemánu 1. b. láhka nr. 51 lea dán kommišuvnna ásaheami láhkavuođđun, mii lea «dubmenkommišuvdna (meahccekommišuvdna) mii galgá čorget stáhta ja earáid gaskasaš riektediliid duottarguovlluin ja eará meahcceguovlluin Norlánddas ja Tromssas». Láhka addá meahccekommišuvdnii válddi duomuin mii guoská buohkaide, 1) leago stáhta gii oamasta eatnamiid vai ii, 2) mearridit rájiid stáhta ja eará eatnamiid gaskka mat dasa gusket, ja 3) mearridit stáhta eatnamiin geavahanvuoigatvuođa, maiddái buohkaid geavahanvuoigatvuođa, ja jos ovttasge lea, de geas lea geavahanvuoigatvuohta. Láhka Norlándda ja Tromssa meahccekommišuvnna birra mearriduvvui vaikke sámi organisašuvnnat garrasit vuosttaldedje dan.
   </p>
    <p>
Sámedikki mielas lea Norgga eiseválddiid ja sápmelaččaid ovddasteddjiid gaskasaš šiehtadus mas sohppojuvvui ahte eai áigon oppa árvvoštallatge álggahit barggu mii negatiivalaččat váikkuhivččii sápmelaččaid riektedili, čielgasit rihkkojuvvon kommišuvnna ásahemiin ja kommišuvnna bargovugiin. Dasto atná Sámediggi meahccekommišuvnna ásaheami ja meahccekommišuvnna barggu hui duođalaš vealaheapmin sámi vuoigatvuođaide, danne go barggustis vuhtiiváldá dušše dáža riektegálduid, mat leat ráhkaduvvon árvvoštalakeahttá sámi vuoigatvuođaid mat leat namuhuvvon guovlluin.
   </p>
    <p>
Nugo diehtit sirdojuvvui Finnmárkku eana 1993:s stáhta oasussearvái Statsskog SF:ii, vaikke sihke Sámediggi ja Sámi vuoigatvuođalávdegoddi garrasit vuosttildedje dan. Statsskog SF:a ásahemiin Ráđđehus njulgestaga rihkui lohpádusa sámi álbmogii ja sámi ovddasteddjiide geat váttis politihkalaš dilis 1981:s dahke soahpamuša Ráđđehusain. Maiddái fágalaččat lea Statsskog SF:a ásaheapmi moitojuvvon. Lea daddjon ahte dát ortnet hui funet goziha sámi beroštumiid ja ahte hálddašanmálle maid Statsskog SF ovddasta, ii soaba buori hálddašanvieruide.
     
Čielggadus maid Ole Christian Borge ja Kristian S. Myrbakk leaba dahkan.
     

   </p>
    <p>
Sáhttá roahkka dadjat ahte guovddáš eiseválddit leat čájehan guottuid mat uhccán ovddidit sin luohttámuša sápmelaččaid ja sámi beroštumiid ektui. Eavttut mat ledje guovddážis Sámi vuoigatvuođalávdegotti bargui, eai leat dollojuvvon, ja stáhta lea láhtten gutneheamet sihke sámi álbmoga ja Sámi vuoigatvuođalávdegotti vuostá. Dasto lea Sámedikki  mielas váidalahtti go Ráđđehus Ealáhus- ja energiijadepartemeantta 1993 njukčamánu 23. b. reivviin Norgga luonddugáhttensearvái lea dagahan eahpádusa das man muddui Norga dáhttu ollašuhttit riikkaidgaskasaš geatnegasvuođaidis ILO-konvenšuvnna nr. 169 ektui.
   </p>
    <p>
Sámediggi ii áiggo dattetge diktit namutkeahttá daid ollu buriid doaimmaid mat leat álggahuvvon ja čađahuvvon buorrin sámi álbmogii ollu surggiin Norggas 1980-loguin ja 1990-loguin. Dás lea sáhka doaimmain mat leat hui deatalaččat sámi kultuvrra seailluheapmái ja ovddideapmái. Eanavuovdinstivra lea rapporttain mii ráhkaduvvui 1996:s buktán deatalaš beali gažaldahkii mii guoská minerálaohcamii ja -roggamii báikkálaččat Finnmárkkus. Maiddái guovddáš eiseválddit ge leat hui bures leamaš mielde ovddideamen ođđa ja buori oktavuođa sámi áššiid meannudeamis. Vuoigatvuođagažaldagat eai leat bálljo oppage nu go eará áššit heivehuvvon Norgga stáhta celkojuvvon prinsihpalaš dáhttui eamiálmotpolitihkas. Lea dárbu ásahit ortnegiid mat dáhkidit ahte sámi vuoigatvuođat ja beroštumit árvvusadnojuvvojit ja gozihuvvojit dakkár vugiin ahte stáhta ii sáhte nu álkit eambbo go rievdadit dákkár guovddáš eavttuid. Vaikke vel Norga bealuštage demokráhtalaš ideálaid, de lea dán ge riikkas dárbu oažžut dáhkádusaid mat sihkkarastet ahte eamiálbmot nugo mii sápmelaččat leat, gieđahallojuvvo álbmotrievtti mielde ja ahte min vuoigatvuođat ovttaskas olmmožin ja álbmogin sihkkarastojuvvojit.
   </p>
    <p>
Sámi vuoigatvuođalávdegoddi lea dán árvalusas veardádallan stuorra ja viiddis áššiid ja hui čiekŋalit analyseren servodatoktavuođaid mat leat guovddážin sámi áššiid boahtteáiggi barggus. Sámi vuoigatvuođalávdegoddi lea dasto maid čájehan hui vuđolaš áddejumi váttisvuođaide maid sáhttá deaividit servodagas go čuoččuha sámi oainnuid. Sámi vuoigatvuođalávdegoddi lea hui ollu surggiin dahkan nana vuođu mearrádusaide mat galggašedje sihkkarastit sámi kulturvuođu. Danne lea dás vuogas giitit lávdegotti ollislaččat, dan miellahtuid ja čállingotti, dán hirbmat deatalaš barggu ovddas sámerievtti ja sámepolitihka ovddideamis dán riikkas. Sámi vuoigatvuođalávdegotti ovdalis bargu lea juo leamaš mielde dagahemen historjjálaš rievdadusa dan dili ektui mii sápmelaččain lei go ledje badjelgehččojuvvon joavkun Norgga servodagas, ja dagahan ahte sámi áššit dál adnojuvvojit sihke dohkálažžan ja deatalažžan riikka servodahkii.
   </p>
    <p>
Sápmelaččain eai leat álbmogin dán rádjái leamaš makkárge vuoigatvuođat. Maiddái ovttaskas sápmelačča vuoigatvuođat leat leamaš funet gozihuvvon. Lágat maid áigumuš  guhkes áigodaga lei luottahuhttit sámi kultuvrra, leat ráhkadan dakkár digáštallama eana- ja čáhcevuoigatvuođaid birra mas sáhttá leat váttis jođihit olbmuide dieđuid main lea duohta historjjálaš vuođđu. Dán vuođu lea Sámi vuoigatvuođalávdegoddi leamaš mielde láhčimin.
   </p>
    <p>
Sámediggi lea oaidnán ahte Sámi vuoigatvuođalávdegoddi hui uhccán lea čielggadan Finnmárkku eatnamiid eaiggáduššanvuoigatvuođa, vaikke vel justa gažaldagat mat gusket eaiggáduššanvuoigatvuhtii leat guovddážin lávdegotti mandáhtas. Sámi vuoigatvuođalávdegoddi livččii galgan buktit čielgaseabbu oainnu dán áššis, ja ain juo čielggadan guđe oasit Finnmárkkus galget adnojuvvot sámi eaiggáduššan- ja háldoguovlun ILO-konvenšuvnna nr. 169 art. 14.1 vuođul. Sámi vuoigatvuođalávdegoddi lea mealgadii čatnan eanaš fuomášumi eana ja luondduresurssaid iešguđetlágan hálddašanortnegiidda.
   </p>
    <p>
Eará váilivuohta Sámi vuoigatvuođalávdegotti čielggadusas lea go boares sámi vierut ja riekteáddejupmi eai leat čilgejuvvon nugo lei eaktun lávdegotti mandáhtas. Ii leat vejolaš árvvoštallat sápmelaččaid riektedili doarvái bures jos dáid áššiid ii vuhtiiváldde. Finnmárkku eatnamiid eaiggáduššan-, geavahan- ja háldovuoigatvuođaid lea váttis loahpalaččat mearridit ovdal go bargu boares sámi vieruid ja riekteáddejumi birra leat dohkálaččat loahpahuvvon. Sámediggi lea duhtavaš go sierra čielggadus dán birra lea álggahuvvon, muhto vuorjašuvvá váilevaš ruhtadeami ja organiserema geažil, ja go bargu ii ovdán nu go galggašii.
   </p>
    <p>
Sámediggi lea oaidnán ahte ollugat leat viggan duššindahkat álbmotrievtti mearkkašumi sámi vuoigatvuođaide. Danne lea Sámediggi hui duhtavaš go Sámi vuoigatvuođalávdegoddi álggahii vuđolaš čielggadeami álbmotrievttelaš beliin main lea mearkkašupmi sápmelaččaid eana- ja čáhcevuoigatvuođagažaldagain. Dát bargu maid Sámi vuoigatvuođalávdegotti álbmotriektejoavku lea dahkan (NOU 1997:5 Urfolks landrettigheter etter folkerett og utenlandsk rett) ferte leat hui guovddážis sámi guovlluid eana- ja čáhcevuoigatvuođaášši viidáseabbu gieđahallamis. Dál ii šat sáhte ovddidit vuoiggalaš eahpádusa das nanne go álbmotriekti, earret eará nugo lea celkojuvvon ILO-konvenšuvnnas nr. 169, sápmelaččaid árbevirolaš guovlluid eaiggáduššan- ja háldovuoigatvuođa gáibádusaid.
   </p>
    <p>
Sámediggi atná Álbmotriektejoavkku čielggadusa guovddážin sámi álbmoga vuoigatvuođaid árvvoštallamis Finnmárkku eatnamiid oktavuođas. Sámediggi konstatere ahte Sámi vuoigatvuođalávdegoddi livččii sáhttán eambbo beroštit Álbmotriektejoavkku konklušuvnnain, namalassii ahte sápmelaččain álbmotrievtti mielde lea eaiggáduššan- ja háldovuoigatvuohta stuorra osiide Finnmárkkus.
   </p>
    <p>
Sámi vuoigatvuođalávdegotti čielggadusas leat eanemus guovddážin hálddašanmállet dasa mii ovdal gohčoduvvui «stáhta čálekeahkes eanan Finnmárkkus.» Sámi vuoigatvuođalávdegotti eanetlohku evttoha ásahit Finnmárkku eanahálddašeami, mii galggašii leat oktasaš ortnet oppa Finnmárkui. Álbmotriektejoavku lea dadjan ahte dákkár čoavddus prinsihpalaččat álbmotrievtti mielde gáibida ahte Sámediggi čielgasit miehtá dákkár ortnegii daid guovlluid dáfus gos sápmelaččain leat eaiggáduššan- ja háldovuoigatvuođat. Ođasmuvvi meahcceresurssain dáhtošii Sámi vuoigatvuođalávdegotti eanetlohku álgovuorus ovttaskas gielddaid ássiid vuoigatvuođaguoddin. Sámi vuoigatvuođalávdegoddi evttoha addit gilážiidda gos meahcceealáhusat leat leamaš eallinvuođu oassin gitta dássážii, vejolašvuođa ieža hálddašit resurssaid giláža árbevirolaš geavahanguovllus — gillefidnoguovllus. Čielggadusas ii oidno doarvái čielgasit mo dát váldo hálddašanortnegat váikkuhivčče guhkit áigái. Guovddáš gažaldahkan lea manahivčče go sápmelaččat álbmogin dáid ortnegiid ásahemiin, ja dat guoská earenoamážit Finnmárkku eanahálddašeami ortnegii, buot boahttevaš buolvvaid vuoigatvuođaid. Álbmotriektejoavku gal lea guorahallan justa dáid beliid. Lea almmatge ollu mii lea eahpečielggas sápmelaččaid boahttevaš saji ektui dáin áššiin.
   </p>
    <p>
Sámediggi deattuha ahte vuođđun gáibádussii sámi váikuhanfámu birra iežaset eallinvuođu hálddašeamis, ferte leat ahte sápmelaččat duohtavuođas leat geavahan guovlluideaset don doložis. Dát ferte leat vuođđun buot digáštallamii Finnmárkku eana- ja čáhcevuoigatvuođaid birra. Son gean hálddus juoga duohtavuođas lea, sus ii sáhte lobi haga dan váldit, ja jos nu geavvá, de galgá goit oažžut buhtadusa vahága ovddas.
   </p>
    <p>
Áigumuš mii dávjá čuoččuhuvvo daid áššiid digáštallamis maid Sámi vuoigatvuođalávdegoddi lea gieđahallan, lea stáđisvuohta ja ráfálaš ovttaseallin. Lávdegoddi dáhttu čujuhit ahte eavttut stáđisvuođa ja nugohčoduvvon ráfálaš ovttaseallima joksamii eai álo leat seamma go rievttalašvuođa eavttut. Vuođđun ferte leat ahte stáđis ortnegat eai sáhte adnojuvvot rievttalažžan dušše danne go leat stáđđásat, ja ahte eanetlogu dáhtu muhtomin ferte nappo gáržžidit vai jovssašii rievttalašvuođa.
   </p>
    <p>
Sámi vuoigatvuođalávdegotti vuosttas oassečilgehusas — NOU 1984:18 — (kap. 9) čilgejuvvo vuođđooaidnu mii Sámedikki mielas ollu buorebut soahpá nášuvnnalaš ja riikkaidgaskasaš riekteovdáneapmái go NOU 1997:4. Rievttálaš ja politihkalaš ovdáneami vuođul 1984 rájes livččii Sámi vuoigatvuođalávdegoddi galgan buorebut válddahallat prinsihpalaš gažaldagaid.
   </p>
    <p>
Go Sámi vuoigatvuođalávdegoddi ásahuvvui 1980:s, de galggai geahčadit buot eahpečielga beliid Finnmárkku eatnamiid ja resurssaid eaiggáduššan- ja geavahanvuoigatvuođadiliin, ja dasto čielggadit báikkálaš hálddašanortnegiid mas buot álbmotjoavkkuid beroštumit galge gozihuvvot.
   </p>
    <p>
Buohkanassii orru Sámi vuoigatlávdegoddi viehka muddui nagodan, earret spiehkastagaid mat bajábealde leat namuhuvvon, gozihit sihke historjjálaš duogáža ja Norgga siskkáldas ja riikkaidgaskasaš eamiálbmotgeatnegasvuođaid, ja hábmet hálddašanortnegiid main maid lea eará álbmot mielde álbmotválljen orgánaid bokte.
   </p>
    <p>
Sámedikki mielas lea dál áigi ovdánit Finnmárkku eana- ja čáhcegažaldagaiguin, ja dán oktavuođas atnit Sámi vuoigatvuođalávdegotti árvalusa váldooainnu vuođđun. Sámi kultuvrra viidáseabbu ovddideapmi lea maid dan duohken ahte eai geavahuvvo dárbbašmeahttun resurssat ođđasis guorahallat vuoigatvuođagažaldagaid. Danne ii galgggašii čoavddus Finnmárkku dáfus gártat nu guhkás eret molssaeavttuin maid Sámi vuoigatvuođalávdegoddi lea árvalan.
   </p>
    <p>
Sámediggi deattuha ahte Sámi vuoigatvuođalávdegotti árvalusaid vuođđun leat  historjjálaš bealit, ja ahte hálddašanortnegiid vuođđun galget leat álbmotválljen orgánat. Sámediggi lea maid duhtavaš go Sámi vuoigatvuođalávdegoddi čađat evttoha guovloortnegiid main buohkain leat seamma vuoigatvuođat luondduresurssaid geavaheami dáfus. Ná ferte maid leat fylkka mánggakultuvrralaš birrasiin. 
   </p>
    <p>
Sámediggi ii jáhkášii beare álkin garvit Sámi vuoigatvuođalávdegotti árvalusa jierpmálaš ja dássálas evttohusaid — evttohusat maid fágalaččat ja politihkalaččat hui govdadit čohkkejuvvon lávdegoddi 17 jagi čađa lea hábmen ja válddahallan.
   </p>
    <p>
Sámedikki oainnu mielde lei nappo ollislaš čoavddus maid váttis politihkalaš dilis 1980:s dáhtto. Dat lea iešalddis deatalaš sivvan dasa manne galggašii leat várrugas menddo ollu lihkahallamis evttohusaid maid Sámi vuoigatvuođalávdegoddi lea buktán. Dat mearkkaša ahte lea váttis gaikut muhtun váldosparruid huksehusas almmá váikkuhusaid haga huksemii muđui.
   </p>
    <p type="title">II. SÁMEDIKKI VUOÐÐOOAIDNU</p>
    <p type="title">1. Sámi álbmot</p>
    <p>
Sámedikki váldovuođđun lea ahte sápmelaččat leat okta álbmot ja eamiálbmot, ja ahte mis lea iežamet historjá, iežamet árbevierut, iežamet kultuvra, iežamet giella ja iežamet eatnamat gos ja maid gitta historjjálaš áiggi rádjai leat okto ássan ja geavahan. Mii leat árben vuoigatvuođaideamet min máttuin. Sámi kultuvra ja eallinláhki lea boađusin das go leat orron, doaibman ja eallán iežamet guovlluin don doložis, mii lea guhká ovdal go oktage eará álbmotjoavku vuosttas geardde bođii min guovlluide. Nu guhkás go čálalaš gáldot muitalit, orro historjjálaš áiggis álgoálggus dušše sápmelaččat dan guovllus maid dál gohčodit Finnmárkku fylkan. Boaresdárogiela giellageavaheami mielde lei guovllu namma Finnmork, namalassii sápmelaččaid eana (gč. ea.ea. NOU 1997:4 s. 242).
    </p>
    <p type="title">2. Sápmelaččat stáhtavuođđudeaddji álbmogin</p>
    <p>
Vuođđun lea maid ahte sámi álbmot lea nubbi riikka stáhtavuođđudeaddji álbmogiin. Stáhta lea vuođđuduvvon guovtti álbmoga eatnamiid ala, dážaid ja sápmelaččaid. Stuorra oassi Norgga stáhtas lea vuođđuduvvon sámi álbmoga eatnamiid ala. Sápmelaččat leat doložis ráđđen riggodagaid davvin ja viidáseabbut máttás gitta dálá máttasámi ássamii Mátta-Trøndelágas ja Hedemárkkus, maiddái viidát go mii dál Mátta-Norggas lea definerejuvvon boazodoalloguovlun. Mii vuordit prinsihpalaš ovttaárvosašvuođa álbmogiid gaskka. Dat mielddisbuktá ahte sápmelaččaid historjjálaš vuoigatvuođat, geavaheapmi ja riekteáddejupmi — ja buot mii muđui adnojuvvo gustojeaddji rievtti vuođđun, láhkasuodjaleapmi ja hálddašeapmi, galget leat riekteovdáneami ja hálddašeami vuođđun — seamma láhkai go dážaid vuoigatvuođat, geavaheapmi ja riekteáddejupmi leat. Dát ferte leat gustojeaddji vuođđun beroškeahttá das mii muđui lea daddjojuvvon nášuvnnalaš ja riikkaidgaskasaš lágain. Mii dohkkehit dieđusge maid, ja vuordit maid ahte min álbmoga boahtteáigevuoigatvuođat galget sihkkarastojuvvot oktiiráđiid nuppi stáhtavuođđudeaddji álbmogiin, dáža álbmogiin, ja oktiiráđiid riikka minoritehtaiguin.
    </p>
    <p type="title">3. Sámi eaiggáduššan-, háldo- ja geavahanvuoigatvuođat</p>
    <p>
Min álbmot lea gitta doložis atnán diehttelassan ahte dat seamma láhkai go máilmmi eará álbmogat, eaiggáduššá ja hálde iežas guovlluid, ja ahte eará álbmogat dohkkehit dan. Dán leat earret eará lohkameahttun ja iešguđetlágan sámi cealkámušat ja gáibádusat duođaštan, sihke ovttaskas olbmuid, joavkkuid, organisašuvnnaid ja eará ovddasteaddji sámi orgánaid. Min álbmot ii lea goassege luobahan iežas guovlluid vuođđo vuoigatvuođaidis. Sámi álbmoga vuoigatvuođaid vuođđun, sihke oktasaš ja ovttaskas, lea min historjjálaš eaiggáduššanvuoigatvuohta eatnamii ja joatki geavaheapmi, háldu, gullevašvuohta ja doaibma guovllusteamet juo don doložis. Danne ii sáhte loahppaoaidnu leat earágo ahte sápmelaččaid eaiggáduššan- ja háldovuoigatvuođaid ferte dohkkehit duohta historjjálaš ja rievttálaš dilálašvuođaid ja dábálaš rievttalašvuođa oainnu mielde.
    </p>
    <p>
Sámi kultuvrra eksistensiálalaš vuođu dovdomearkan lea ahte lea ovddiduvvon eallinláhki ja gesursageavaheapmi mii lea heivehuvvon min guovlluid lundui. Ferte dohkkehuvvot ahte min eallinláhki ja resursageavaheapmi lea vuođđun seamma nana ja dievaslaš gáibádusaide go ovdamearkka dihte dáža boandakultuvra. Resursageavaheapmi lea leamaš ja lea ain máŋggabealat. Sámediggi atná dárbun deattuhit dán ja muittuhit ahte seammás go boazodoalu guohtongeavaheapmi guhká lea mearriduvvon lágas, de leat lágat ja hálddašeapmi uhccán beroštan ja gozihan eará sámi resursageavaheami. Atnit earenoamáš sivvan muittuhit ahte earenoamážit mearrasápmelaččaid resursageavaheapmi lea leamaš vajálduvvan, muhto ahte lea deatalaš vuođđun sámi vuoigatvuođaid čuoččuheamis sihke mearas ja eatnamis.
    </p>
    <p>
Stáhta ii leat atnán iežas Finnmárkku eatnamiid eaiggádin ovdal go dáruiduhttima ideologiija báinnii sihke lágaid ja hálddašeami. Dáinna lágiin stáhta veahkaválddálašvuođain definerii iežas eaiggádin Stuorradikki mearrádusaiguin, almmá álgo háldejaččaid ja eaiggádiid dárbbašlaš lobi haga. Stáhta lea dattetge geavahusas ollu guovlluin árvvusatnán min álbmoga vuoigatvuođaid, earenoamážit ovddit čuohtejagis ja guhkás dán čuohtejahkái. Sápmelaččat leat dohkkehan stáhta ráđđejeaddjin, muhto ii fal priváhta eanaeaiggádin.
    </p>
    <p>
Sámedikki áddejumi mielde eai leat sápmelaččaid eaiggáduššan- ja geavahanvuoigatvuođat goassege manahuvvon. Dát vuoigatvuođat leat leamaš don doložis ja leat ain bissumin dal juo dadjat ideálalaš eavttuin, beroškeahttá das leatgo formálalaš dáža riektegáldot dohkkehan daid. Danne vuordá Sámediggi ahte dát bealit dárkilit guorahallojuvvojit Justisdepartemeantta ja Sámedikki prošeavttas boares sámi vieruid ja riekteáddejumi birra.
    </p>
    <p>
Lea min vearditmeahttun vuoigatvuohta gozihit ja ovddidit min ealáhusaid ja servodaga iežamet oktasaš  eavttuid vuođul. Mii dáhttut ovttas, ja oktiiráđiid earáiguin, váras atnit iežamet eatnamiid, čáziid, luondduriggodagaid ja nášuvnnalaš árbbi boahttevaš buolvvaide. Sámi kultuvrra ja sámegiela suodjaleami ja ovddideami vuođđo ovddásvástádus lea sápmelaččaid iežaset.
    </p>
    <p>
Sámediggi atná dán oktavuođas dárbun deattuhit ahte osiin Finnmárkkus dieđusge maid ii-sámi beroštumit eahpitkeahttá leat čadnon eanahálddašeapmái, ja ahte dát bealit galget govttolaččat gozihuvvot go ođđa hálddašanortnegat árvvoštallojuvvojit ja ásahuvvojit.
    </p>
    <p>
Lea maid čielggas ahte sihke siskkáldasrievttálaš ja álbmotrievttálaš bealit dagahit ahte dábálaš eanetlohkoákkat mat leat geavahuvvon sámi mieldemearrideami cakkadeamis, eai sáhte geavahuvvot Sámedikki mearridanválddi vuostá. Danne ii galggašiige leat váttis ásahit bistevaš suodjaleami meassamiid vuostá mat billistit luonddu. Dán ferte sihkkarastit šiehtadusain mas stáhtaeiseválddit dohkkehit Sámedikki vuoigatvuođa eambbo bissovaččat biehttalit meassamiid sámi guovlluin. Dasto galggašii ásahuvvot bissovaš konsultašuvdna- ja šiehtadanortnet riikka politihkalaš eiseválddiiguin deatalaš áššiin mat gusket min álbmogii, nugo láhkaválmmastanbarggut mat sáhttet guoskat sámi vuoigatvuođaide.
    </p>
    <p type="title">4. Norgga nášuvnnalaš ja riikkaidgaskasaš rievttálaš geatnegasvuođat sápmelaččaid guovdu</p>
    <p>
Njealját vuođđun leat Norgga rievttálaš geatnegasvuođat sámi álbmoga ektui, nugo Vuođđolága § 110A, sámeláhka, ILO-konvenšuvdna nr. 169 ja eará riikkaidgaskasaš mearrádusat, mat buohkat dohkkehit sápmelaččaid vuoigatvuođaid oktan álbmogin ja eamiálbmogin. Riikkaidgaskasaš rievttálaš prinsihpaid čađaheapmi, earret eará ILO-konvenšuvnna nr. 169 heivehemiin Norgga lágaide, lea hui deatalaš dán oktavuođas, ja dat guoská earenoamážit ILO-konvenšuvnna 14. ja 15. artihkkaliidda.
    </p>
    <p>
Lea deatalaš ahte sihke ovttaskas sápmelaččat, sámi joavkkut ja Sámediggi ožžot čielga dáhkádusaid das ahte sámi vuoigatvuođaid ja kulturvuođuid ii sáhte manahit čujuhusain dásseárvui dážaid ja sápmelažžaid gaskka. Earenoamáš deatalažžan leat resurssat, ealáhusat ja ássan, maid duohken sámi kultuvra lea. Jos veardida sápmelaččaid vuoigatvuođaid vuoigatvuođaiguin maid ollu eará riikkaid eamiálbmogat leat ožžon šiehtadallamiiguin iežaset riikkaid ráđđehusaiguin, de ii leat sámi beroštumiid dássen eará beroštumiiguin, mihkkege lávkkiid ovddos guvlui, iige sihkkarasttášii doarvái bures sámi kultuvrra boahtteáiggis. Dát lea oassin váldoáššis maid Sámi vuoigatvuođalávdegotti čielggadus ja čielggadusa politihkalaš gieđahallan galggašii čoavdit. Eamiálbmotriekti hábmejuvvo álelassii go buorit morálalaš ákkat leat formálalaš mearrádusaid vuođđun. Norgga stáhtas lea Vuođđolága ja álbmotrievtti vuođul riektigeatnegasvuohta addit sápmelaččaide duohta vejolašvuođaid sihkkarastit ja ovddidit kultuvrraset. Norggas lea earenoamáš riikkaidgaskasaš ovddasvástádus sámi kultuvrra eallineavttuid ektui danne go eanaš sápmelaččat orrot Norggas. Norggas lea maid earenoamáš historjjálaš ovddasvástádus sámi kultuvrra ektui danne go dát lea sápmelaččaid historjjálaš ruovtturiika, ja danne go ovddeš dáruiduhttinpolitihkka lea raššudan sámi kultuvrra. Lea maid dovddastuvvon sihke nášuvnnalaš ja riikkaidgaskasaš riektejurddašeamis ahte positiivvalaš vealaheapmi lea muhtun muddui dárbbašlaš ja dohkálaš vai eamiálbmogat jovssašedje seamma bohtosiid go earát.
    </p>
    <p>
Sápmelaččaid sadji sierra álbmogin galggašii dál leat áibbas čielggas. Earret eará lea Sámi vuoigatvuođaládegoddi konkluderen ahte sápmelaččat leat sierra álbmot. Min álbmoga luondduriggodatvuoigatvuođaid vuođđun leat dohkkehuvvon prinsihpat sápmelaččaid vuoigatvuođaid birra iežaset guovlluide álbmogin ja eamiálbmogin. Dát prinsihpat mielddisbuktet ahte mis seamma láhkai go earáge álbmogiin, galgá leat vuoigatvuohta seailluhit ja ovddidit min iežamet kultuvrra, giela ja servodaga min árbevirolaš guovlluid ja iežamet riekteáddejumi vuođul. Mii galgat maid iežamet ulbmiliid várás beassat háldet luondduriggodagaideamet rámmamearrádusaid siskkabealde maid nášuvnnalaš ja riikkaidgaskasaš orgánat mearridit luonddubirrasa ja kulturbirrasa ceavzi ovdáneami sihkkarastimis.
    </p>
    <p>
Sámi álbmogis leat ollu vuođđo vuoigatvuođat maid vuođđun lea dat duohtavuohta ahte leat sierra álbmot. Dat mearkkaša earret eará ahte sápmelaččain lea álbmogin vuoigatvuohta maid dušše sámi álbmot ieš sáhttá hálddašit ja šiehtadit. Dát vuođđo vuoigatvuohta bissu beroškeahttá hálddašanortnegiin. Vuoigatvuohta ii sáhte rievdaduvvot earágo sámi ovddasteddjiid, geat leat ožžon mandáhta sámi álbmogis, ja stáhta eiseválddiid ovddasteddjiid gaskasaš šiehtadusain.
    </p>
    <p>
Sámediggi doarju Sámi vuoigatvuođalávdegotti árvvoštallama birasgáhttema ja ceavzi ovdáneami prinsihpa beroštumi birra nugo celkojuvvui Brundtland-kommišuvnna «Vår felles framtid» raporttas 1989:s ja Rio-konferánssas 1992:s, ja nugo Norgga eiseválddit maŋŋá leat dulkon prinsihpa.
    </p>
    <p>
Sámediggi doarju maid Sámi vuoigatvuođalávdegotti kultuvra-doahpaga viiddis dulkoma, ja čujuha dan oktavuođas Kultuvrra ja ovdáneami máilmmekommišuvnna dulkomii «Our Creative Diversity» raporttas 1995:s.
    </p>
    <p>
Muđui Sámediggi doarju buori muddui vuođđooainnu maid Sámi vuoigatvuođalávdegoddi ollislaččat lea ovddidan, sihke 1984:s ja dán čielggadusas. 1984 rájes leat sihke ILO-konvenšuvdna nr. 169, Vuođđolága § 110A ja guokte stuorradiggedieđáhusa (Sd.dieđ. nr. 52 (1992-93) ja Sd.dieđ. nr. 41 (1996-97) nannen stáhta riektegeatnegasvuođa. Sámediggi čujuha earret eará alimisriektijustitiarius Smith stáhta riektegeatnegasvuođaid dulkomii maid máŋgga oktavuođas lea cealkán, ja earenoamážit 13 tesan 1996:s, mat galggašedje leat stáhta riektegeatnegasvuođaid dulkoma guovddáš vuođđun sápmelaččaid ektui. Álbmotriektejoavku lea buhtadan muhtun ráje váilevašvuođain go nu vuđolaččat lea geahčadan álbmotrievttálaš beliid ja buktán konklušuvnnaid maid Sámediggi doarju.
    </p>
    <p>
Kultuvrra ja ovdáneami máilmmekommišuvdna «Our Creative Diversity» 1995:s dadjá ahte dás lea vuos ja ovddimuš sáhka eatnama kultuvrralaš máŋggabealatvuođain, buorremussan olmmošsoga boahtteáigái. Eamiálbmogiid vuoigatvuođaid birra dajai kommišuvdna ná: «Stuorámus bargun stáhtaide mat dorjot pluralismma ja demokratiija lea hukset vuođu mii dáhkida ovdáneami ja ahte duohta beroštupmi lea geavatlaš politihka vuođđun. Dát gáibida ahte eamiálbmogiid oainnut ja árvevirolaš máhttu mii sis lea servodagaset ja birraseaset birra árvvusadnojuvvojit, ja nu maid sin kultuvrralaš ásahusat. Dat mearkkaša ahte dáid olbmuid vuoigatvuohta eallinvuođđui ja dan buktagiidda dáhkiduvvo stáhta ja riikkaidgaskasaš riekteortnega doarjagiin.» 
      
Sitáhta ruoŧagiela Vår skapande mångfald jorgaleamis Stockholm 1997 s. 71, jorgaluvvon sámegillii.
      
 Sápmelaččat leat ovttas eará árktalaš eamiálbmogiiguin ovddidan kultuvrra mii lea leamaš ja ain lea earenoamážit heivehuvvon dasa ahte eallit min guovlluin. Sámedikki mielas lea min vuoigatvuohta ja buorrin máilmmeservodahkii ahte sámi kultuvra seailluhuvvo. Sámediggi atná stuorra hástalussan ja hui buorrin ahte dákkár ovdáneapmi sáhttá dáhpáhuvvat lagas ja ráfálaš ovttasbargguin min ránnjáálbmogiiguin.
    </p>
    <p>
Buot dásiid eiseválddiin lea geatnegasvuohta álggahit doaimmaid vai jovssašii seamma buriid bohtosiid sápmelaččaide. Maŋimuš áiggiid leat vuohttán ahte  ovddasvástádus duvdiluvvo dušše stáhtii, ja ahte báikkálaš ja regiovnnalaš orgánat eai doarjjo doarvái bures sámi kulturovddideami. Maiddái báikkálaš ja regiovnnalaš orgánain lea geatnegasvuohta gieđahallat sápmelaččaid Norgga rievttálaš geatnegasvuođaid mielde. Buot guoskevaš stáhtalaš orgánain leat prinsihpalaččat seamma geatnegasvuođat sámi kultuvrra seailluheamis ja ovddideamis go dáža kultuvrra seailluheamis ja ovddideamis. Stáhtaorgánat ja buohkat geain lea almmolašvuođa ovddas hálddašanovddasvástádus, galget leat ávkin sámi álbmoga beroštumiide ja sámi kultuvrii samma láhkai go dáža kultuvrii.
    </p>
    <p>
Vaikke vel ásahuvvošedjege ođđa areála- ja resursahálddašanorgánat Sámi vuoigatvuođalávdegotti árvalusaid olis, de eai beasaše eará orgánat dán ovddasvástádusas. Lea earenoamáš deatalaš deattuhit ahte suorggit gos sámi beroštumit vel eai leat nannejuvvon hálddašanorgánain, doppe lea earenoamáš deatalaš fuolahit ahte almmolaš orgánat aktiivvalaččat leat mielde nannemin eaige raššudeamen sámi kultuvrra vuođu.
    </p>
    <p>
Sámediggi doarju dan ahte áigumuš ođđa njuolggadusaiguin maiddái lea váidudit riidduid, muhto jos stáhta geatnegasvuođat galggašedje dollojuvvot, de ferte maid dáhkiduvvot ahte kulturvuođđu galgá bisuhuvvot. Mii diehtit ahte oassi Finnmárkku álbmogis juo doložis lea čájehan unnán áddejumi ja dáhtu dohkkehit vuođđo sámi dárbbuid. Danne lea dárbu ásahit čielga prinsihpaid ja rievttálaš dásiid vaikke vel buohkat eai liikošege dasa. Jos nu ii dahkkojuvvo de šaddet sápmelaččat, geat leat minoritehtadilis, álo vuoittáhallat majoritehtaálbmogii.
    </p>
    <p>
Sihke Ráđđehus ja Stuorradiggi leat ollu gerddiid deattuhan oktavuođa kultuvrra ja vuođđo olmmošvuoigatvuođaid gaskka, sihke Od.prp:as nr. 33 (1986-87), St.dieđ:as nr. 52 (1992-93) ja dál maŋimuš Sd.dieđ:as nr. 41 (1996-97). Prinsihppa mii dadjá ahte Norga lea ásahuvvon guovtti álbmoga eatnamiid ala, sápmelaččaid ja dážaid, lea maid dađistaga čielgasit mearriduvvon. Earret eará lea dálá alimusriektijustitiarius cealkán ná Norgga riektegeatnegasvuođa birra:
    </p>
    <p>
«Sámerievtti váldobargun lea duddjot nu nana riektesuodjaleami sámi kultuvrii ahte basttášii viidáseabbut eallit dáppe Davviriikkain. Mii diehtit ahte dás lea sáhka galgá go olles kultuvra seailut vai ii — buot dainna maid čuohtejagiid čađa lea čohkken olbmuid eallimis ja olbmuid jurdagiin boahtteáigái. Dán ektui orrot eanaš eará áššit min riikka kulturpolitihkas veahttumin.» (Carsten Smith: Fra Samerettsutvalget til Sametinget. Sáhkavuorru Sámedikkis 27.02.1996)
    </p>
    <p>
Alimusriektijustitiarius Carsten Smith lea čohkken 13 tesan sámerievttálaš gova nugo su mielas lea Norgga nášuvnnalaš ja riikkaidgaskasaš rievttálaš geatnegasvuohtan sápmelaččaide. (Sáhkavuorru Sámedikkis Kárášjogas  1996 guovvamánu 27. b.)
    </p>
    <list>
      <p type="listitem">

      
Sápmelaččaid eamiálbmotsaji birra. Sápmelaččat leat sierra álbmot sierra kultuvrrain. Riikkaidgaskasaš rievtti mielde sápmelaččat leat  riikka eamiálbmot.
      

     </p>
      <p type="listitem">

      
Norga máŋggaetnihkalaš stáhtan. Stáhta lea huksejuvvon guovtti álbmoga eatnamiid ala: dážaid ja sápmelaččaid.
      

     </p>
      <p type="listitem">

      
Norgga historjjálaš ovddasvástádusa birra. Norggas lea earenoamáš historjálaš ovddasvástádus sámi kultuvrras, danne go lea sápmelaččaid historjjálaš ruovtturiika, ja danne go ovdalis dáruiduhttinpolitihkka lea raššudan sámi kultuvrra.
      

     </p>
      <p type="listitem">

      
Norgga riikkaidgaskasaš ovddasvástádusa birra. Norggas lea earenoamáš riikkaidgaskasaš ovddasvástádus sámi kultuvrra eallineavttuin, danne go eanaš sápmelaččat orrot Norggas, ja danne go sámi kultuvrra boahtteáigi lea dan duohken makkár eavttuid dáppe oažžu.
      

     </p>
      <p type="listitem">

      
Kulturpolitihka vuoruheami birra. Sámepolitihka váldomihttomearrin lea kultursuodjaleapmi ja kulturovddideapmi, muhto ollu oassesuorggit politihkas nugo guovllupolitihkka, sosiálapolitihkka ja ealáhuspolitihkka sáhttet leat kulturbarggu doarjjan.
      

     </p>
      <p type="listitem">

      
Demokráhtalaš organiserema birra. Sámedikki haga ii livčče demokráhtalaš legitimitehta. Sámi jienastuslogu haga ii livčče doarvái ovddasteapmi. Ovddasteami haga ii livčče sámepolitihkka doarvái jáhkehahtti.
      

     </p>
      <p type="listitem">

      
Stáhta riektegeatnegasvuođaid birra. Norgga stáhtas lea Vuođđolága ja álbmotrievtti vuođul riektegeatnegasvuohta addit sámi álbmogii duohta vejolašvuođaid sihkkarastit ja ovddidit kultuvrras. Stáhta ferte addit sápmelaččaide doarvái váikkuhangaskaomiid dán kultursuodjaleapmái.
      

     </p>
      <p type="listitem">

      
Earenoamáš doaibmabijuid birra. Sápmelaččain lea vuoigatvuohta oažžut positiivvalaš earenoamáš doaibmabijuid riikka eará álbmoga ektui, jos lea dárbu dákkár earenoamáš doaibmabijuide kultursihkkarastima ja kulturovddideami dihte.
      

     </p>
      <p type="listitem">

      
Ávnnaslaš kulturvuođu birra. Stáhta geatnegasvuohta ii guoskka dušše ideálalaš kulturgaskkustemiid suodjaleapmái nugo oahpahus, girjjálašvuohta ja dáidda, muhto maiddái ávnnaslaš kulturvuđđui, vai sápmelaččat oččošedje ekonomalaš ja fysálaš eavttuid maid dárbbašit kultuvrraset sihkkarastimis ja ovddideamis.
      

     </p>
      <p type="listitem">

      
Luondduriggodagaid birra. Riekteprinsihpat positiivvalaš vealaheami birra ja ávnnaslaš kulturvuođu suodjaleami birra leat dábálaš riektecealkagat mat gustojit maid luondduriggodagaid geavaheapmái. Dáid prinsihpaid ferte dahkat konkrehtan muhtun riektesurggiin ja eallinsurggiin.
      

     </p>
      <p type="listitem">

      
Sámi ealáhusaid birra. Boazodoallu lea sámi ealáhusaid guovddáš ealáhus ja deataleamus kulturguoddin. Muhto maiddái eará árbevirolaš sámi resursageavaheapmi ferte oažžut riektesuodjaleami jos lea deatalaš kulturvuođđu.
      

     </p>
      <p type="listitem">

      
Sámi báikegottiid birra. Sámi ássama bisuheapmi sámi báikegottiin lea sámi kultuvrra seailluheami guovddáš eaktun ja ferte danne leat riekteregulerema ulbmilin.
      

     </p>
      <p type="listitem">

      
Sámepolitihka ollislaš árvvoštallama birra. Stáhta riektegeatnegasvuohta guoská sámi kultuvrra ollislaš doaibmabijuide, ja ferte lassin ovttaskas daguid dahje doaibmabijuid árvvoštallamiid maid árvvoštallojuvvot ollislaččat .»
      

     </p>
    </list>
    <p type="title">
4.1. Vuođđoláhka
    </p>
    <p>
Vuođđolága § 110 a, mii lea sámerievttálaš áššiid guovddáš formálalaš siskkáldasrievttálaš riektegáldobeallin, nanne ahte:
    </p>
    <p>
“Lea stáhta eiseválddiid geatnegasvuohta láhčit dilálašvuođaid nu ahte sámi álbmotjoavku sáhttá sihkkarastit ja ovddidit gielas, kultuvrras ja servodateallimis.”
    </p>
    <p>
Vuođđolága § 110 a ferte dulkot ja árvvoštallat duohta ja rievttálaš historjjálaš duohta daguid vuođul. Vaikke vel vuođđoláhkamearrádus nugo dal lea, várra ii ásat makkárge rievdadusa sápmelaččaid eana- ja luondduriggodatvuoigatvuođain, de dat ovddasta deatalaš čađaheami geatnegasvuođain mat Norgga stáhtas leat álbmotrievttálaččat. Vuođđoláhka geatnegahttá buot orgánaid ja ásahusaid mat doibmet stáhta dahje almmolašvuođa ovddas.
    </p>
    <p>
Sámedikki vuođđun lea ahte vuođđoláhkamearrádus ferte adnojuvvot dakkárin mii ásaha rievttálaš dáhkádusaid Norgga riikkaidgaskasaš geatnegasvuođaid čađaheapmái sápmelaččaide, maiddái sápmelaččaid eana- ja čáhcevuoigatvuođaid dáfus Finnmárkkus. Vuođđun adnojuvvo maid ahte Vuođđolága § 110 a ovddasta stáhta celkojuvvon dáhtu vuhtiiváldit ásahuvvon sámi vuoigatvuođaid, beroškeahttá leat go dát ovdal dohkkehuvvon formálalaš dáža riektegálduin, ja ahte danne ovddasta celkojuvvon dáhtu dieđihit ahte lea vuostá dan mo sámi álbmot ovddeš áiggiid vealahuvvui.
    </p>
    <p type="title">4.2. Norgga konvenšuvdnavulosaš álbmotrievttálaš geatnegasvuođat</p>
    <p type="title">4.2.1. Sápmelaččaid eaiggáduššan- ja háldovuoigatvuođat ILO-konvenšuvnna nr. 169 vuođul</p>
    <p>
1989 ILO-konvenšuvdna nr. 169 eamiálbmogiid ja čearddalaš álbmogiid birra iešmearrideaddji stáhtain maid Norga dohkkehii 1990 geassemánus, doaibmagođii 1991 čakčamánus. Norga lei vuosttaš stáhta mii dohkkehii dán konvenšuvnna. Dohkkeheami oktavuođas adnojuvvui vuođđun ahte lea sámi álbmot masa stáhta geatnegsvuođat konvenšuvnna vuođul gusket. Dat mearkkaša ahte Norga dohkkeheami bokte lea dohkkehan sápmelaččaid saji eamiálbmogin Norggas, ja geatnegahttán iežas čađahit geatnegasvuođaidis konvenšuvnna mearrádusaid mielde. Danne ii leat veara oppa eahpiditge ahte Norga ii leat álbmotrievttálaččat geatnegahtton sápmelaččaid guovdu čađahit konvenšuvnna mearrádusaid.
      </p>
    <p>
ILO-konvenšuvdna nr. 169 ovddasta dohkkeheami das ahte eamiálbmogat dávjá eai bastte seamma láhkai go eará álbmogat stáhtain gos ellet, ávkašuvvat vuoigatvuođaideasetguin, ja ahte sin riektiortnet, árvvut, boares vierut ja oainnut dávjá heađuštuvvojit. Guovddáš beallin eamiálbmogiid rievttálaš várjaleami buoridanviggamis lea konvenšuvnna dohkkeheapmi das ahte eamiálbmogiin lea vuoigatvuohta bearráigeahččat eatnamiiddiset, luondduriggodagaideaset, ásahusaideaset, eallinlágiset ja ekonomalaš ovdáneamiset, ja vuoigatvuođa bisuhit ja ovddidit identitehtaset, gielaset ja oskkuset stáhtaid rámmaid siskkobealde gos ellet.
      </p>
    <p>
Dáidda gullá ILO-konvenšuvnna 14. artihkkal nr. 1 vuosttaš čuokkis, gos nannejuvvo ahte stáhtas lea geatnegasvuohta dohkkehit dáid eamiálbmogiid vuoigatvuođa eaiggáduššat ja háldet eatnamiid gos árbevirolaččat ásset. Dát mearrádus ferte adnojuvvot sápmelaččaid  iežaset árbevirolaš guovlluid eaiggáduššan- ja háldovuoigatvuođaid rievttálaš nannemin, maid Norga dohkkehemiin lea geatnegahttán iežas čađahit. «Eaiggáduššan- ja háldovuoigatvuođa» (rights og ownership and possession) dajaldaga dulkomis 14. artihkkala nr. 1 vuosttaš čuoggás, ferte vuođđun atnit dábálaš bustávvadulkoma. Sámedikki oainnu mielde berre dat dulkojuvvot sánis sátnái, danne go ii leat mihkkege mii dadjá ahte dulkomis galggašii garvit mearrádusa čielga sániid.
      </p>
    <p>
ILO-konvenšuvnna 14. artihkkal nr. 1 čuodjá ná:
      </p>
    <p>
 «Berre dohkkehit dáid álbmogiid eaiggáduššan- ja háldovuoigatvuođa eatnamiidda gos sii árbevirolaččat ásset. Go nu lea dárbu, de galget mearriduvvot doaibmabijut sihkkarastin dihte dáid álbmogiid vuoigatvuođa geavahit guovlluid gos sii eai okto ása, muhto gos sii árbevirolaččat leat ealihan iežaset ja maid leat geavahan árbevirolaš doaimmaide. Dán oktavuođas galgá earenoamážit vuhtiiváldit johtti álbmogiid ja johtaleaddji eanadolliid dilálašvuođaid.»
      </p>
    <p>
Sámedikki mielas ii leat veara oppa eahpiditge ahte stuorra oasit Finnmárkku fylkkas eai gulaše dasa maid ILO-konvenšuvnna 14. artihkkal nr. 1 vuosttas čuokkis atná guovlun gos eamiálbmogiid eaiggáduššan- ja háldovuoigatvuođat galget dohkkehuvvot. Sámedikki oainnu mielde lea čielggas ahte buot guovllut Finnmárkku fylkkas gos sámi álbmot gitta dássážii lea leamaš okto dahje stuorra eanetlogus ássama ja ealáhusdoaimmaid dáfus, fertejit gullat dasa maid ILO-konvenšuvdna atná árbevirolaš eamiálbmotguovlun. Dáid guovlluid sáhttet leat johtaleaddji sápmelaččat dahje dálonat, dahje guktot, geavahan. Árvvoštallamis guovlluid mat galggašedje adnojuvvot «árvevirolaš guovlun», ferte dat dahkkot dilálašvuođaid vuođul mat ledje ovdal go dáža stuorraservodat bođii urbaniseremiin, kommunikašuvdnahuksemiin, suodjalusa rusttegiiguin, industriijarusttegiiguin jna.
      </p>
    <p>
Sámediggi diehtá ahte muhtomin sáhttet čuožžilit dulkonváttisvuođat gaskariikkalaš konvenšuvdnamearrádusaid dáfus, earret eará danne go dáid áigumuššan lea reguleret rievttálaš diliid miehtá máilmmi. Dattetge lea nu ahte riikkaidgaskasaš rievttálaš mearrádusat galget dulkojuvvot sánis sátnái jos eai leat nana ákkat mat gáibidit dulkoma mii garvá sánis sátnái dulkoma. Sámedikki oainnu mielde eai leat bealit mat gáibidit ahte ILO-konvenšuvnna mearrádus 14. kapihttal nr. 1 vuosttaš čuokkis, ii galgga dulkojuvvot sánis sátnái. Sámediggi deattuha ahte mearrádusa galgá áddet sanis sátnái, ja ahte dohkkeha sámi álbmoga vuoigatvuođa «eaiggáduššat ja háldet» árbevirolaš guovlluid.
      </p>
    <p>
Sámi eaiggáduššan- ja háldovuoigatvuođat ILO-konvenšuvnna mielde fertejit adnojuvvot kumultatiivvalaš vuoigatvuohtan. Dat mearkkaša ahte sihke eaiggáduššanvuoigatvuohta ja háldovuoigatvuohta ferte dohkkehuvvot. Danne ii leat doarvái dušše nuppi dán guovtti vuoigatvuođas dohkkehit. Dat mearkkaša ahte lea čielggas ahte sámi álbmogis lea rievttálaš vuoigatvuohta oažžut eaiggáduššanvuoigatvuođa dohkkehuvvot, seammás go dát guovllut galget bissut sámi geahču vuolde. Dat mielddisbuktá earret eará ahte dušše geavahanvuoigatvuohta ja háldu eai deavdde konvenšuvnna gáibádusaid, danne go dat ii attáše sámi álbmogii doarvái buori vejolašvuođa bearráigeahččat guovlluid. Bearráigeahčču maid sápmelaččat galget oažžut eaiggáduššan- ja háldovuoigatvuođa vuođul galgá ILO-konvenšuvnna gáibádusaid vuođul čađahuvvot dan hámi mielde go veardiduvvojit ja adnojuvvojit ovttaskas stáhtas, ii eanet iige unnit.
      </p>
    <p>
Danne go ILO-konvenšuvdna nr. 169 lea 1957 ILO-konvenšuvnna nr. 107 eamiálbmogiid ja eará álbmotjoavkkuid birra mat ellet čearddalaš dilis, ođasmahttin, de lea konvenšuvdna nr. 107 viehka deatalaš go konvenšuvdna nr. 169 galgá dulkojuvvot. Deatalaš dulkonbeallin lea go ođđa konvenšuvnna (nr. 169) áigumuššan lea nannet eamiálbmogiid vuoigatvuođaid, ja ahte ii oktage dain mearrádusain danne sáhte áddejuvvot nu ahte ásaha heajut vuoigatvuođaid go maid ovddeš konvenšuvdna (nr. 107) dahká — jos dat ii daddjojuvvo čielgasit konvenšuvnnas nr. 169. ILO-konvenšuvnna nr. 107 mielde lei eamiálbmogiin vuoigatvuohta oažžut daid guovlluid eaiggáduššanvuoigatvuođa dohkkehuvvot maid árbevirolaččat ráđđejedje («right to ownership»). ILO-konvenšuvnna nr. 169 áigumuššan lea nannet eamiálbmogiid vuoigatvuođaid dáidda guovlluide dainna go evttoha ahte maiddái sin háldovuoigatvuohta galgá dohkkehuvvot ovttas eaiggáduššanvuoigatvuođain. Dat dilli go ILO-konvenšuvdna nr. 169 14. artihkkal nr. 1 nubbi čuokkis earenoamážit namuha eamiálbmogiid «vuoigatvuođa geavahit» («right to use») guovlluid gos sii árbevirolaččat leat ealihan iežaset ja maid leat geavahan árbevirolaš doaimmaide, maid garrasit bealušta «eaiggáduššan- ja háldovuoigatvuođa» dajaldaga bustávvadulkoma.
      </p>
    <p>
Sámedikki mielas lea dán oktavuođas maiddái ILO-konvenšuvnna 15. artihkkal nr. 1 deatalaš. Dát mearrádus geatnegahttá stáhta láhčit dili nu ahte sápmelaččat beasašedje leat mielde iežaset luondduriggodagaid hálddašeamis. 15. artihkkal nr. 1 čuodjá ná:
      </p>
    <p>
 «Dáid álbmogiid vuoigatvuođaid iežaset eatnamiid luondduriggodagaide galgá earenoamážit sihkkarastit. Dáidda vuoigatvuođaide gullá dáid álbmogiid vuoigatvuohta leat mielde geavaheamen, stivremin ja seailluheamen dáid luondduriggodagaid.»
      </p>
    <p type="title">4.2.2. ILO-konvenšuvnna gáibádusat árbevirolaš sámi guovlluid eanahálddašanortnegiidda</p>
    <p>
Sámi vuoigatvuođalávdegotti álbmotriektejoavku (NOU 1997: Urfolks landrettigheter etter folkerett og utenlandsk rett) konkludere ahte sápmelaččain lea eaiggáduššan- ja háldovuoigatvuohta osiide Finnmárkku fylkkas, ja ahte gáibádusat eai leat duhtaduvvon ovdal go sápmelaččaide duohtavuođas lea dovddastuvvon vuoigatvuohta dahkat buot duohta ráđđejumiid deataleamus daguid mat dábálaččat gullet eaiggádii.3 Álbmotriektejoavku lohká ahte «garrasit suodjaluvvon geavahanvuoigatvuohta» ii sáhte duhtadit konvenšuvnna gáibádusaid dohkkehit eamiálbmogiid «eaiggáduššan- ja háldovuoigatvuođa». Álbmotriektejoavku čujuha ahte ILO-konvenšuvnna nr. 169 šiehtadallamiid oktavuođas Norga ovtta nuppi geardde evttohii ahte konvenšuvdna galgá bidjat dássálagai «geavahanvuoigatvuođa» dahje «geavahanvuosttasvuoigatvuođa» «eaiggáduššanvuoigatvuođain».
        
3 Geahča NAČ 1997: 5 siidu 36
        
  Muhto nugo diehtit, de dát evttohusat hilgojuvvojedje, danne go áddejuvvojedje nu ahte livčče geanohuhttán eamiálbmogiid vuoigatvuođaid ILO-konvenšuvnna nr. 107 vuođul.
        
Geahča NAČ 1997: 5 siidu 36
        

      </p>
    <p>
Dán oktavuođas berre maid čujuhit ahte ILO-vuogádat ii atte stáhtaide vejolašvuođa reserveret iežaset konvenšuvnna ovttaskas mearrádusaid ektui. ILO-konvenšuvdna ferte dohkkehuvvot ollislaččat, almmá mákkárge formálalaš reservašuvnnaid haga ovttaskas mearrádusaid ektui. Riektediliid ráddjejumit fertejit danne jos galget leat mielde, váldot mielde virggálaš konvenšuvdnatekstii maid riikkaidgaskasaš bargoorganisašuvnna váldokonferánsa mearrida. Ii leat doarvái ovddidit reservašuvnnaid dahje aiddostahttima iežas teakstaáddejumis konvenšuvnna dohkkeheami oktavuođas. Danne ii leat makkárge mearkkašupmi ILO-konvenšuvnna nr. 169  14. arktihkkal nr. 1 vuosttas čuoggá dulkomii jos vel Norga vikkašiige dadjat ahte lea dohkkeheami oktavuođas bidjan vuođđun ahte nannoseabbu suodjaluvvon geavahanvuoigatvuohta duhtada konvenšuvnna gáibádusaid eaiggáduššan- ja háldovuoigatvuođa ektui.
      </p>
    <p>
Sámediggi oaivvilda ahte eanahálddašanortnegat daid guovlluide mat gullet dasa maid ILO-konvenšuvdna gohčoda «árbevirolaš guovlun» (14. artihkkal vuosttas čuokkis) ferte leat nu ahte hálddašanovddasvástádus biddjojuvvo sápmelaččaide, ovddastuvvon Sámedikki bokte.
      </p>
    <p>
Iešguđet málliid árvvoštallamis boahtteáiggi eanahálddašeamis Finnmárkkus, dovddaha maiddái Sámi vuoigatvuođalávdegotti álbmotriektejoavku ahte dáid guovlluid hálddašeapmi ferte gullat orgánaide main sápmelaččat leat eanetlogus, ja ahte ortnegat juhkkojuvvon stivrenovddasvástádusain danne eai deavdde ILO-konvenšuvnna nr. 169 eavttuid guovlluide mat gullet dasa maid 14. artihkkal nr. 1 vuosttas čuokkis regulere.
      </p>
    <p>
Álbmotriektejoavkku eanetlogu mielas lea danne vealtameahttun eaktun Finnmárkku eanahálddašeami ortnega ásaheamis ahte Sámediggi formálalaččat doarju dan. Joavku oaivvilda ahte jos galggašii duhtadit ILO-konvenšuvnna gáibádusaid, de ferte ásahit sámi hálddašanorgánaid main lea váldi hálddašit eatnama ja dasa gullevaš luondduriggodagaid. Joavku cealká ahte «jos ILO-konvenšuvdna galgá duhtaduvvot dain guovlluid ektui gos sápmelaččain lea gáibádus oažžut dohkkehuvvot eaiggáduššan- ja háldovuoigatvuođa, de ferte gábiduvvot ahte eanetlogu miellahtuin dan orgánas mas lea bajimuš váldi eatnama ja eará luondduriggodagaid hálddašeamis, válljejit sámi orgánat». Álbmotriektejoavkku eanetlohku oaivvilda namalassii ahte daid osiid Finnmárkkus maidda sápmelaččain lea gáibádus oažžut dohkkehuvvot eaiggáduššan- ja háldovuoigatvuođa, ferte orgána hálddašit masa sámi orgánat válljejit eanetlogu miellahtuin, ja ahte sii galget beassat geahččat bearrái hálddašanorgána.
      </p>
    <p>
Álbmotriektejoavkku eanetlohku oaivvilda ahte Finnmárkku eanahálddašanortnega, mii galggašii gustot olles Finnmárkku fylkii, ii sáhte bealuštit dainna ahte dat maid sápmelaččat masset go fertejit juogadit eanahálddašeami dain guovlluin maidda sáhttet gáibidit oažžut dohkkehuvvot eaiggáduššan- ja háldovuoigatvuođa, dan ožžot fas ruovttoluotta  gos besset dássálagai eará álbmogiiguin hálddašit Finnmárkku eará osiid, jos Sámediggi formálalaččat ii mieđit dákkár «eaiggátmolsumii». Álbmotriektejoavkku eanetlohku dadjá ahte «jos vuoigatvuođat maid eamiálbmogat sáhttet gáibidit oažžut dohkkehuvvot ILO-konvenšuvnna vuođul galget sáhttit earáide addojuvvot, lea dasa lassin eaktun ahte muhtun geas dán eamiálbmoga ovddas lea váldi háldet dan vuoigatvuođa mas dás lea sáhka, šiehtadallá dan birra.» Daddjo dasto ahte «dat orgána mas lea váldi cealkit sápmelaččaid ovddas, ferte leat Sámediggi.»
      </p>
    <p>
Danne lea áibbas čielggas ahte Finnmárkku eanahálddašeami vejolaš ásaheapmi, almmá Sámedikki čielga lobi haga, rihkušii ILO-konvenšuvnna nr. 169, danne go dákkár ortnet ii sáhte ásahuvvot earágo Sámediggi dohkkeha ortnega, ja iešdáhtus dahká šiehtadusa dákkár oktasaš hálddašanortnega birra. Jos Sámediggi ii dohkket dákkár oktasaš hálddašanorgána Finnmárkui, de ferte vai deavdá ILO-konvenšuvnná gáibádusaid, ásahit ortnega mii sihkkarastá ahte guovlluid maidda sápmelaččain sáhttet gáibidit oažžut eaiggáduššan- ja háldovuoigatvuođa dohkkehuvvot, stivre orgána maid sápmelaččat gehččet bearrái.
      </p>
    <p>
Álbmotriektejoavkku eanetlohku cealká ahte «dan sivas go sápmelaččat ain leat čielga eanetlogus dain osiin Finnmárkkus maidda sáhtášedje gáibidit oažžut dohkkehuvvot eaiggáduššan- ja háldovuoigatvuođa, de ii sáhte leat eaktudáhtolaš searvan Sámi eanahálddašeapmái min mielas leat ILO-konvenšuvnna vuostá.» Sámedikki oainnu mielde lea Sámi eanahálddašeapmi áidna hálddašanmálle mii ollásit ollašuhttá ILO-konvenšuvnna gáibádusaid dán suorggis.
      </p>
    <p>
ILO-konvenšuvnna nr. 169 sáhttá dál dadjat ovddastit riikkaidgaskasaš oainnu eamiálbmotvuoigatvuođaid hárrái. Dán birra dadjá Álbmotriektejoavku ahte: «.. vuoigatvuođat mat eamiálbmogiin leat ILO-konvenšuvnna vuođul, sohpet oppalaččat dan eamiálbmotoidnui mii riikkaidgaskasaš servodagas lea. Danne ii galggaše leat dárbu gáržžet dulkot ILO-konvenšuvnna mearrádusaid.» (NOU 1997:5 s. 51)
      </p>
    <p type="title">4.2.3. ON-konvenšuvdna siviila ja politihkalaš vuoigatvuođaid birra</p>
    <p>
1966 ON-konvenšuvdna siviila ja politihkalaš vuoigatvuođaid birra suodjala vissis muddui eamiálbmogiid vuoigatvuođaid seailluhit kultuvrraset, seammás go geatnegahttá stáhtaid láhčit dilálašvuođaid vai sáhttet bisuhit ja ovddidit dan. Norga lea dohkkehan dán konvenšuvnna, ja lea čadnojuvvon dan mearrádussii. Konvenšuvnna 27. artihkkal lea minoritehtamiellahtuid vuoigatvuođa birra seailluhit ja ovddidit kultuvrraset. Dat addá seamma riektesuodjaleami eamiálbmogiidda go minoritehtaide ge dakkár oktavuođain go eamiálbmogat leat logu dáfus unnitlogus. NOU 1984:18 dadjá ahte sápmelaččat eahpitkeahttá leat etnihkalaš joavku masa 27. artihkkala kultursuodjaleapmi guoská. Sámegillii jorgaluvvon čuodjá 27. artihkkal ná:
      </p>
    <p>
«Stáhtain gos leat etnihkalaš, oskkolaš dahje gielalaš minoritehtat, ii galgga sis geat gullet dákkár minoritehtaide biehttalit vuoigatvuođa, ovttas joavkku eará miellahtuiguin, bálvalit iežaset kultuvrra, dovddastit iežaset oskku ja doaimmahit dan, dahje geavahit iežaset giela».
      </p>
    <p>
27. artihkkala dulkon eamiálbmotvuoigatvuođaid dáfus, earenoamážit ON-a Olmmošvuoigatvuođakomitéa dulkon, lea hui ollu mannan dan guvlui mii ILO-konvenšuvnnas nr. 169 lea mearriduvvon. Geavahus ON-a Olmmošvuoigatvuođakomitéas čájeha earret eará ahte eamiálbmogiid ealáhusdoaimmaheapmi gullá kultursuodjaleapmái ja ahte 27. artihkkal suodjala dákkár ealáhusdoaimmaheami. Komitéa deattuha muhtun iežas cealkámušain ahte 27. artihkkal suodjala kultuvrralaš vuoigatvuođaid, ja ahte kultuvra sáhttá manifesterejuvvot máŋgga láhkai, maiddái earenoamáš eallinvugiiguin mat leat čadnon eatnamiid ja luondduriggodagaid árbevirolaš geavaheapmái. ON-komitéa dadjá dán guoskat earenoamážit eamiálbmogiidda.
        
Geahča NOU 1997:5 siidu 36.
        

      </p>
    <p>
ON-a Olmmošvuoigatvuođakomitéa dadjá, Kanada áigodatraportta gieđahallama oktavuođas konvenšuvnna siviila ja politihkalaš vuoigatvuođaid čađaheami birra 1999:s, ahte eamiálbmogiid iešmearridanvuoigatvuohta earret eará mielddisbuktá ahte eamiálbmogiidda ferte dovddastuvvot vuoigatvuohta friija hálddašit iežaset luondduriggodagaid,
        
Olmmošvuoigatvuođakomitéa 1994 nr. 23 oppalaš mearkkašupmi.  
        
 eaige sii galgga ealáhusaideaset massit. Komitéa dáhttu Ráđđehusa dallánaga dovddastišgoahtit eamiálbmogiid eana- ja resursavuoigatvuođaid. Komitéa evttoha dasto ahte eamiálbmogiid vuoigatvuođaid vejolaš sihkkun, maid leat ásahan don doložis ássama vuođul, rihkušii konvenšuvnna siviila ja politihkalaš vuoigatvuođaid birra. Olmmošvuoigatvuođakomitéa dadjá ahte maiddái konvenšuvnna 1. artihkkalis lea mearkkašupmi dáid riikkaid eamiálbmogiid riektedillái.
      </p>
    <p type="title">4.3. Eará deatalaš álbmotrievttálaš bealit</p>
    <p type="title">4.3.1. ON-A JULGGAŠTUSEVTTOHUS EAMIÁLBMOTVUOIGATVUOÐAID BIRRA</p>
    <p>
ON-a eamiálbmotáššiid ekspeartajoavku mearridii 1994:s julggaštusevttohusa eamiálbmotvuoigatvuođaid birra.
        
Human Rights Committee, 65 sešuvdna, 1999 cuoŋománu 7. b. ON dokumeanta CCPR/C/79/Add.105.
        
 Bargojoavkku bajimuš orgána, mas leat mielde 26 áššedovdi riikkaidgaskasaš olmmošvuoigatvuođain, ON-a vuolitkommišuvdna minoritehtaid vealaheami heađusteami ja minoritehtaid suodjaleami várás, mearridii maŋŋá ovttajienalaččat bargojoavkku julggaštusevttohusa. Evttohus lea 1995 rájes gieđahallojuvvon politihkalaččat ON-as. Beroškeahttá politihkalaš gieđahallama bohtosa, de lea stuorra ovttamielalašvuohta das ahte bargojoavkku ja vuolitkommišuvnna julggaštusevttohus ovddasta riikkaidgaskasaš unnimusdásiid eamiálbmogiid vuoigatvuođaid oktavuođas. Julggaštusevttohus lea boađusin barggus maid máilmmi buoremusat dohkkehuvvon áššedovdit olmmošvuoigatvuođasuorggis logi jagi áigodagas leat dahkan.
      </p>
    <p>
Julggaštusevttohusa 25. artihkkal dadjá earret eará ahte eamiálbmogiin lea vuoigatvuohta seailluhit ja nannet sin earenoamáš oktavuođaid guovlluide, earret eará dainna áigumušain ahte seailluhit dáid guovlluid boahttevaš buolvvaide.
      </p>
    <p>
Lea dattege julggaštusevttohusa 26. artihkkal mii lea guovddážis eamiálbmogiid eana-, čáhce- ja luondduriggodatvuoigatvuođaid dáfus. 26. artihkkalis daddjo ahte eamiálbmogiin lea vuoigatvuohta eaiggáduššat, ovddidit, bearráigeahččat ja geavahit eatnamiid ja guovlluid, nu maiddái ollislaš birrasa, eatnama, áimmu, čázi, riddoguovllu, áhpejieŋa, elliid ja šattuid ja eará resurssaid maid árbevirolaččat leat eaiggáduššan dahje earáláhkai hálddus atnán dahje geavahan. Dát siskkilda maiddái vuoigatvuođa oažžut lágaid, árbevieruid ja boares vieruid, eanahálddašanvuogádagaid ja resursahálddašan ja -ovddidanásahusaid ollásit dohkkehuvvot. Dasto daddjo ahte lea stáhta geatnegasvuohta álggahit dárbbašlaš doaibmabijuid hehtten dihte dáid vuoigatvuođaid rihkkuma.
      </p>
    <p>
Julggaštusevttohusa 27. artihkkal lea deatalaš earenoamážit dakkár oktavuođain go stáhta eiseválddit guhkit áigge leat badjelgeahččan eamiálbmogiid vuoigatvuođaid, ja nu mearridan lágaid beroškeahttá eamiálbmogiid ásahuvvon vuoigatvuođain. Daddjo ahte eamiálbmogiin lea vuoigatvuohta oažžut ruovttoluotta vuoigatvuođa guovlluide ja luondduriggodagaide maid árbevirolaččat leat eaiggáduššan, hálddus atnán dahje geavahan, muhto mat leat duoguštuvvon, vuollástuvvon, dahje maid stáhta dahje earát leat geavahišgoahtán almmá sohppojuvvon šiehtadusa haga eamiálbmogiiguin.
      </p>
    <p>
Julggaštusevttohusa 30. artihkkal lea eamiálbmogiid vuoigatvuođa birra mearridit iežaset vuoruhemiid ja strategiijaid iežaset guovlluid ja resurssaid ovddideami ja geavaheami dáfus. Daddjo ahte stáhta galgá geahččalit soahpat dáid álbmogiiguin ovdal go dohkkeha makkárge doaimmaid sin guovlluin mat sáhttet váikkuhit sin eatnamiid ja resurssaid, nu maiddái čáhce- ja minerálaresurssaid.
      </p>
    <p>
ON-a julggaštusevttohus ovddasta Sámedikki oainnu mielde riikkaidgaskasaš unnimusdásiid eamiálbmotvuoigatvuođain. Dat go julggaštusevttohus ii leat vel politihkalaččat mearriduvvon ON-as, máksá vuos ahte miellahtoriikkain leat politihkalaš váttisvuođat julggaštusevttohusa sisdoalu ektui. Dán oktavuođas ferte atnit muittus ahte guokte ON-a áššedovdi orgána olmmošvuoigatvuođasuorggis leat mearridan julggaštusevttohusa, ON-a eamiálbmotáššiid bargojoavku ja ON-a vuolitkommišuvdna minoritehtaid vealaheami heađusteami ja minoritehtaid suodjaleami várás, ja ahte danne galggašii gaskkustit rievttálaš dásiid mat ollašuhttet álbmotrievtti gáibádusaid.
      </p>
    <p type="title">4.3.2. ON-a komitéa nallevealaheami jávkadeami várás</p>
    <p>
ON-KOMITÉA NÁLLEVEALAHEAMI JÁVKADEAMI VÁRÁS
        
The United Nations Working Group on Indigenous Populations; 
        

        
 E/CN.4/Sub.2/1994/2/Add.1 1994 cuoŋománu 20. b. ON dokumeanta.
        
, dadjá 1997 oppalaš mearkkašumis XXIII (51) ahte stáhtain lea geatnegasvuohta dohkkehit ja árvvus atnit eamiálbmogiid kultuvrra, historjjá, giela ja eallinvugiid, ja ahte stáhtain lea geatnegasvuohta ovddidit dáid diliid. Dasto daddjo ahte stáhtain lea geatnegasvuohta sihkkarastit eamiálbmogiid vuoigatvuođaid čađaheami almmá makkárge vealaheami haga eamiálbmogiid guovdu.
      </p>
    <p>
Nállevealahankomitéa deattuha stáhta geatnegasvuođa sihkkarastit eamiálbmogiid eanavuoigatvuođaid earenoamáš deatalažžan eamiálbmotvuoigatvuođaid čađaheamis. Nállevealahankomitéa dadjá ahte stáhta galgá dohkkehit ja suodjalit eamiálbmogiid vuoigatvuođa eaiggáduššat, ovddidit, bearráigeahččat ja geavahit sin oktasaš guovlluid ja luondduriggodagaid. Komitéa dadjá maid ahte stáhtas lea geatnegasvuohta máhcahit eamiálbmogiidda eatnamiid mat sis leat váldojuvvon almmá sin čielga ja eaktudáhtolaš lobi haga. Jos dákkár máhcaheapmi ii leat vejolaš duohta dilálašvuođaid geažil, de galgá eamiálbmogiidda dovddastuvvot dallánaga buhtadus. Lea dattetge daddjon ahte dákkár buhtadeapmi galgá nu guhkás go vejolaš dáhpáhuvvat dainna lágiin ahte eamiálbmogiidda juhkkojuvvojit eará seammaárvosaš guovllut.
      </p>
    <p>
ON-a Nállevealahankomitéa cealkámuš orru dego dovddasteamen ahte eamiálbmogat ain ollu vealahuvvojit, earret eará sin eanavuoigatvuođaid dáfus. Komitéa čielga cealkámušas ferte leat mearkkašupmi sápmelaččaid eana-, čáhce- ja resursavuoigatvuođa gažaldagaide. Ii leat veara oppa eahpiditge ahte sámi guovlluid dálá eanavuoigatvuođadilli ii guoskka dan dillái maid komitéa dás atná vuođđun, namalassii ahte eatnamat leat váldon eamiálbmogiin almmá sin čielga ja eaktudáhtolaš lobi haga. Norgga stáhta ii leat goassege historjjás jearran dán birra lobi sápmelaččain, ja danne eai leat goassege sápmelaččatge addán iežaset eaiggáduššan- ja háldovuoigatvuođa Norgga stáhtii dahje ovttage eará riektesubjektii.
      </p>
    <p>
Nállevealahankomitéa oainnu mielde lea stáhtas geatnegasvuohta máhcahit dáid guovlluid eamiálbmogiidda, jos dat geavatlaš sivaid geažil ii leat áibbas veadjemeahttun. Sámediggi ii oainne makkárge dilálašvuođaid dakkárin ahte ii sáhte máhcahit sápmelaččaide bearráigeahču dain sámi guovlluin Finnmárkkus maid priváhta olbmot eai eaiggáduša.
      </p>
    <p type="title">4.3.3. ON-a eamiálbmotvuoigatvuođaid ekspeartačoahkkima cealkámušat </p>
    <p>
ON DOALAI 1996:S RIIKKAIDGASKASAŠ EKSPEARtačoahkkima eamiálbmogiid vuoigatvuođaid birra. Dát čoahkkin mearridii máŋga deatalaš konklušuvnna ja rávvagiid eamiálbmogiid iežaset guovlluid eana-, čáhce- ja luondduriggodatvuoigatvuođaid birra.
        
Committee on the Elimination of Racial Discrimination (CERD).
        
  
      </p>
    <p>
ON-a ekspeartačoahkkin dadjá álggadettiin ahte eamiálbmogiin lea earenoamáš oktavuohta iežaset guovlluide ja resurssaide, ja ahte dán ferte dohkkehit. Dán oktavuođas deattuhuvvo eamiálbmogiid iešmearridanvuoigatvuohta iežaset guovlluin earenoamáš deatalažžan. Daddjo dasto ahte lea deatalaš eamiálbmogiid ovdáneapmái ja bissumii álbmogin ahte sin guovlo- ja luondduriggodatvuoigatvuođat ovddiduvvojit ja várjaluvvojit. Dasto konstaterejuvvo ahte eamiálbmogat ain dávjá gillájit iešguđetlágan kolonialiserema geažil, man váikkuhus lea ahte sin eana- ja luondduriggodatvuoigatvuođat eai doahttaluvvo. Ekspeartačoahkkin dadjá hui čielgasit ahte ii sáhte sirret eamiálbmogiid iežaset árbevirolaš guovlluid vuoigatvuođaid dohkkeheami eará vuoigatvuođain mat lunddolaččat gullet eamiálbmogiidda, earret eará sin ávnnaslaš ja kultuvrralaš ovdáneami dáfus, danne go eamiálbmogiin lea nu earenoamáš oktavuohta iežaset árbevirolaš guovlluide.
      </p>
    <p>
Ekspeartačoahkkin lohká deatalažžan stáhtii sihkkarastit ahte nášuvnnalaš riektevuogádat lea dakkár mii sihkkarastá eamiálbmogiid vuoigatvuođaid. Ekspeartačoahkkin lohká maid alddis buori oskku dasa ahte iešguđetlágan šiehtadusat eamiálbmogiid ja stáhta gaskka, maid vuođđun leat eamiálbmogiid eanavuoigatvuođat, sáhttá leat vuohki mainna gávnnašii bistevaš ja konstruktiivvalaš čovdosiid eana- ja čáhcevuoigatvuođagažaldagaide.
      </p>
    <p>
Ekspeartačoahkkin ávžžuha ráđđehusaid heaittihit vealahanpolitihka ja lágaid mat biehttalit ja ráddjejit eamiálbmogiid olmmošvuoigatvuođaid, nu maiddái sin eana- ja luondduriggodatvuoigatvuođaid. Danne ráđđehusat ávžžuhuvvojit mearridit politihka ja lágaid mat čielgasit dohkkehit eamiálbmogiid oktasaš vuoigatvuođaid, nu maiddái sin eanavuoigatvuođaid. Ráđđehusat ávžžuhuvvojit dasto hui garrasit čielgasit dohkkehit eamiálbmogiid eanavuoigatvuođaid, ja beaktilit čađahišgoahtit ja sihkkarastigoahtit eamiálbmogiid vuoigatvuođaid.
      </p>
    <p>
ON-a ekspeartačoahkkima konklušuvnnat ja rávvagat gieđahallet ollu guovddáš gažaldagaid dálá digáštallamis sápmelaččaid eana- ja čáhcevuoigatvuođaid birra Finnmárkkus. Danne lea čielggas ahte maiddái ekspeartačoahkkima konklušuvnnat ja rávvagat fertejit váldojuvvot vuhtii go sápmelaččaid eaiggáduššan- ja háldovuoigatvuođat gustovaš álbmotrievtti  vuođul árvvoštallojuvvojit.
      </p>
    <p type="title">III SÁMI VUOIGATVUOÐALÁVDEGOTTI KONKREHTA ÁRVALUSA BIRRA</p>
    <p type="title">1. Eanaeaiggáduššanvuoigatvuohta ja eará eanavuoigatvuođat</p>
    <p>
Váldogažaldat dan birra geas rievtti mielde lea vuoigatvuohta eaiggáduššat Finnmárkku eatnamiid, ja makkár riektevuođuin, ii leat Sámi vuoigatvuođalávdegoddi čielgasit vástidan. Sámi vuoigatvuođalávdegoddi bidjá dattetge eaktun ahte sámi álbmogis lea vuoigatvuohta eaiggáduššat muhtun guovlluid Finnmárkkus, muhto dáid ii definere čielgasit. Sámi vuoigatvuođalávdegotti árvalusa vuođđun lea áibbas čielgasit eaiggáduššanvuoigatvuohta.
    </p>
    <p>
Sámi vuoigatvuođalávdegotti álbmotriektejoavku gal lea baicce čielgasit konkluderen ahte sápmelaččain leat eaiggáduššan- ja háldovuoigatvuođat stuorra osiide Finnmárkkus, ja ahte dat mii váilu lea dán vuoigatvuođa formálalaš mearrideapmi ja ráddjen. Boares vieruid iskamat mat ain leat jođus, vurdojuvvojit buorebut čilget detáljaid dán birra.
    </p>
    <p>
Sámediggi háliida deattuhit ahte ollu oktavuođain lea maiddái virggálaččat daddjon ahte sápmelaččat leat okta dain álbmogiin geaid eatnamiid ala Norgga stáhta lea vuođđuduvvon. Dát lea vuođđun evttohussii ásahit ođđa hálddašanortnegiid, danne go dálá ortnet ii leat dohkálaš sápmelaččaid eaiggáduššanvuoigatvuođa ektui.
    </p>
    <p>
Sámediggi váillaha vuđolaš geahčadeami ja analysa sápmelaččaid eaiggáduššanvuoigatvuođa birra Finnmárkku fylkka eatnamiidda ja čáziide, danne go dákkár analysa, earenoamážit čálekeahtes eatnamiid dáfus, lea nu deatalaš iešguđet eanahálddašanmálliid árvvoštallamis.
    </p>
    <p>
Sámi vuoigatvuođalávdegoddi lea menddo ollu deattuhan hálddašanortnegiid Finnmárkku eatnamiidda geavatlaš politihkalaš vihkkedallamiid vuođul mat eai čielgasit váldde vuhtii rievttálaš beliid mat gusket dáid guovlluide. Fertejit ásahuvvot hálddašanortnegat Finnmárkku eatnamiidda mat doarvái bures váldet vuhtii historjjálaš ja nu maid rievttálaš dilálašvuođaid.
    </p>
    <p>
Stáhta oainnu vuođđun eaiggáduššanvuoigatvuođa rievttálaš vuođu hárrái maid lea čuoččuhan, leat iešguđetlágan ákkat. Dat mii lea oktasaš dáin ákkain, lea ahte ákkaid lea váttis rievttálaččat bealuštit. 1962 Eanavuovdinkomitéa árvalusas daddjui ahte Finnmárkku eatnamat doložis leat adnojuvvon stáhta dahje Gonagasa opmodahkan. Sámedikki oainnu mielde lea čielggas ahte dán ákka ii sáhte rievttálaččat bealuštit. Easka 1600-logu loahpageahčen šaddagođii dakkár virggálaš oaidnu ahte Riddo-Finnmárkku eana gullá Gonagassii, muhto nu ahte gohčoduvvo Gonagasa almennegin. Sis-Finnmárku ii gullan dan áigge Norgga gonagasriikii. Buot orru čájeheamen ahte easka guhká maŋŋá ovddiduvvui stáhta áirasiin Finnmárkkus dat oaidnu ahte eana gullá Gonagassii.
    </p>
    <p>
1847 Od.prp.-as nr. 21 I ákkastuvvo stáhta eaiggáduššanvuoigatvuohta Finnmárkku eatnamiidda vuosttažettiin dainna ahte Finnmárkkus orrot eanaš sápmelaččat geai eai leat bissovaš ásodagat. Duohtavuohta lea ahte dán oainnu vuođđun lei diehtemeahttunvuohta ja sápmelaččaid eallinvugiid, geavaheami ja johtima dihtomielalaš badjelgeahččan, ja danne ii sáhte dan atnit doallevažžan. Dasto sápmelaččat dan áigge eahpitkeahttá atne iežaset danin maid dál galggašii sáhttit gohčodit eaiggádin juridihkalaš áddejumi mielde. Maiddái Finnmárkku dáloniin lea dákkár oaidnu sámi eaiggáduššamii. Lea čielggas ahte dáloniin oaidnu giliid eaiggáduššanvuoigatvuođa birra eatnamiidda ja buot dan resurssaide, lea maid seilon áiggiid čađa olbmuin Finnmárkku sámi giliin.
    </p>
    <p>
Dávjá daddjo maid ahte stáhta dálá eaiggáduššanvuoigatvuohta lea vuolgán cieggan dilis. Sámediggi ii oainne ahte cieggan dili eavttut eaiggáduššanvuoigatvuođa hárrái mange láhkai livčče gávdnon. Sámedikki oainnu mielde ferte vuođđun leat ahte galget leat viehka ollu buoret ákkat ovdal go sáhttá dohkkehit cieggan dili dakkár guovllus gos leat leamaš vuoigatvuođat go rahpaseabbu riekteguovllus («riekteguorus guovlu»). Historjjálaš duohtavuođat duođaštit ahte sápmelaččain stuorra osiin Finnmárkkus 1751 rádjai ledje dohkkehuvvon duohta ja rievttálaš posišuvnnat eanaeaiggádin, ja ahte sin hálddus leat buot guovllu luondduriggodagat. Sápmelaččat leat maid maŋŋá 1751 eahpitkeahttá leamaš duohta eaiggáduššan-, háldo- ja geavahanvuoigatvuođaposišuvnnas.
    </p>
    <p>
Dát historjjálaš duohtavuođat leat vuođđun Sámedikki oidnui Finnmárkku luondduresurssaid eaiggáduššan- ja ráđđenvuoigatvuođagažaldagain. Finnmárkku sápmelaččain leat don doložis leamaš dákkár vuoigatvuođat, sihke eaiggádin, háldejažžan ja geavahanriektelažžan, muhto Norgga eiseválddit eai leat ovttastahttán dáid vuoigatvuođaid formálalaš Norgga lágaide. Nuppiiguin sániiguin daddjon lea sápmelaččain eahpitkehtta eaiggáduššan- ja háldovuoigatvuohta sin árbevirolaš guovlluide. Dat mii nappo váilu lea dáid vuoigatvuođaid formálalaš dohkkeheapmi, ráddjen ja mearrideapmi.
    </p>
    <p>
Nugo bajábealde daddjon, de lea duohtavuohta ahte sápmelaččain álbmogin leat vuoigatvuođat maid dušše sámi álbmot sáhttá hálddašit ja maid birra dušše sámi álbmot sáhttá šiehtadallat. Dasto daddjo ahte dát deatalaš vuoigatvuohta bissu nu guhká go Sámediggi šiehtadusain ii leat luobahan dáid vuoigatvuođaid, vuovdán daid dahje eará lobálaš láhkai addán vuoigatvuođaid muhtun earái.
    </p>
    <p>
Ođđa eanahálddašanortnegat Finnmárkkus eai rievdat dán čielga rievttálaš eavttu mas vuođđun lea ahte sápmelaččain lea eaiggáduššan- ja háldovuoigatvuohta stuorra osiide Finnmárkkus. Vaikke makkár ođđa hálddašanortnegat ásahuvvošedje, de ii sáhte dadjat ahte sámi álbmot lea massán sámi guovlluid eana-, čáhce- ja luondduresurssaid eaiggáduššan-, geavahan- ja háldovuoigatvuođaidis nu guhká go Sámediggi ii leat čielgasit dohkkehan makkárge rievdadusa riektedilis.
    </p>
    <p>
Sámediggi oaivvilda ahte jos Sámi vuoigavuođalávdegotti čielggadus gieđahallojuvvo dego dábálaš gulaskuddanáššin man vuođul Stuorradiggi dasto dahká mearrádusaidis, de dat guoskkašii dušše gažaldahkii mo guovddáš vuoigatvuohta galgá hálddašuvvot áiggis áigái, iige ieš guovddáš vuoigatvuhtii. Vaikke vel Stuorradiggi mearridivččiige ođđa hálddašanmálle, de sámi álbmoga eaiggáduššan-, háldo- ja geavahanvuoigatvuođat bisušedje rievddakeahttá, jos Stuorradikki vejolaš mearrádusa vuođđun ii leat válddálaš sámi orgána — Sámedikki — mieđáhus. Beroškeahttá eanahálddašanortnegis — ja dat han gal leat ollu leamaš áiggiid čađa — de bissot sápmelaččaid guovddáš eaiggáduššan-, geavahan- ja háldovuoigatvuođat. Sámi vuoigatvuođat eai sáhte rievdaduvvot almmá sámi álbmoga čielga ja dihtomielalaš dáhtu haga. Álbmotrievttálaš norpmat han dadjet ahte vuoigatvuođaid ii sáhte rievdadit earágo jos vuoigatvuođalaččat (sámi álbmot) dasa mieđihit ja válddálaš sámi orgána (Sámediggi) nuppi bealde ja Norgga stáhta nuppi bealde leat soahpan dan.
    </p>
    <p>
Oktasaš sámi rámmaid siskkobealde leat dieđusge maid muhtun sámi joavkkut ja ovttaskas sápmelaččat bargan alcceseaset earenoamáš vuoigatvuođaid. Dát vuoigatvuođat leat nannosat sihke sámi searvevuođa ektui ja maid nášuvnnalaš searvevuođa ii-sámi oasi ektui. Sámediggi oaivvilda ahte dát vuoigatvuođalaččat, sámi joavkkut ja ovttaskas olbmot ieža háldejit vuoigatvuođaideaset rievttálaš rámmaid siskkobealde.
    </p>
    <p>
Sámi vuoigatvuođalávdegoddi orru leamen hábmen evttohusaidis dan oskku vuođul ahte ođđa hálddašeapmi ii leat oppage čadnon ovttaskas olbmuid ja joavkkuid beroštumiide. Dat ii sáhte leat riekta. Čielga eaktun lea ahte ovttaskas olbmot ja joavkkut sáhttet leat bargan alcceseaset vuoigatvuođaid maid ii almmá mange haga sáhte duššindahkat. Sámediggi doarju dan ahte iešguđet sámi joavkkuid galggašii gieđahallat nu ovttaláhkai go vejolaš, muhto dáhttu almmatge deattuhit ahte dat ii mávsse ahte vuoigatvuođat maid ovttaskas sápmelaččat ja sámi joavkkut leat bargan alcceseaset ja oamastan, galget sihkkojuvvot ovttalágan gieđahallama dihte. Dat ii livčče doallevaš, ii juridihkalaččat iige etihkalaččat.
    </p>
    <p>
Sámediggi doarju dan ahte dás lea sáhka máŋggalágan vuoigatvuođas: I) sápmelaččaid vuoigatvuođat eamiálbmogin; II) sápmelaččaid vuoigatvuođat Norgga nubbin stáhtavuođđudeaddji álbmogin; III) sámi joavkkuid vuoigatvuođat; ja IV) ovttaskas sápmelaččaid vuoigatvuođat. Buot dáid ferte seamma árvvuin gieđahallat, ja seammaláhkai go dákkár vuoigatvuođat muđui gieđahallojuvvojit. Dat mearkkaša ahte dáid vuoigatvuođaid ii sáhte gieđahallat ovttalágan vuoigatvuohtan nu ahte daid lunddolaš earenoamášvuođat eai iskkaduvvo.
    </p>
    <p>
Sámediggi doarju Sámi vuoigatvuođalávdegotti go dadjá ahte dás lea mealgadii sáhka legaliseremis ja formaliseremis sámi vuoigatvuođaid ja sámi doaluid mat juo gávdnojit. Danne lea hui deatalaš garvit giellageavaheami mii orru dadjamin ahte stáhta dál áigu «addit» sápmelaččaide dáid vuoigatvuođaid. Duohtavuođas han lea sáhka das ahte formálalaččat dohkkehit daid ja ásahit riektesuodjaleami vuoigatvuođaide mat sápmelaččain duohtavuođas leat, sihke oktasaččat ja ovttaskaslaččat.
    </p>
    <p>
Sápmelaččat eai leat goassege dohkkehan, nugo Sámi vuoigatvuođalávdegotti riektejoavkku eanetlohku dagai, ahte davviriikkalaš stáhtat dahje Ruošša ovddeš koloniijapolitihkka, man celkojuvvon ulbmilin lei jávkadit sámi kultuvrra ja assimileret sámi álbmoga, galgá stáhtaide ja majoritehtaálbmogii sáhttit geavahuvvot ággan oamastit vuoigatvuođaid (NOU 1993:34). Čujuhuvvo riektejoavkku čoahkkáigeassoárvvoštallamiidda (gč. s. 259 ff) gos daddjo ahte Norgga stáhta lea guhká oamastallan eatnamiid, ja vaikke vel álgoálggus ii leange nu, de lea mannan nu guhkes áigi ahte sápmelaččaid vuoigatvuođat eaiggádin eai leat šat áimmuin. Sámediggi ii jáhke ollinge dákkár ákkastallama oaččut doarjaga. Dákkár ákkastallamis ii leat makkárge doarjja álbmotrievttis. Maiddái dábálaš riektejurddašeapmi hilgu dákkár oainnu. Dákkár ákkastallama dohkkeheapmi rihkušii gustovaš rievttálaš prinsihpaid, ja dásto livččii morálalaččat áibbas boastut dovddahit dákkár heajušteaddji oainnu eamiálbmogiid vuoigatvuođaid ektui.
    </p>
    <p>
Lassin min guovlluid historjjálaš gullevašvuhtii, leat sápmelaččaid vuoigatvuođagáibádusaid vuođđun riikkaidgaskasaš riektenjuolggadusat eamiálbmogiid eanavuoigatvuođaid birra, maid vuođul min ásahuvvon vuoigatvuođat dohkkehuvvojit. Dáin namuhit ILO-konvenšuvnna nr. 169, mii dadjá dan maid dál atnit unnimusdássin, ja maid Norga rievttálaččat lea geatnegahtton čađahit. Muđui čujuhuvvo ON-a bargui earenoamáš deklarašuvnnain/julggaštusain eamiálbmogiid vuoigatvuođaid birra, mii earret eará siskkilda iešmearridanvuoigatvuođa ja viiddis vuoigatvuođaid eatnamiidda, čáziide ja luondduriggodagaide. Eanet ja eanet riikkat leat dohkkehišgoahtán eamiálbmogiid historjjálaš vuoigatvuođaid, earret eará iešguđetlágan iešstivrema ásahemiin iežaset guovlluid badjel. Sáhttá earret eará čujuhit ovdáneapmái mii dáhpáhuvvá Australias, Brasilas, Kanadas ja New Zealandas. Ovdamearkan sáhtášii namuhit ovddabealde namuhuvvon «Mabo-duomu» Australia alimusrievttis.
    </p>
    <p>
Historjjálaš ja arkeologalaš čielggadeamit čájehit ahte Finnmárku doložis lea leamaš sámi guovlun, muhto sámi guovlluide leat eará olbmot dađistaga fárren, dávjá ovddeš áiggiid dáruiduhttinpolitihka lassin, earenoamážit guolástusgilážiidda ja industriija- ja gávpebáikkiide. Sisafárrema Finnmárkui lea hui ollu báidnán guovllu sadji koloniijan ja Norgga nášonalstáhta dárbu sihkkarastit iežas válddi guovllu bissovaš dáža ássamiin. Vaikke vel sámi vuoigatvuođalaččat leatge vuosttaldan dan, de leat eanet ahte eanet guovllut mat álgoálggus ledje sámi guovllut, mihtiduvvon sisafárrejeddjiide geat eai leat sápmelaččat. Dát guoská dávjá resursariggámus guovlluide stuorra johkagáttiin ja vuotnaguovlluin.
    </p>
    <p>
Dál lea ain nu ahte eanaš oassi ii-sámi álbmogis orru gávpogiin, stuorát čoahkkebáikkiin, guolástusgiliin ja industriijabáikkiin. Sámi resursageavaheami ektui, earenoamážit boazodoalu ja eará meahcceealáhusa, gávpot- ja čoahkkebáikeálbmot lea eahpitkeahttá geavahan Finnmárkku meahcceareálaid ollu unnit intensiiva. Dán ferte váldit vuhtii boahttevaš čovdosiid árvvoštallamis. Dat guoská álgovuorus buot fylkka areálaide — dat mii ovdal gohčoduvvui «stáhta čálekeahtes eanan». Sámi guovlluid meahcceareálaid asttuáigegeavaheapmi lea maŋimuš logijagiid lassánan hirbmadit. Dán leat dávjá ovddastan ja dorjon bures organiserejuvvon beroštupmijoavkkut. Dát geavaheapmi lea ollásit goksimin árbevirolaš sámi vuoigatvuođalaččaid.
    </p>
    <p type="title">1.1 Eaiggáduššanvuoigatvuođa sirdin</p>
    <p>
Sámediggi lea álgovuorus mielas dasa ahte Finnmárkku eatnamat dihto eavttuid vuođul sáhttet sirdojuvvot báikkálaš orgánii, jos dákkár orgánas lea dakkár sámi váikkuheapmi ahte duhtada min vuoigatvuođaid ja deavdá álbmotrievtti gáibádusaid dán suorggis. 
     </p>
    <p>
Sámediggi dáhttu deattuhit ahte suodjaleapmi bággolonisteami vuostá, sadji sierra riektesubjeaktan ja eanaeaiggáduššanráđđejupmi lea vuoigaduvvon dušše eanahálddašanorgánii mii duohtavuođas ovddasta maiddái sámi beroštumiid. Danne lea stivrraid ja jahkečoahkkima čoahkádus deatalaš dáid gažaldagaide.
     </p>
    <p type="title">2. Finnmárkku eatnamiid hálddašeapmi</p>
    <p>
Sámediggi doarju Sámi vuoigatvuođalávdegotti vuosttažettiin go árvvoštallá dálá hálddašanortnega dohkkemeahttumin ollu sivaid geažil.
    </p>
    <p>
Gánnáhahttivuođa gáibádus mii dálá hálddašeaddjis lea okta dain váldo ulbmiliin, ii soaba oppage áigumušaide maid sámi orgánat, siidaorgánaid rájes ođđaáigásaš organisašuvnnaid rádjai, leat deattuhan deatalažžan sámi kultuvrra luondduvuođu hálddašeamis. Dálá ortnet goittotge lea áibbas dohkketmeahttun.
    </p>
    <p>
Sámedikki vuođđun hálddašanortnegiid ásaheapmái lea ahte sáhttá konstateret sámi eaiggáduššan-, geavahan- ja háldovuoigatvuođaid stuorra osiide Finnmárkku areálain. Finnmárku lea boares áiggi rájes leamaš sámi guovlu. Danne ii sáhte ásahit rievttallaš ja dohkálaš hálddašanortnegiid almmá attekeahttá sámi orgánaide guovddáš váikkuheami ja bearráigeahču, sihke ieš hálddašeamis ja maid hálddašanorgána nammadeamis.  Dát leat sámerievttálaš oainnu mielde guovddáš eaktun ođđa hálddašanorgánaid ásaheapmái.
    </p>
    <p>
Dat mii lea deatalaš boahtteváš hálddašanorgánaid ektui, lea earret eará mo vejolaš báikkálaš hálddašanorgána stivrra čoahkádus lea. Sámediggi rávve Sámedikki garrasit vuosttaldit buot eaiggáduššanráđđejumiid sirdimiid orgánaide maid stivrenorgánain lea sámi unnitlohku dahje orgánaide maid Sámediggi eará sivaid geažil ii sáhte dohkkehit eaiggádin. Sámediggi čujuha dan oktavuođas earret eará Álbmotriektejoavkku konklušuvdnii eavttuid dáfus mat galget leat ollašuvvon ovdal go báikkálaš orgána galgá beassat hálddašisgoahtit. Álbmotriektejoavku bidjá eaktun ahte «dan riektesubjeavttas masa vuoigatvuođat biddjojuvvojit, lea stivra man miellahtuid eanetlogu sámi orgánat nammadit» (NOU 1997:5 s. 52). Dasto oaivvilda Sámediggi deatalažžan mearridit mii lea orgána eanaháldema vuođđun. Ferte maid leat vealtameahttun eaktun ahte Sámediggái lea sihkkaraston vejolašvuohta formálalaš vuođuin álggahit ráđđádallamiid stáhtain hálddašanortnega vejolaš rievdadusdárbbuid birra, jos dat ii doaimma dohkálaččat.
    </p>
    <p>
Sámediggi oaivvilda ahte suodjaleapmi bággolonisteami vuostá lea vuoigaduvvon eanahálddašanorgánii dušše jos maiddái ovddasta sámi beroštumiid. Suodjaleami bággolonisteami vuosta ii sáhte Sámedikki mielas árvvoštallat eará go sámi beroštumiid vuođul.
    </p>
    <p>
Sámediggi dohkkeha ahte osiin Finnmárkkus maiddái leat ii-sámi beroštumit čadnon eanahálddašeapmái, ja ahte dáid ferte govttolaččat vuhtiiváldit go ođđa hálddašanortnegat árvvoštallojuvvojit ja ásahuvvojit. Danne anášii Sámediggi buorrin čoavddusin go luonddugeavahanvuoigatvuođaprinsihppa livččii čadnon báikkálaš ássamii, iige čearddalaš duogážii.
    </p>
    <p>
Finnmárkku eatnamiid ja resurssaid hálddašeami guovddáš prinsihppan galgá danne leat ahte olbmot geat orrot seamma guovllus gieđahallojuvvojit seamma láhkai. Garvin dihte buot boasttuáddejumiid, dáhttu Sámediggi seamma láhkai go Sámi vuoigatvuođalávdegoddi ge, deattuhit ahte ii galgga etnihkalaš gullevašvuođa vuođul sirret olbmuid eatnamiid ja luondduriggodagaid konkrehta hálddašeamis. Dattetge ferte leat nu ahte ealáhusdárbu mii lea sámi kultuvrra ávnnaslaš vuođđun, ferte bájimužžii vuoruhuvvot. Buohkaidriekti galgá nu go Sámi vuoigatvuođalávdegoddi čilge dan (NOU 1997:4), dieđusge bisuhuvvot ja árvvusadnojuvvot váikke gii livččii eanaeaiggádin dahje eanahálddašeaddjin.
    </p>
    <p>
Sámediggi oaivvilda ahte dattetge lea nu ahte sápmelaččat iežaset historjjálaš vuoigatvuođaid vuođul — maid álbmotriekti maŋŋá lea nannen earret eará ILO-konvenšuvnna nr. 169 vuođul — lea vuoigatvuohta gáibidit sierra sámi eanahálddašanorgána ásaheami stuorra osiide Finnmárkkus.
    </p>
    <p>
Sámedikki oainnu mielde lea Sámi vuoigatvuođalávdegoddi leamaš menddo pragmáhtalaš iežas árvvoštallamis, ja danne menddo ollu guorahallan eará vejolaš hálddašanortnegiid dan sadjái go čielggadit guovddáš vuoigatvuođagažaldagaid maid lei biddon bargat. Dan oktavuođas ii leat Sámi vuoigatvuođalávdegoddi doarvái deattuhan dan mii lei ja ain lea ášši guovddáš, namalassii rievttalaš ortnega sápmelaččaide guovllu álgo eaiggádin, háldejažžan ja geavaheaddjin, min saji vuođul eamiálbmogin. 
    </p>
    <p>
Sámedikki oainnu mielde dáidá leat váttis garvit beroštupmiriidduid go bargá vuoigatvuođagažaldagaiguin, danne go riiddut lunddolaččat gullet vuoigatvuođaáššiide main leat vuostálas rievttálaš čuoččuhusat. Dattetge livččii dábálaš dohkkehuvvon rievttálaš jurddašeami vuostá jos dakkár vuoigatvuođaáššiin geahččalivččii bágget olbmuid ala čovdosiid mat rihkkot nuppi beali čielga vuoigatvuođaid, danne go nubbi bealli — mii vearrivuođain lea ožžon dáid vuoigatvuođaid — sáhtášii álggahit riiddu danne go ii sáhte dohkkehit ahte dát vuoigatvuođat leat fas ásahuvvon. Sámediggi doaivu ain ahte dákkár ákkastallan, mii čielgasit rihkku guovddáš rievttálaš prinsihpaid ja árvvuid, ii oaččo doarjaga Norgga riektedemokratiijas.
    </p>
    <p>
Sámediggi doarju gal dan ge ahte ođđa hálddašanortnegiid áigumušaid oassin ferte leat eastadit ja láivudit vejolaš riidduid, ja joksat stáđisvuođa ja ráfálaš searvevuođa álbmotjoavkkuid gaskka. Nugo bajábealde lea deattuhuvvon, de ferte ii-sámi beroštumiid maid vuhttiiváldit boahttevaš eanaeaiggáduššan- ja hálddašančovdosiin.  Dát ideálalaš eavttut (riidoláivudeaddji ja stáđisindahkan beroštumit) leat dattetge relatiivvalaš doahpagat maid majoritehta ieš dávjá definere ja čilge dan láhkai ahte dahká váttisin ovdánit sámerievtti suorggis.
    </p>
    <p>
Majoritehta fápmodilli sáhttá buktit dakkár stáđisvuođa maid ieža atnet soabalažžan ja ideálalažžan, váikke dilli unnitlogu oainnu mielde danne ii leatge rievttalaš. Dálá digáštallamis leat lohkameahttun ovdamearkkat das ahte stuorát álbmot čujuha ovddeš áiggiid «stáđis ja soabalaš dillái» almmá namutkeahttá vearrivuođa mii lei dán «soabalaš stáđisvuođa» vuođđun. Danne lea dárbu hui nannosit deattuhit ahte «stáđisvuođa» ja «soabalaš searvevuođa» eavttut maid eanetlohku definere, eai dárbbaš leat seamma go rievttalašvuođa eanemuš guovddáš eavttut. Stáđis ortnegat eai leat rievttalaččat dušše danne go leat stáđđásat. Eamiálbmotrievtti guovddážin, earenoamážit go eamiálbmogat leat logu dáfus unnibut, lea ahte leat vissis rájit mat muitalit maid stuorátálbmot oažžu dahkat. Ortnegat maid sápmelaččat eai ane rievttalažžan, eai sáhte goassege váidudit riidduid dahje duddjot stáđisvuođa — lea baicce nu ahte sápmelaččat eai dáidde jaskkodit ovdal go áššit leat čovdojuvvon dakkár vugiin maid sápmelaččat maid atnet rievttalažžan.
    </p>
    <p type="title">2.1. Finnmárkku eanahálddašeapmi</p>
    <p>
Sámi vuoigatvuođalávdegotti árvalusa Finnmárkku eanahálddašeami birra ferte gohčodit kompromissan mas ollu beroštumiid leat dáhtton vuhtiiváldit. 
     </p>
    <p>
Sámediggi doarju Sámi vuoigatvuođalávdegotti árvalusa ásahit Finnmárkku eanahálddašeami. Dát orgána galgá hálddašit dan oasi eatnamiin ja ođasmuvakeahtes resurssain Finnmárkkus mat eai gula Sámi eanahálddašeapmái.
     </p>
    <p>
Sámediggi doarju maid Sámi vuoigatvuođalávdegotti go árvala ahte Sámediggi ja Finnmárkku fylkkadiggi nammadit orgána gávcci miellahtu. Sámediggi ja Finnmárkku fylkkadiggi berrejit beassat nammadit njeallja stivrralahtu várrelahtuiguin. Dasto berrejit dát guokte nammadanorgána vurrolagai juohke nuppi jagi beassat stivrra jođiheaddji ja nubbinjođiheaddji ámmáhiidda.
     </p>
    <p>
Sámediggi evttoha ahte Finnmárkku eanahálddašeami jahkečoahkkima čoahkádus galgá leat nu ahte Gieldadepartemeanttas lea okta ovddasteaddji, Sámedikkis guokte ja okta Finnmárkku fylkkadikkis.
     </p>
    <p>
Sámediggi evttoha, nugo Sámi vuoigatvuođalávdegoddige lea evttohan, ahte Gielddadepartemeanta galgá leat Finnmárkku eanahálddašeami váidalusorgánan.
     </p>
    <p>
Dainna čielga eavttuin ahte Finnmárkku eanahálddašeami stivrra ja jahkečoahkkima čoahkádusa vuođđun lea ovttaárvosašvuođaprinsihppa, doarju Sámediggi ahte Finnmárkku eanahálddašeapmi ásahuvvo iešheanalis riektesubjeaktan. Váldo sivvan dasa go Finnmárkku eanahálddašeapmi galgá leat iešheanalis riektesubjeaktan, lea «sámi ja báikkálaš eanahálddašeami beroštumit» (NOU 1997:5 s. 107. Jos stivrra čoahkádus ii leat nu ahte sámi beroštumit duohtavuođas gozihuvvojit, de vuosttalda Sámediggi garrasit ahte Finnmárkku eanahálddašeapmi galgá leat iešheanalis riektesubjeaktan. Jos sápmelaččain ii leat duohta váikkuheapmi stivrras ja jahkečoahkkimis, ja jos Sámediggi ii leat dan dohkkehan, de ferte guovddáš eiseválddiin leat vejolašvuohta bagadit Finnmárkku eanahálddašeami vai sámi beroštumit gozihuvvojit. Eaiggáduššanráđđejupmi ja dan sirdin lea prinsihpalaččat deatalaš váldogažaldat sápmelaččaide álbmogin, ja danne ferte eaiggáduššanráđđejumi vuođu hui dárkilit árvvoštallat. Álbmotriektejoavkku čielggadus lea maid čájehan ahte lea eahpesihkar deavdá go Finnmárkku eanahálddašeami ásaheapmi ILO-konvenšuvnna gáibádusaid.
     </p>
    <p>
Jos ovttaárvosašvuođaprinsihppa ii ollašuva, de galgá Sámedikki oainnu mielde Finnmárkku eanahálddašeamis leat sadji dušše hálddašaneiseváldin. Dat mearkkaša ahte Sámedikki oainnu mielde ii galggaše Finnmárkku eanahálddašeamis leat eaiggáduššanváldi dán areálas. Sivvan dása lea ahte eaiggáduššanráđđejupmi galggašii mearriduvvot sierra šiehtadusas stáhta ja Sámedikki gaskka go boaresvirot geavaheapmi lea doarvái bures čielggaduvvon vuolábealde namuhuvvon kommišuvnna rávvagiid vuođul.
     </p>
    <p>
Sámediggi evttoha ahte formálalaš eaiggáduššanovddasvástádus dan eatnamis maid Finnmárkku eanahálddašeapmi hálddaša, doaisttážii galgá gullat stáhtii Gielddadepartemeantta bokte. Sámediggi evttoha ahte go gažaldat sámi eaiggáduššanvuoigatvuođa birra lea loahpalaččat čielgan, de galgá Sámediggi mearridit oainnus Finnmárkku eanahálddašeami eaiggáduššanráđđejumiid birra áibbas konkrehta, ovddabealde namuhuvvon kommišuvnna rávvagiid vuođul. Sámedikki čielga oaidnu lea ahte Finnmárkku eanahálddašeami eaiggáduššanráđđejumiid ággan eai sáhte leat eará go sámi vuoigatvuođat. Dat mielddisbuktá ahte jos Sámediggái ja Finnmárkku fylkkadiggái eai leat juogaduvvon seamma ollu stivralahtu, de ii sáhte eisege sirdit eaiggáduššanráđđejumiid Finnmárkku eanahálddašeapmái.
     </p>
    <p type="title">2.2.Sámi eanahálddašeapmi</p>
    <p>
Eahpitkeahttá leat sámi beroštumit stuorra osiin Finnmárkkus nu nannosat ahte vaikke mo de árvvoštalažii, de livččii eanemus riekta go sámi álbmot ieš hálddašivččii eatnamiid ja ođasmuvakeahtes resurssaid. Dát bealli ferte oidnot vejolaš ođđa ortnegiin maid áigumuššan lea njulget historjjálaš boasttuvuođaid ja daid heivehit hálddašeami dálá duohtavuođaide. Sámedikki mielas ii sáhte diktit ovttaskas gielddaid dahje giliid mearridit dákkár hálddašanortnega viidodaga. Dán ovddasvástádusa fertejit stáhta orgánat ovttas Sámedikkiin mearridit. Danne dáhtošii Sámediggi ahte ásahuvvošii sierra sámi hálddašanorgána — Sámi eanahálddašeapmi — muhtun oassái Finnmárkku eatnamiin.
     </p>
    <p>
Dán unnitlohkoevttohusa dáfus dáhttu Sámediggi deattuhit ahte álbmotrievtti vuođul leat hui nana rievttálaš ákkat mat bealuštit Sámi eanahálddašeami ásaheami. Sámi vuoigatvuođalávdegotti álbmotriektejoavku lohká ILO-konvenšuvnna nr. 169 14.1 artihkkala mielde gávdnot sámi eaiggáduššan- ja háldoguovllu Finnmárkkus, gos álbmotriektejoavkku eanetlogu mielde galgá leat sámi stivraeanetlohku.
     </p>
    <p>
Álbmotriektejoavkku oaidnu lea leamaš ahte jos muhtun guovlu galggašii adnojuvvot eamiálbmogiid eaiggáduššan- ja háldovuoigatvuohtan, de leat sii dan okto geavahan dahje eambbo geavahan go earát. Álbmotriektejoavku ii leat Finnmárkku dáfus ráddjen dán guovllu dárkileabbut, muhto lohká ain juo fylkka siskkit osiid gullat dása.
     </p>
    <p>
Álbmotriektejoavku lohká dattetge ovtta vejolašvuođa nammadit Finnmárkku eanahálddašeami stivrra ovttaárvosašprinsihpa mielde. Seamma áirrasjuohku lea dohkálaš jos Sámediggi sierra mearrida ahte orgána mas ii dárbbaš leat sámi stivrraeanetlohku sáhttá stivret dákkár eaiggáduššan- ja háldoguovllu.
     </p>
    <p>
Álbmotrievttálaš čielggadeapmi mii lea dahkkon orru dáhttumin ásahit guokte eanahálddašanstivrra jos galgá ollašuhttit ILO-konvenšuvnna nr. 169 14.1. artihkkala. Finnmárkku fylkkadikki heajos dáhttu soahpat oktasaš hálddašeami masa Sámediggi ja fylkkadiggi besset nammadit seamma ollu lahtuid, lea maid leamaš mielde váikkuheamen Sámedikki oainnu go lea árvvoštallan Sámi eanahálddašeami ásaheami Finnmárkku eanahálddašeami lassin.
     </p>
    <p>
Finnmárkku eanahálddašeapmi masa Sámediggi beasašii dušše unnitlogu nammadit, rihkušii ILO-konvenšuvnna nr. 169, danne go dát stivra galggašii hálddašit guovllu mii konvenšuvnna 14.1 artihkkala mielde lea sámi eaiggáduššan- ja háldoguovlun. Fylkkadikki mearrádusa váikkuhusat go lea hilgon Finnmárkku eanahálddašeami mii lea nammaduvvon ovttaárvosašvuođaprinsihpa vuođul, lea ahte ii leat vejolaš (vrd. álbmotrievttálaš áššedovdiid) hehttet ahte hálddašeapmi juogaduvvo Sámi eanaháldašeami ja Finnmárkku eanahálddašeami gaskka. Dáidda vállješedje dalle Sámediggi ja fylkkadiggi stivrra eanetlogu.
     </p>
    <p>
Sámediggi  dáhtošii sámi eanahálddašanorgána mas lea mandáhta mii gokčá daid guovlluid Finnmárkkus gos sámi geavaheapmi jáhku mielde lea nannoseamus. Dát orgána ásahuvvo juo álgovuorus, iige galggá leat gielddaid ja giliid duohken dieđihit iežaset dán hálddašanortnegii. Sámi vuoigatvuođalávdegoddi lea ieš geažuhan «Guovdageainnu ja Kárášjoga gielddaid, ja dasto velá guovllu Porsáŋgguvuona oarjjabealde ja Deanu gieldda bajit oasi» (NOU 1997:4 s. 19) Sámi eanahálddašeami vejolaš doaibmaguovlun. Nubbin vejolašvuohtan lea sámelága giellanjuolggadusaid doaibmaguovlu namuhuvvon.
     </p>
    <p>
Danne go Sámi vuoigatvuođalávdegoddi ii leat doarvái bures iskan sámi geavaheami, de lea árvalan ahte Sámi eanahálddašeapmi galgá leat eaktudáhtolaš. Dát mielddisbuktá mandáhta ektui dattetge nu guovddáš váilivuođa čielggadusas ahte Sámediggi ii sáhte dohkkehit dán čovdosa. Lea nášuvnnalaš bargun Norgii fuolahit ahte historjjálaš geavaheapmi ja sápmelaččaid sadji álbmogin, leat mielde hábmemin ođđa hálddašanortnegiid. Danne fertejit nášuvnnalaš eiseválddit juo álgovuorus defineret ja lága bokte mearridit Sámi eanahálddašanguovllu. Eaktudáhtolaš searvanortnet ii dáhkidivčče ahte sámi beroštumit gozihuvvošedje ILO-konvenšuvnna nr. 169 gáibádusaid ektui sámi guovlluid identifiserema birra. Guovdageainnu, Kárášjoga, Deanu (vejolaččat boares Buolmát gielda), Unjárgga ja Porsáŋggu gielddat galggašedje juo álgovuorus gullat Sámi eanahálddašeapmái. Eará gielddat ja gilit galggašedje ohcama vuođul beassat Sámi eanahálddašeapmái mielde.
     </p>
    <p>
Sámediggi oaivvilda ahte danne go Sámi vuoigatvuođalávdegoddi ii leat dárkileabbut iskan sámi geavaheami, de mearrida sierra kommišuvdna maid Ráđđehus ja Sámediggi ovttas nammadit, sámi eanahálddašeami guovllu viidodaga dárkilit. Kommišuvnnas galget leat mielde sámi geavaheaddjit ja gelbbolaš, juridihkalaš, historjjálaš ja servodatdieđalaš áššedovdit nu ahte goappáge bealis gártet seamma mađe áirasat. Kommišuvdna galgá identifiseret sámi eaiggáduššan-, háldo- ja geavahanguovlluid.
     </p>
    <p>
Kommišuvdna galgá earenoamážit iskat mearrasámi boares vieruid ja geavaheami eará beroštumiid ektui. Sámedikki dálá dieđuid vuođul dáloniid ja boazodoallosápmelaččaid eana- ja resursageavaheami birra, de orušii viehka čielggas ahte dákkár sámi eaiggáduššan- ja háldoguovlun ii šattašii dušše Sis-Finnmárku, muhto ahte maiddái ollu vuotnaguovllut gulašedje dán guvlui.
     </p>
    <p>
Ráđđehus galggašii ovttas Sámedikkiin ja Finnmárkku fylkkadikkiin, beajábealde namuhuvvon kommišuvnna rávvagiid vuođul, mearridit mat guovllut galggašedje gullat Sámi eanahálddašeapmái. Dušše Sámediggi ja Ráđđehus sáhttet dohkkehit eretcealkima Sámi eanahálddašeamis.
     </p>
    <p>
Sámedikki oainnu mielde ferte Sámi eanahálddašeami dohkkehit daid areálaid eaiggádin maid hálddaša. Lea maid eaktun ahte Sámi eanahálddašeapmi lea iešheanalis orgána. Ággan dása lea geavahuvvon ahte dán oassái eatnamiin ii leat eahpádus gii boares áiggi rájes lea adnojuvvon eaiggádin. Sámi stivrema vuhtiiváldin lea deataleamus ággan Sámi eanahálddašeami ásaheapmái sierra riektesubjeaktan. Sámediggi deattuha dán áidna doalleváš ággan eanahálddašanorgánii oažžut eaiggáduššanposišuvnna Finnmárkkus.
     </p>
    <p>
Sámediggi guorrasa dasa ahte Sámi eanahálddašeami stivrras galggašedje čieža miellahtu, main Sámediggi nammada vihtta ja Finnmárkku fylkkadiggi guokte nugo Sámi vuoigatvuođalávdegoddi lea evttohan. Gielddat mat gullet dán guvlui berrejit beassat evttohit stivralahtuid.
     </p>
    <p>
Sámediggi dáhtošii ahte okta stáhta- dahje Finnmárkku fylkkadiggeáirras ja guokte Sámedikki áirasa galget dahkat Sámi eanahálddašeami váldočoahkkima. Sivvan dása lea ahte sápmelaččat galget dán orgána beassat ollásit stivret juohke dásis jos ILO-konvenšuvnna gáibádusaid galggaš ollašuhttit, nugo Álbmotriektejoavku lea deattuhan.
     </p>
    <p>
Sámediggi bidjá eaktun ahte ráhkaduvvojit čielga čadni šiehtadusat Finnmárkku eanahálddašeami ja Sámi eanahálddašeami gaskka hálddašanprinsihpaid ja ovttasbarggu birra. Sámediggi deattuha ahte dán oktavuođas lea hui deatalaš sihkkarastit ahte boazodoalu guođohanvuoigatvuođat várjaluvvojit ja nannejuvvojit.
     </p>
    <p>
Dasto evttohuvvo ahte galggašii seammalágan ulbmilparagráfa goappašiid hálddašanorgánaide — Finnmárkku eanahálddašeapmái ja Sámi eanahálddašeapmái. Ulbmilparagráfas berrešii earret eará prisihppa mii dadjá ahte guovlluid ealáhusgeavaheapmi sámi kultuvrra ávnnaslaš vuođu vuođđun, álo galgá vuoruhuvvot ovddemužžii go ealáhus lea doaimmahuvvon guovllus boares áiggi rájes, ja ahte vuoigatvuođat maid vuođđun lea sámi dološ geavaheapmi, ii galggá hálddahusmearrádusain sáhttit duvdilit eret.
     </p>
    <p>
Sámediggi ii guorras dasa ahte gielddaid ovttaskas gilit iešheanalaččat sáhttet searvat Sámi eanahálddašeapmái. Dattetge dáhttu Sámediggi doarjut dákkár ortnega jos lea sáhka giliin maid rájit leat hui čielgasat, ja dainna eavttuin ahte sihke Sámi eanahálddašeami ja Finnmárkku eanahálddašeami stivrrat mihtet dákkár searvamii.
     </p>
    <p>
Sámediggi dáhtošii Sámedikki Sámi eanahálddašeami váidalusorgánan, ja ahte Sámedikkis livččii ollislaš hálddahuslaš dárkkistanvuoigatvuohta.
     </p>
    <p type="title">2.3. Oktasaš hálddašanorgána olles Finnmárkui</p>
    <p>
Sámedikki oainnu mielde ii sáhte ásahit oktasaš eanahálddašanorgána Finnmárkui jos ii gávdno čielga šiehtadus stáhta ja Sámedikki gaskka, mas Sámediggi miehtá dákkár ortnegii. Sámediggi čujuha Álbmotriektejoavkku ákkastallamii NOU 1997:5:as.
     </p>
    <p>
Sámediggi ii áiggo vuosttaldit jos Sámediggi ja guovddáš eiseválddit soabadit oktasaš hálddašeami áššis Finnmárkui, muhto dát ii sáhte dáhpáhuvvat earágo njuolggadusaid mielde maid Álbmotriektejoavku lea bidjan NOU 1997:5:as, ja áibbas konkrehta soahpamušain Sámedikki ja stáhta gaskka. Maiddái diliid olggobealde Finnmárkku galggašii árvvoštallat dákkár soahpamuša oktavuođas. Lea guovddáš eaktun ahte Sámedikki ja Finnmárkku fylkadikki áirasiid lohku stivrras lea seamma, nugo Sámi vuoigatvuođalávdegotti eanetlohku lea evttohan.
     </p>
    <p>
Sámediggi oaidná ahte oktasaš hálddašanorgánas livčče ollu buorrevuođat, earret eará go guoská boazodollui, ovttasbargui ja riidduid čoavdimii, ja ahte ortnet mearkkašivččii oktasaš eaiggáduššama. Sámediggi atná dattetge deatalažžan, vaikke makkár čoavddus de mearriduvvošii, ahte lea lagas ja buorre ovttasbargu Finnmárkku fylkkadikkiin, vai ovttas sáhtášii čoavdit ollu hástalusaid mat leat go galgá resurssaid hálddašit buorrin daidda geat dál orrot Finnmárkkus, ja buorrin boahtteváš buolvvaide.
     </p>
    <p type="title">2.4. Eará bealit</p>
    <p>
Sámedikki mielas lea hui deatalaš sihkkarastit ahte sihke eanadoallo- ja boazodoalloberoštumiin leat ovddasteaddjit vejolaš hálddašanorgánaid stivrrain nugo ovddabealde namuhuvvon. Sámedikki mielas galggašedje stivralahtut orrut fásta Finnmárkkus, ja várrelahtut galggašedje leat miellahtuid persovnnalaš sadjásažžan.
     </p>
    <p>
Sámedikki oainnu mielde galggašedje hálddašanorgánaid mearrádusat mearriduvvot dábálaš eanetloguin, muhto eaktun lea ahte badjel bealli miellahtuin leat mielde gieđahallamin ášši. Jos gártet seamma ollu jienat vuostá ja mielde, de galgá jođiheaddjis leat duppaljietna. Stivrrain galgá leat dábálaš váldi delegeret válddi iežaset hálddahusaide.
     </p>
    <p>
Sámediggi evttoha ahte hálddašanorgánat galget beassat mearridit dárbbašlaš divadiid ja eavttuid daid guovlluid geavaheami várás maid hálddašit.
     </p>
    <p>
Sámediggi evttoha ahte bartahuksen galgá dáhpáhuvvat dušše guovlluin mat dán várás leat mearriduvvon, ja mat leat iešguđet gielddaid regulerenplánaid oassin. Jos bartta galggašii beassat hukset boazodoalloguvlui dahje gillefidnoguvlui, de ferte boazoorohatstivra dahje gillefidnostivra miehtat dasa. Sámediggi lea ovdal dadjan ahte dát ii galgga hehttet dan ahte goahte- ja bartahuksema árbevirolaš meahcásteami ja guovllugullevašvuođa máđas atnima várás, prinsihpalaččat árvvoštallá earaláhkai go huksema dábálaš asttuáigedoaimmaid várás.
     </p>
    <p>
Minerálaid ohcama ja roggama dáfus, sihke muhtehahtti ja muhtekeahtes minerálaid, eai galgga Sámedikki mielas dákkár doaimmat dáhpáhuvvat almmá hálddašanorgánaid lobi haga. Dákkár doaimmaide dahje eará stuorra meassamiidda ii galgga addot bággolonistanlohpi eará go jos doaimmat leat hui deatalaččat našuvnnalaččat.
     </p>
    <p type="title">3. Meahcceresurssaide vuoigatvuohta ja daid hálddašeapmi</p>
    <p>
Sámedikki oainnu mielde lea Sámi vuoigatvuođalávdegotti váilevaš čielggadeapmi vuođđo vuoigatvuođagažaldagain hui unohas ja vahágin sámi beroštumiide. Dát váilevašvuođat  vuoigatvuođačielggadeamis oidnojit earret eará báikegoddeálbmoga ja ovttaskas riektelačča báikkálaš luondduriggodagaid viežžama ja geavaheami oktavuođas. Buoret čielggadus sáhtášii nannet ahte geavahanvuoigatvuođalaččain dahje dáid joavkkuin leat sihkkaris geavahanvuoigatvuođat, maid sihke olggobeali olbmot ja hálddašanorgánat fertejit vuhtiiváldit.
    </p>
    <p>
Sámediggi evttoha danne ahte Finnmárkku ođđa eanahálddašanláhkaárvalusas ferte čielgasit daddjot ahte hálddašanváldi mii dán lága olis biddjo gielddaide ja giliide, galgá doaimmahuvvot nu ahte dálá sámi boaresvirot vuoigatvuođat ja duohta geavaheapmi vuhtiiváldojuvvojit.
    </p>
    <p>
Sámedikki oainnu mielde maid galgá eanaeaiggát hálddašit eatnama ja ođasmuvakeahtes resurssaid, muhto ođasmuvvi resursssaid gal galget earáláhkai hálddašit. Sámedikki oaidnu maid lea ahte hálddašeamis ii galgga sirret olbmuid etnihkalaččat, muhto ahte sápmelaččat galget leat ovddastuvvon hálddašanorgánain nu ahte sápmelaččaide álbmogin sihkkarasto dakkár váikkuhanfápmu maid álbmotriekti gáibida. Lea maid deatalaš báikkálaš orgánaide oažžut eanet váikkuhanfámu go dál ožžot.
    </p>
    <p>
Hálddašanorgánaid stivrrat galget fuolahit dušše hálddašeapmái guoskevaš bargguid, eaige galgga beassat doaimmahit makkárge gávpedoaimmaid. Sámi kultuvrra vuhtiiváldin galgá leat hálddašeami guovddáš beallin.
    </p>
    <p type="title">3.1. Giliid ja gielddaid vuoigatvuohta meahcceresurssaide ja daid hálddašeapmi</p>
    <p>
Sámedikki oainnu mielde galggašedje ásahuvvot ortnegat maid vuođul meahcceresurssaid vuoigatvuođat ja hálddašeapmi biddjo báikkálaš dássái: gieldda ja gili dássái. Eaktun lea ahte dálá boaresvirot geavahanvuoigatvuođat ain leat bissumin.
     </p>
    <p>
Sámediggi deattuha ahte dákkár báikkálaš hálddašeapmi soahpá sámi árbevieruide. Dán oktavuođas čujuhuvvo earret eará siidaortnega ceavzilis doibmii ja siskkáldas riektevuogádagaide. Dán vuođul galggašii viidáseabbut bargat hálddašanortnegiid hábmemiin mat leat vuohkkasat ja maid lea vejolaš čađahit. Viidáseabbu barggus ferte hui garrasit deattuhit ovttaskas olbmuid ja joavkkuid vuoigatvuođaid. Guovddáš eaktun dán oktavuođas ferte leat ahte boazodoalu ja eanadoalu vuoigatvuođat galget bissut. Sámediggi ii doarjjo Sámi vuoigatvuođalávdegotti eanetlogu go evttoha ahte buot finnmárkulaččain galgá leat seamma vuoigatvuohta sáivaguliid bivdit stákkuin ja giehtaváđuin, lubmet ja bivdit smávvafuođđuid gielddain ja gillefidnoguovlluin. Sámedikki oaidnu dása lea nugo Sámi vuoigatvuođalávdegotti unnitlogu oaidnuge, ahte «govttolaš juogadeami» njuolggadus báikegoddeálbmoga ja earáid geavaheapmái sihkkarasttážii doarvái bures finnmárkolaččaid lobi geavahit dáid guovlluid.
     </p>
    <p type="title">3.2. Báikkálaš hálddašeami viidodat ja hápmi</p>
    <p>
Báikkálaš hálddašeami ortnet galggašii Sámedikki mielas guoskat buot ođasmuvvi meahcceriggodagaide. Ovdamearkka dihte galggašii lastamuorračuohppan nugo dálge, ain prioriterejuvvot gieldda ássiide. Dasto galggašii duojáriin leat vuoigatvuohta viežžat duodjeávdnasiid buotlágan muorraslájáin. Maiddái guohtoneatnamiid šibihiidda galggašii Sámedikki mielas sihkkarastit lágain.
     </p>
    <p type="title">3.2.1. Gillefidnoguovllut</p>
    <p>
SÁMEDIKKI MIELAS GALGGAŠEDJE GIELDDAT BEASSAT VIEHKA FRIIJA ORGANISERET HÁLDDAŠEAMI, JA MAIDDÁI MEARRIDIT DÁHTTOT GO GILLEFIDNOORTNEGIID ÁSAHIT. GILLEFIDNOORTNEGIID GALGGAŠII SÁHTTIT ÁSAHIT GO DILÁLAŠVUOđat leat láhččojuvvon dasa. Sámedikki mielas lea hui deatalaš ásahit ortnegiid, earret eará váidalanvejolašvuođa, mat sihkkarastet rievttalaš ja buori meahcceresursahálddašeami. Danne lea maid deatalaš sihkkarastit bajimuš orgána dárkkistanvejolašvuođa nago datte váidealeaddjis lea sivva váidalit. Sámedikki mielas galggašedje dákkár gillefidnoortnegiid veahážiid geavahišgoahtit, vai ortnegiid ásaheapmi livččii čorgat ja vuđolaččat jurddašuvvon.
      </p>
    <p>
Geavatlaš sivaid geažil dáhttu Sámediggi maid deattuhit ahte buot doaibmabijut mat sáhttet leat mielde nannemin boaittobeali guovlluid ássama, leat buorit. Smávva gilážat leat nappo vuosttažin ja garrasepmosit šaddan gillát go almmolaččat ruhtaduvvon doaibmabijut leat unnon, ja solidaritehtaberoštumit servodahkii maid lea deatalaš bealli go galgá árvvoštallat gillefidnomálle.
      </p>
    <p>
Sámediggi oaivvilda ahte iešguđet gielddat gielddalága § 10 mielde galget mearridit makkár gielddalaš orgána galgá ráddjet gillefidnoguovlluid. Sámedikki oainnu mielde galggašii earenoamáš oktavuođain leat vejolaš ásahit gillefidnoguovlluid gielddarájiid rastá. Sámedikki mielas ii galggašii eavttukeahttá gáibiduvvot ahte árbevirolaš meahccegeavaheapmi lea gillefidnoguovlluid ásaheami vuođđun.
      </p>
    <p type="title">3.2.2. Meahccestivra</p>
    <p>
SÁMEDIGGI EVTTOHA AHTE VÁLDONJUOLGGADUSSAN GALGGAŠII ÁSAHUVVOT GIELDDALAŠ MEAHCCESTIVRA MAN OVDDASVÁSTÁDUS LEA HÁLDDAŠEAPMI. MEAHCCESTIVRA II GALGGA GIELDDALAŠ ORGÁNAN LEAT EANAHÁLDDAŠANSTIVRRA VUOLLÁSAŽŽAN — EARRET GO VÁIDALANÁŠŠIIN.
      </p>
    <p>
Eanahálddašanorgánat galget mearridit njuolggadusaid gielddalaš orgánaide ja vejolaš gillefidnoortnegiidda. Váldoprinsihppan galgá leat ahte gieldda ássiid galgá seammaláhkai gieđahallat. Sámediggi doarju maid Sámi vuoigatvuođalávdegotti das ahte ii galgga mearriduvvot makkárge gáibádus ássanáiggi birra gielddas ja ahte olbmuin geat leat fárren eret ii galgga leat makkárge sierravuoigatvuohta gieldda dahje gili meahcceriggodagaide. Meahcceresurssaid hálddašeamis galggašii vuođđoealáhusaid vuoruhit bajimužžii. Boazodoallu berre oažžut sárdnun- ja evttohanvuoigatvuođa meahccestivrrain.
      </p>
    <p type="title">3.2.3. Lihttoláigu ja priváhta beroštumit mat eai leat báikkálaččat</p>
    <p>
SÁMEDIGGI ATNÁ DEATALAŽŽAN RÁDdjet priváhta organisašuvnnaid vejolašvuođa láigohit ja hálddašit meahcceresurssaid. Dát guoská earenoamážit riikkaviidosaš organisašuvnnaide mat ovddastit nášuvnnalaš bivdo- ja guolástanberoštumiid, ja mat gitta otnážii dávjá leat badjelgeahččan báikkálaš sámi beroštumiid ja maid oainnuset bokte čájehan ahte duođas dáhttot joatkit ovddeš áiggi vealaheaddji politihka.
      </p>
    <p type="title">3.2.4. Boazoealáhus ja eanadoallu</p>
    <p>
SÁMEDIGGI DEATTUHA MAN DEATALAŠ LEA SIHKKARASTIT AHTE BOAZODOALLIT IEŽASET EALÁHUSA DOAIMMAHEAMIS, BIDDJojuvvojit dássálagai gielddaid ja giliid ássiiguin meahcceressursavuoigatvuođaid dáfus. Sámedikki oainnu mielde ferte meahcceriggodagaid báikkálaš hálddašeamis doahttalit boazodoalu ja eanadoalu earenoamáš dárbbuid ja geavahanvuoigatvuođaid. Muhtun meahccegeavaheamit, nugo ovdamearkka dihte mohtorjohtalus ja turistadoaimmat, sáhttet dagahit vearrát bahkkema boazodoalu juo gáržžes guohtoneatnamiidda.
      </p>
    <p>
Sámediggi čujuha ahte Sámi vuoigatvuođalávdegoddi ii láhkaevttohusain meahcceriggodagaid birrage oro ádden ahte boazodoalu earenoamáš dárbbut ja geavahanvuoigatvuođat ráddjejit mo meahcceriggodagaid sáhttá hálddašit. Ođđa njuolggadusaid ferte hábmet nu ahte boazodoalu dárbbut ja vuoigatvuođat gozihuvvojit. Ferte earenoamáš fuomášumi čatnat bohcco geasseguohtoneatnamiidda, vai boazodoalu beroštumit govttolaččat sihkkarastojuvvojit ja biddjojuvvojit dássálagai báikkálaš beroštumiiguin. «Geassegielddat» dávjá atnet boazodoalu jos ii amas áhtan mii ii gula dohko, de ain juo dakkárin mii lea giksin gieldda eará doaimmaide. Boazodoalu hearkkes dilli nomadismma geažil dagaha ahte dasa ferte sihkkarastit sierra rievttálaš suodjaleami, earenoamážit go ii leat iežas «dálvegielddas» (vearrogielddas).
      </p>
    <p type="title">4. Deanučázádat ja Guovdageainnueatnu-Álttájohka</p>
    <p>
Sámedikki oainnu mielde lea dárbu ráhkadit ođđa njuolggadusaid Finnmárkku stuorra luossajogaid guollebivddu várás, vai guolleresurssaid árbevirolaš sámi geavaheapmi sihkkarasttošii. Danne doarju Sámediggi Sámi vuoigatvuođalávdegotti evttohusa addit ruovttoluotta fierbmebivdovuoigatvuođa olbmuide geat doaimmahit árbevirolaš lotnolasealáhusaid, ja ahte boazodoallit galget oažžut ruovttoluotta iežaset vuoigatvuođa vuokkain oaggut go leat boazobarggus.
    </p>
    <p type="title">4.1. Deanučázádat</p>
    <p>
Sámediggi doarju Sámi vuoigatvuođalávdegotti váldo osiid Deanučázádaga birra.
     </p>
    <p>
Sámediggi doarju Sámi vuoigatvuođalávdegotti evttohusa lága bokte nannet báikegoddeálbmoga stággobivdovuoigatvuođa. Sivvan dása lea ahte dákkár láhkanjuolggadus soabašii dálá geavahussii hálbbes stággokoarttaid hárrái olbmuide geat orrot Deanu ja Kárášjoga gielddain, ja oalgejohgáttiin Guovdageainnu suohkanis. Eará guovlluid stággobivdit beasašedje oastit oaggungoartta guolástanstivrra njuolggadusaid vuođul.
     </p>
    <p>
Sámediggi doarju maid Sámi vuoigatvuođalávdegotti evttohusa sirdit Deanučázádaga guollebivddu hálddašeami iešguđet stáhtalaš orgánain (leansmánnit, fylkkamánni, politimeaštir) báikkálaččat nammaduvvon orgánii — Deanu guolástanstivrii, mii ovddasta sihke fierbme- ja stággobivdiid. Sámediggi doarju evttohuvvon čoahkádusa. Evttohuvvo čohkket Deanučázádaga vuoigatvuođanjuolggadusaid sierra láhkii, mii galggašii boahtit daid ollu njuolggadusaid sadjái mat dál gustojit.
     </p>
    <p>
Sámediggi evttoha njeallja jagi doaibmanáigodaga guolástanstivrii, nu ahte čuovvu gielddaválgaáigodaga. Lea eaktun ahte orgána vuođđuda iežas.
     </p>
    <p>
Sámediggi doarju Sámi vuoigatvuođalávdegotti ovttajienalaš evttohusa guolástanstivrra válddi birra. Guolástanstivra oččošii dalle válddi hálddašit čázádaga fierbmebivddu ja stággobivddu. Dat vuovddášii stággobivdogoarttaid ja mearridivččii goartahattiid, háldešii sisaboađuid, organiserešii čázádaga bearráigeahču ja sáhtášii gáržžidit bivdolobi mii ii leat mearriduvvon lágain ja láhkaásahusain, jos nu lea dárbu dahkat guollemáddodaga dihte dahje guollebivddu dihte. Stivra mearridivččii maid leat go fierbmebivdovuoigatvuođa eavttut devdojuvvon, ja juogášii joga fierbmebivdoavádagaide. Sámediggi galggašii leat mielde Norgga-Suoma oktasaš guolástannjuolggaduskommišuvdnabarggus. Guolástanstivrra váidalusorgánan livččii Sámi eanahálddašeapmi lunddolaš orgánan jos Sámi eanahálddašeapmi ásahuvvošii nugo dás lea eaktuduvvon. Guolástanstivrras galggašii leat ovddasvástádus bearráigeahččat joga.
     </p>
    <p type="title">4.2. Guovdageainnueatnu-Álttájohka</p>
    <p>
Sámediggi mearkkaša ahte Guovdageainnueanu-Álttájoga dáfus ferte prinsihpalaš vuođuin válljet dáhttu go deattuhit dálá geavaheami ja hálddašeami, vai dáhtošii go ođđasis ásahit boares vuoigatvuođaid ja nu addit boares vuoigatvuođalaččaide ruovttoluotta lobi ávkašuvvat dáid resurssaiguin.
     </p>
    <p>
Sámedikki oainnu mielde ii sáhte oppa eahpiditge ahte dálá Guovdageainnu-Álttáčázádaga hálddašeapmi ii livčče dagahan ahte ollu sápmelaččat, geain ovdal ledje áibbas čielga vuoigatvuođat, leat massán bivdovuoigatvuođaideaset. Vuohki man mielde dát lea dáhpáhuvvan, lea prinsihpalaččat seammalágan go dat vuogit maid mielde stáhta ja majoritehtaálbmot muđui lea badjelgeahččan sámi vuoigatvuođaid ja oktageardánis láhkateknihkalaš peannasárgáin dušše sihkastan sámi vuoigatvuođaid.
     </p>
    <p>
Sámediggi čuoččuha ahte vuoigatvuohta bivdit Guovdageainnu-Álttájogas gullá Álttá ja Guovdageainnu suohkaniid báikegoddeálbmogii ja guovllu boazodolliide. Danne galggašii maid Álttá ja Guovdageainnu suohkanstivrraid nammadan guolástanstivra, mas luossabivdoberoštupmisearvvis, eanadolliin geat ásset johgáttis ja guovllu boazodolliin lea evttohanvuoigatvuohta, hálddašit dán vuoigatvuođa.
     </p>
    <p type="title">5. Riddo- ja vuotnabivdu</p>
    <p>
Gitta dan rájes go báikegoddeálbmoga vuosttasvuoigatvuohta bivdit heaittihuvvui 1800-logu álggogeahčen, lea Norgga guolástanpolitihkka dađistaga oidán earáid sápmelaččaid ovddabeallái. Dáruiduhttináigge dáhpáhuvai dát čiegakeahttá. Ođđa áiggis lea fanasearreortnega geavaheapmi leamaš okta dain beliin mat garrasepmosit leat goaridan sámi kultuvrra. Ortnet dagahii ahte riddo- ja vuotnabivdit njulgestaga manahedje eallinvuođuset. Dát dáhpáhuvai dakkár áiggis go Norga prinsihpalaččat lei dovddastan geatnegasvuođaidis sihkkarastit sámi kultuvrra ávnnaslaš vuođu. Dat ortnegat mat dán rádjai leat álggahuvvon divvun dihte muhtun oasi vahágis, eai leat ávkkuhan. Sámi vuoigatvuođalávdegoddi lea dadjan ahte okta dain stuorámus hástalusain mat Norggas leat eamiálbmotpolitihkas, lea njulget vealaheami man geažil mearrasámi álbmot lea gártan gillát. Sámediggi doarju dán ollásit. Mearrasápmelaččaid ovddas mii gáibidit oktasaččat sápmelaččaid bealis bissovaš dáhkádusa das ahte riddo- ja vuotnabivdit galget oažžut eallinvuođuset ruovttoluotta. Danne ii leat doarvái dálá njuolggadusaid juohke jagi heivehit. Dárbbašuvvojit sierraortnegat nugo Carsten Smith 1990:s lea dadjan iežas čielggadusas, ja masa Stuorradikki guolástuskomitéa lea guorrasan. Dákkár ortnegat galggašedje guoskat olles Finnmárkui, ja dasto velá guovlluide Tromssas ja Norlánddas gos lea sámi álbmot.
    </p>
    <p>
Sámediggi čujuha Sámedikki ovddeš mearrádussii sámi guovlluid riddo- ja vuotnabivddu birra. Sámediggi dáhtošii guhkesáiggi ja ceavzilis geavaheami riddo- ja vuotnaresurssain, mas báikkálaš ealáhusdoaimmaheaddjit oččošedje ollu eambbo ja friijaseabbut geavahit resurssaid. Eahpitkeahttá eai dálá njuolggadusat sihkkarastte sámi guolásteddjiide sin govttolaš oasi ollislaš guolleresurssain. Ovddeš áiggiid reguleremat ja juogadanpolitihkka leat hui garrasit goaridan ja raššudan mearrasápmelaččaid vejolašvuođa seailluhit árbevirolaš ássanminstara ja infrastruktuvrra. Danne lea stáhtas earenoamáš geatnegasvuohta láhčit dilálašvuođaid mearrasápmelaččaid vuoigatvuođaid sihkkarastimii ja nannemii sápmelaččaid iežaset eavttuid vuođul.
    </p>
    <p type="title">5.1. Sámi guolástusavádat</p>
    <p>
Sámedikki oainnu mielde sáhtášii mearrasámi álbmoga vuoigatvuođaid buorebut sihkkarastit go ásahuvvošii Sámi guolástusavádat. Sámedikki mielas livččii lunddolaš ahte Sámedikkis ovttasbargguin fylkkadikkiiguin lea guovddáš váldi dákkár avádaga resurssaid hálddašeamis. Lea earenoamáš deatalaš oažžut áigái ortnegiid mat gožihit earenoamáš mearrasámi lotnolasdoaimma mii lea earenoamážit heivehuvvon mearrasámi guovlluide. Dás lea guovddáš mearkkašupmi mearrasámi eallinvuođu seailluheamis ja ovddideamis. Sámediggi čujuha dán oktavuođas New Zealandda ortnegiidda gos leat hilgon ovddeš áiggid guolástanpolitihka, ja gos beaktilis vugiin leat addimin eamiálbmogiid guollebivdovuoigatvuođaid ruovttoluotta ja nu maid vuoigatvuođa sin kulturvuđđui.
     </p>
    <p>
Sámedikki mielas lea čielga dárbu ruovttoluotta addit sámi guollebivdovuoigatvuođa. Dál oaidnit dađibahábut dávjjit ja dávjjit ahte eambbosat ja eambbosat masset iežaset govttolaš oasi guolleresurssain, ja dat guoská maid ii-sámi álbmogii. Dattetge lea nu ahte go dát dáhpáhuvvá sámi álbmoga guovdu, de dat rihkku álbmorievttálaš geatnegasvuođaid maid Norga lea váldán badjelasas sámi álbmoga ektui.
     </p>
    <p type="title">5.2. Earenoamáš earri sámi riddo- ja vuotnaguovlluide</p>
    <p>
Sámediggi čuoččuha ahte sámi guolásteddjiin lea vuoigatvuohta boares vieruid ja álbmotrievtti mielde vuoiggalaš oassái guolleresurssain sámi guovlluin. Danne ferte jahkásaš guolástusregulerenmearrádusain bidjat sierra eari sámi riddo- ja vuotnaguovlluid guolásteddjiide. Sámedikki oainnu mielde galggašedje Sámediggi ja Finnmárkku fylkkadiggi dán eari ovttas hálddašit. Ferte nannet Sámedikki váikkuhanválddi guovddáš regulerenmearrádusaid ektui seammás go Sámedikki searvama guolástusaid guovddáš regulerenráđis ferte gieđahallat.
     </p>
    <p type="title">5.3. Guolástushálddašeapmi, reguleren ja eará doaibmabijut</p>
    <p>
Sámediggi ii ane vuogasin álggahit gielddalaš riddo- ja vuotnabivdohálddašeami. Muhto Sámediggi sáhtášii dohkkehit ahte luossabivddu giddejuvvon bivdosiiguin hálddašit gielddalaš ortnegat, ja luossabivddu olggobealde golbma stuorra joga Finnmárkkus (Álttá-Guovdageainnu, Deanu ja Njávdáma jogat).
     </p>
    <p>
Sámedikki oainnu mielde galggašii Sámedikki ja fylkkadikki nammadan orgána hálddašit báikkálaš bivdoneavvoreguleremiid, dakkár váidalanortnegiin go Sámi vuoigatvuođalávdegoddi lea evttohan. Sámediggi maid dáhtošii rievdadit dálá regulerenráđi čoahkádusa. Jos nu ii dáhpáhuvaš, de berre Sámediggi árvvoštallat galggašii go geassit iežas áirasa ráđis.
     </p>
    <p>
Seammaláhkai go earáge reguleremiin, de lea eiseválddiin geatnegasvuohta čilget mo leat árvvoštallan sámi kultuvrra luondduvuođu sihkkarastima. Dát ferte oidnot čielgasit mearrádusaid vuođus.
     </p>
    <p>
Muđui čujuha Sámediggi Sámedikki mearrádusaide dáin gažaldagain. Guovddáš doaibmabidju maid maiddái Sámi vuoigatvuođalávdegoddi lea deattuhan, lea guollevuostáiváldinstašuvnnaid sihkkarastin.
     </p>
    <p type="title">6. Mohtorjohtalus</p>
    <p>
Meahcceresurssaid aktiivvalaš geavaheapmi, nugo muorječoaggin ja meahcceelliid ja guliid bivdin ja daiguin ávkašuvvan, lea deatalaš sámi kultuvrii, ja ollugiidda dat ain lea deatalaš ealáhusgáldun. Dálá njuolggadusaid ja njuolggadusaid geavaheami ferte heivehit báikegottiid olbmuid dárbbuide meahcceresurssaid geavaheami oktavuođas, nugo ovdamearkka dihte meahcásteami, guollebivddu ja muorječoaggima oktavuođas.
    </p>
    <p>
Mihttomearrin ferte leat stivret mohtorjohtalusa meahcis. Bievlageaidnun ja scooterlahttun berre nu ollu go vejolaš geavahit daid luottaid mat juo gávdnojit. Bievlageainnuid ulbmilin galgá leat álkidahttit beassama árbevirolaš geavahanguovlluide. Láhtut/luottat galget leat ovddimuš daid báikegottiid dárbbuid várás mat árbevirolaččat leat geavahan guovlluid. Sámediggi oaidná muđui dárbun viidát kártet bievlavuodjima váikkuhusaid.
    </p>
    <p>
Sámediggi ii oainne ahte dáhkiduvvošii buoret hálddašeapmi jos váldi mearridit njuolggadusaid sirdojuvvošii nugo Sámi vuoigatvuođalávdegoddi evttoha, fylkkamánnis gielddaide. Lea baicce sivva jáhkkit ahte dákkár váldedelegeren dagahivččii eanet mohtorjohtalusa meahcis, ja nu maid stuorát noađi luondduvuđđui ja birrasii. Sámediggi ballá ahte gielddapolitihkáriidda šattašii hui váttisin vuosttaldit iežaset válljejeddjiid go gáibidit eanet muohtascooterlahtuid. Dát guoská earenoamážit gielddaide maidda eai nu ollu boazodoallit mávsse vearu, muhto gos dattetge leat guohtoneatnamat bohccuide.
    </p>
    <p>
Sámediggi evttoha bisuhit mohtorjohtalusvejolašvuođa ealáhusdoaimmaheami oktavuođas, seammás go áiggiid čađa geavaheami vuođul galgá leat vejolaš báikkálaččat heivehit mohtorjohtalusa. Gielda galggašii beassat addit olbmuide geat orrot gielddas ovdamuni go ohcet individuálalaš lobi vuodjit mohtorfievrruin, jos ealáhusa oktavuođas lea dárbu vuodjit, dahje jos vuodjima sáhttá atnit joatkkan guovllu árbevirolaš geavaheamis. Gillefidnoguovlluin galggašii gillefidnohálddašeapmi beassat addit individuálalaš lobi vuodjit mohtorfievrruin go ii leat čielga asttuáigedárbui.
    </p>
    <p type="title">7. Boazodoallu</p>
    <p type="title">7.1. Boazodoalu earenoamáš sadji sámi servodagas</p>
    <p>
Sámediggi dáhttu deattuhit ahte boazodoallu lea okta dain eanemus guovddáš sámi ealáhusain mat leat, ja nu maid okta dain deataleamus sámi kulturseailluheddjiin mat leat. Sámediggi doarju váldooainnu maid Norgga Boazosápmelaččaid Riikkasearvvi (NBR) lea ovddidan sihke Sámi vuoigatvuođalávdegotti čielggadusa árvvoštallamis ja earenoamáš beliid dáfus maid ferte vuhtiiváldit boazodoalu dárbbuid ja vuoigatvuođaid dáfus.
     </p>
    <p>
Sámediggi atná boazodoalu vuoigatvuođaid ollislaš sámi vuoigatvuođaid deatalaš oassin, ja šálloša danne hui sakka go Sámi vuoigatvuođalávdegoddi nu unnán lea čielggadan boazodoalu vuoigatvuođaid ja oktavuođa boahttevaš hálddašanmálliide.
     </p>
    <p>
Boazodoallu lea eanaš surggiin nagodan bisuhit nana sámi geavaheami ja danne lea okta dain guovddáš sámi vuoigatvuođaguoddiin. Ferte dattetge deattuhit ahte sivvan dása lea go nu unnán leat eará árbevirolaš sámi ealáhusaid boares vierut iskkaduvvon. Sámi kultuvrii lea cealkemeahttun deatalaš sihkkarastit ja joatkit boazodoalu vuoigatvuođaid. Livččii áibbas vuostá Sámi vuoigatvuođalávdegotti barggu áigumuša ja ulbmila jos boađusin šattašii ahte boazodoalu vuoigatvuođat leat hedjonan.
     </p>
    <p type="title">7.2. Hálddašanortnegat boazodoalloguovlluin</p>
    <p>
Sámediggi atná hui deatalažžan ahte boahttevaš hálddašanmálliid hábmemiin vuhtiiváldá boazodoalu doarvái bures, vai ealáhus ii vaháguva. Ođđa hálddašanortnegiid ásahemiin, ovdamearkka dihte gillefidnoguovlluid ortnega, de ferte čielgasit dáhkiduvvot ahte dálá boazodoallovuoigatvuođat eai hedjon. Dát guoská earret earrá ealáhusa geavahan- ja guohtonguovlluide ja johtolagaide.
     </p>
    <p>
Lea čielggas ahte boazodoalu geavahanvuoigatvuođat Finnmárkku mehciide hui čielgasit ráddjejit hálddašan- ja eanaeaiggádussanorgána vejolašvuođa háldet Finnmárkku areálaid boazoealáhussii vahágin. Boahttevaš hálddašannjuolggadusaid hábmemiin lea njuolggadusdahkkiin geatnegasvuohta vuhtiiváldit dáid geavahanvuoigatvuođaid.
     </p>
    <p type="title">7.3. Boazodoalu rievttálaš vuođđu</p>
    <p>
Sámedikki oainnu mielde fertejit boazodoalu vuoigatvuođaid doahttaleapmi, sihkkarastin ja joatkka leat rámman čovdosiidda eana- ja resursavuoigatvuođagažaldagain. Dát galggašii leat eavttukeahtes vuođđoprinsihppan, mii gusto sihke Finnmárkui ja riikka eará guovlluide. Boazodoalu vuoigatvuođat galget bissut ja doahttaluvvot, vaikke gii de eaiggádušašii eatnamiid ja hálddašivččii luondduriggodagaid.
     </p>
    <p>
Danne lea Sámedikki mielas dárbu nannet guođohanvuoigatvuođa velá čielgaseabbut go dálá lágas. Sámediggi doarju danne evttohusa kodifiseret boazodoalu riektevuođu lága bokte man vuođđun lea geavaheapmi boares áiggi rájes. Dán ferte dahkat danne go boazoealáhussii lea nana rievttálaš suodjaleapmi nu deatalaš, ja vai boazodoalloareálat eai sirdojuvvoše eará ulbmiliidda ja vahágin ealáhussii.
     </p>
    <p>
Boazodoallu lea dat ovttaskas ealáhus mas lea stuorámus areáladárbu ja mii geavaha eanemus eatnamiid.  Boazodoallu lea geavahan Finnmárkku areálaid don doložis, ja ealáhusas leat danne nana vuoigatvuođat. Danne dáhttu Sámediggi deattuhit ahte Finnmárkku meahcceguovllut eai leat «ávdin meahcit» eaige «buigameahcit», muhto guovllut gos don doložis lea leamaš sámi boazodoallu, ja gos boazodoallu dološ áiggi rájes geavahemiin lea ásahan eahpitkeahtes vuoigatvuođaid.
     </p>
    <p>
Sámi vuoigatvuođalávdegotti álbmotriektejoavku dadjá čielggadusastis (NOU 1997:5) ahte  sápmelaččaid ferte atnit eaiggádin osiide Finnmárkkus. Lea earenoamážit boazodoalu geavaheapmi dáin areálain mii lea vuođđun sápmelaččaid eanavuoigatvuođaide.
     </p>
    <p>
Vaikke maid de oaivvildivččii formálalaš eaiggáduššanvuoigatvuođa birra Finnmárkku eatnamiidda, de boazodoallu lea eahpitkeahttá earenoamáš garrasit suodjaluvvon geavahanvuoigatvuođaiguin guovlluide. Dát geavahanvuoigatvuohta ráddje maiddái maid eaiggát oažžu dahkat. Dán lea earret eará Alimusriekti cealkán. Alimusriekti lea maid cealkán ahte vuođđun boazodoalu geavahanvuoigatvuhtii ii leat dušše boazodoalloláhka, muhto maiddái geavaheapmi dološ áiggi rájes. Boazodoalu guođohanvuoigatvuođa ferte danne atnit sámi boaresvirot vuoigatvuohtan, maid ii sáhte almmá mange haga duvdilit eret, ii šat lágainge.
     </p>
    <p>
Go boazodoalloláhka rievdaduvvui 1996:s, dovddastii Ráđđehus (loga Eanadoallodepartemeanta) ahte boazodoalus riektegeavahusain lei ožžon earenoamáš riektevuođu mii lei ásahuvvon boaresvirot vuoigatvuođain ja dološ áiggi rájes geavahemiin. Sihke Sámediggi ja Norgga Boazosápmelaččaid Riikkasearvi (NBR) deattuhedje dan oktavuođas ahte dán earenoamáš riektevuođu galggašii čielgasit nannet boazodoallolágas. Sámi vuoigatvuođalávdegoddi maid mieđiha ahte boazodoalus lea dákkár riektevuođđu (s. 328), ja evttoha nannet dán ođđa mearrádusain boazodoallolágas — § 1 (a):
     </p>
    <p>
"Boazodoallovuoigatvuođa vuođđun lea dat geavaheapmi mii lea dáhpáhuvvan dain guovlluin gos boazodoallu lea leamaš boares áiggi rájes."
     </p>
    <p>
Sámediggi maid oaivvilda ahte boazodoalu vuoigatvuođaid vuođđun lea boares áiggi rájes geavaheapmi, ja ahte dás lea sáhka vuoigatvuođain mat leat nannoseabbut suodjaluvvon go vuoigatvuođat maid dušše láhka addá. Vuoigatvuođaid maid dušše láhka addá, sáhttá prinsihpalaččat friija fámuhuhttit dahje gáržžidit ođđa lágain. Vuoigatvuođaid main lea eará vuođđu go láhka gal ii sáhte fámuhuhttit, vaikke vel geavaheami muhtun muddui sáhttá reguleret dábálaš lágain. Riektegeavahusa mielde leat maid dihto rájit dasa man ollu sáhttá gáržžidit ráđđema ovdal go Vuođđolága § 105 mielde ferte buhtadit vahága.
     </p>
    <p>
Sámi vuoigatvuođalávdegoddi orru dego livččii oaivvildeamen ahte boazodoallu lea bures vuhtiiváldojuvvon go duon boahtimii dadjá ahte eatnama luobaheami oktavuođas Finnmárkkus galgá earenoamážit deattuhit sámi kultuvrra luondduvuođu sihkkarastima. Sámedikki oainnu mielde ii leat dát doarvái boazodoalu vuoigatvuođaid sihkkarastimii. Veardádallan dihte dáhttu Sámediggi čujuhit ahte Mátta-Norgga eanadoallu oppa mihá sihkkarit ii anáše eanadoalu geavahanvuoigatvuođaid doarvái bures vuhtiiváldojuvvon jos lágas čuoččušii dušše ahte eanadoalloareálaid háldemis «galgá vuhtiiváldit Norgga kultuvrra».
     </p>
    <p>
Sámediggi doarju Sámi vuoigatvuođalávdegotti árvalusa čielgasit nannet boazodoalu bággolonistanrievttálaš suodjaleami. Sámi vuoigatvuođalávdegoddi evttoha čuovvovaš ođđa
     </p>
    <p>
§ 1 (a) nuppi lađđasa boazodoalloláhkii:
     </p>
    <p>
“Jos dát vuoigatvuohta rihkkojuvvo, de galgá buhtaduvvot dábálaš bággolonistanrievttálaš vuođđocealkagiid mielde.»
     </p>
    <p>
Sámedikki mielas ii leat dohkálaš go dás boazodoalu rievttálaš vuođu deattuheami oainnu vuođul eanaš lea sáhka ealáhusvuoigatvuođain. Sámedikki mielas maid livččii buhtadusláhkavuođđu hui deatalaš, muhto guovddážin aŋkke lea boazodoalu vuoigatvuohta geavahit areálaid. Dat mii nappo lea deataleamus rievttálaččat, lea dihto guovllu ealáhusdoaimma vuoigatvuođa rievttálaš vuođđu. Sámediggi lohká justa dán gažaldaga leamaš guovddážin nugohčoduvvon «Álttesjávre-duomus».  Dát gažaldagat leat dálge hui áigeguovdilat, earret eará Røros-guovllus. Dan oaidná bures «Korssjøfjell-áššis» 1988:s ja «Aursunden-áššis» 1997:s .
     </p>
    <p>
Sámediggi dáhttu čujuhit ahte boazodoalu uhkiduvvon dilli ollu vuolgá das go Norgga stuorraservodat ii ane árvvus iige ádde nomadismma. Danne lea dárbu sihkkarastit boazodollui earenoamáš rievttálaš suodjaleami, earenoamážit dain guovlluin mat leat olggobealde daid gielddaid gos boazodoallit formálalaččat ásset ja gosa mákset vearu. Politihkalaš digáštallamis Finnmárkkus lea boazosápmelaččaid «gielddagullevašvuohta» dávjá šaddan deatalaš áššin. Lea ballamis ahte dávjjit ahte dávjjit boazodoalu vuoigatvuođat árvvoštallojuvvojit dákkár «gielddagullevašvuođa» vuođul jos eai mearriduvvo čielga lágat maid áigumuššan lea heađuštit dan.
     </p>
    <p>
Boazodoalu vuhtiiváldin oidno gal eanavuovdinlága § 2, gos daddjo ahte ii sáhte vuovdit dahje láigohit eatnama «maid almmolašvuohta atná dárbbašlažžan bohccuide guohtoneanan, ja eatnama mii «geavahuvvo dahje jáhkkimis šaddá geavahuvvot johtolahkan johttisápmelačča jođedettiin». Eanavuovdinláhka addá sániidisguin vealtakeahtes suodjalusa eatnamiid vuovdima ja láigoheami vuostá mat geavahuvvojit johtolahkan. Muhto Sámediggi čujuha ahte lága mielde lea eiseválddiid duohken mearridit mat boazodollui leat dárbbašlaš guovllut. Lea eanavuovdineiseválddiid duohken mearridit mat guovllut adnojuvvojit «dárbbašlažžan bohccuide guohtoneanan», maŋŋá go leat viežžan cealkámuša guoskevaš boazoorohagas ja guovllustivrras. Sámediggi dáhttu čujuhit ahte jos vel láhka álgovuorus sániidisguin gieldá vuovdimis dahje láigoheames eatnama mii lea dárbbašlaš bohccuide guohtoneanan, de lea láhka dattetge geavahuvvon nu ahte dárbbašlaš guohtoneatnamat vuvdojuvvojit dahje láigohuvvojit jos eanavuovdineiseválddiid mielas leat «dábálaš beroštumit» deataleappot go boazodoalu dárbbut ja vuoigatvuođat. Eanavuovdineiseválddiid geavahusa vuođđun leat árvvoštallamat main «gierdan geavaheapmi» dávjá lea guovddážin, eaige baicce boazodoalu boaresvirot vuoigatvuođat ja dat ahte ealáhusas lea nana lonistanrievttálaš suodjaleapmi.
     </p>
    <p>
Sámi vuoigatvuođalávdegotti eanetlohku evttoha ahte ovtta áirasis gii ovddasta boazoeaiggádiid (evttohusa § 3-3) galgá leat vuoigatvuohta leat mielde, sárdnun- ja evttohanvuoigatvuođain, meahccestivrra čoahkkimiin. Sámedikki oainnu mielde ii dáhkidivčče dát doarvái bures ahte «geassegielddat» vuhtiiválddášedje boazodoalu vuoigatvuođaid, seamma unnán go unnitlogu evttohus ovddasteami birra sihkkarasttášii boazodoalu vuoigatvuođaid suodjaleapmái. Sámedikki oainnu mielde attášedje goappašat evttohusat jiena ja váikkuhanválddi mii duohtavuođas ii leat. Sámediggi ballá ahte meahccestivra eambbo vuhtiiválddášii gieldda iežas eanadolliid go boazoeaiggádiid geat orrot eará gielddain. Dán oktavuođas čujuha Sámediggi ahte boazoealáhusas maid livčče stuorra geavatlaš váttisvuođat iežaset beroštumiid gozihemiin jos ášši gieđahallojuvvo «geassegielddas» dalle go leat geasseorohagas ja fas nuppeláhkai.
     </p>
    <p>
Sámediggi atná dárbbašlažžan meahcceriggodagaid hálddašeami njuolggadusain čielgasit dadjat ahte boazodoalu geavahanvuoigatvuohta galgá doahttaluvvot 1968 skábmamánu 29. b. opmodatgiddehuslága § 2 mielde ja boazodoallolága § 15 mielde.
       
Report of the Expert Seminar on Practical Experience Regarding Indigenous Land Rights and Claims, Whitehorse, Canada, 1996 njukčamánu 24.-28.b.; ON dokumeanta E/CN.4/Sub.2/AC.4/1996/6.
       
 Dán oktavuođas čujuhuvvo earret eará dasa ahte Norgga Boazosápmelaččaid Riikkasearvi (NBR) lea evttohan váldit mielde čujuhusa dán guovtti mearrádussii láhkaárvalusa kapihttaliin «gielddaid meahcceriggodagaide vuoigatvuohta ja dáid hálddašeapmi» ja «Gillefidnoguovllut, gillefidnoriekti ja gillefidnohálddašeapmi».
     </p>
    <p>
Boazodoalu heivehangeatnegasvuođa árvvoštallamis meahcceriggodagaid eará ávkašuvvama ektui lea NBR dadjan ahte vuođđun ferte leat boazodoalu (siidda) guovlogeavaheapmi ja dan duohta heivehanvejolašvuođat. Sámediggi doarju dán ollásit.
     </p>
    <p>
Dán evttohusas (§ 2-3) joatkašuvvá eanavuovdinlága mearrádus mii gieldá luobaheamis eatnama mii geavahuvvo dahje jáhkkimis šaddá geavahuvvot bohccuide johtolahkan. Evttohusa § 2-2 mielde ii mearkkaš doaba «eanaluobaheapmi» dušše vuovdima, muhto maiddái lihttoláigoheami, lobi dahje eará eanaháldema oktogeavaheapmái. Doaba «oktogeavaheapmi» § 2-2:s siskkildda Sámi vuoigatvuođalávdegotti mearkkašumi mielde dán mearrádusa ektui, buotlágan geavaheami mii heađušta Finnmárkku álbmoga geavaheamis eatnama ja čáziid almmá earenoamáš hehttehusaid haga (s. 465). Dat mii dás lea deatalaš lea man muddui eatnama vuovdin, láigoheapmi dahje eará hálden gáržžidivččii boazodoalu vuoigatvuođaid. Evttohusa § 2-4 čuodjá ná:
     </p>
    <p>
«Mearrádus luobaheami birra § 2-2 mielde,  vrd. § 2-7, galgá dahkkot buot guovllu beroštumiid ollislaš árvvoštallama vuođul. Galgá earenoamáš deattu bidjat sámi kultuvrra luondduvuođu sihkkarastimii, ealáhusaiguin ja servodateallimiin, nu máiddái leago guovlu dárbbašlaš geavahanguovlun boazodollui dahje guohtoneanan šibihiidda. Galgá maid árvvoštallat galggašii go eana ain luonddu ja birrasa, bivddu, guollebivddu ja asttuáigeberoštumiid dahje eará sivaid geažil ain leat oktasaš geavaheami várás. Luobaheapmái sáhttá bidjat eavttuid. Sáhttá maid gáibidit divada.»
     </p>
    <p>
Dát lea eanavuovdinlága § 2 nuppi lađđasa (a) joatkka, nugo lea geavahuvvon almmá boazodoalu boaresvirot vuoigatvuođaid vuhtiiváldima haga. Dat mearkkaša ahte boazodoalu vuhtiiváldin lea dušše okta bealli maid galgá deattuhit luobahangažaldagaid oktavuođas. Sámedikki oainnu mielde lea dieđusge boazodoalus maid heivehangeatnegasvuohta nugo earáge geavahanvuoigatvuođalaččain, vaikke das leage bággolonistanrievttálaš suodjaleapmi. Muhto Sámi vuoigatvuođalávdegotti evttohuvvon mearrádusa guorahallan, čájeha ahte Sámi vuoigatvuođalávdegoddi dáhtošii eanaeaiggáduššanorgánii eambbo válddi.
     </p>
    <p>
Sámi vuoigatvuođalávdegoddi guorahallá galggašii go boazodoalu eará geavahemiide addit seamma suodjaleami go johtolagaide, namalassii galggašii go suodjaleapmi guoskat buot geavahemiide iige dušše geavahemiide mat adnojuvvojit dárbbašlažžan. Sámi vuoigatvuođalávdegoddi geažuha ahte boazoealáhus stuorra osiin fylkkas lea hui váttis dilis menddo garra guođoheami ja guohtoneatnamiid gáržžidemiid geažil, ja dadjá ahte dán geažil soaitá leat dárbu ii dušše johtolagaide, muhto maiddái eará dárbbašlaš geavahemiide addit eavttukeahtes suodjaleami luobaheami vuostá.
     </p>
    <p>
Sámediggi šálloša go Sámi vuoigatvuođalávdegoddi dattetge ii evttot lága bokte gieldit luobaheamis eatnama mii lea dárbbašlaš geavahanguovlun boazodollui. Sámi vuoigatvuođalávdegotti oainnu mielde livččii dás sáhka menddo stuorra areálain, ja heađuštivččii eará sámi ealáhusaid ovdáneami. Daddjo earret earrá ahte dákkár gielddus ovdamearkka dihte sáhtášii heađuštit eanadoalu oažžumis mihtiduvvot eatnama dárbbašlaš lassieanan dahje šibihiidda guohtuneanan dahje meahcásteddjiid ceggemis ealáhusbartta. Sámi vuoigatvuođalávdegotti oainnu mielde heivešii luobahangielddus baicce go lea sáhka luobaheames eatnama industriijadoaimmaide dahje asttuáigedoaimmaide. Muhto jos leat nana servodatberoštumit mat bealuštit luobaheami, de berre eanaeaiggáduššanorgána Sámi vuoigatvuođalávdegotti oainnu mielde maiddái dákkár ulbmiliidda luobahit eatnamiid maid boazodoallu dárbbašivččii.
     </p>
    <p>
Sivvan dasa go Sámi vuoigatvuođalávdegoddi ii oro diehtimin ahte dan iežas evttohus § 2-4 hárrái ii soabašii boazodoalu bággolonistanrievttálaš suodjaleapmái, sáhttá leat ahte lea gáddán boazodoalus ollu buoret heivehanvejolašvuođa ja -geatnegasvuođa go mii duohtavuođas lea. Dán oktavuođas lea dárbu deattuhit ahte boazodoalu heivehanvejolašvuođat dál leat hui gáržžit. Dasto dáhttu Sámediggi deattuhit ahte vahágat maid juohke okta meassan dagaha boazodoalu eatnamiin sturrot gorrálassii meassamiid loguin, ja nappo danne go boazodoalu heivehanvejolašvuođat leat nohkan. Sámediggi oaidná ahte olbmot dađibahábut orrot gáddimin ahte boazodoallu álo sáhttá heivehit iežas, vaikke vel boazodoalu eatnamat livččege hui gáržžit. Sámedikki prinsihpalaš vuođđun lea ahte boazodoalu geavahanvuoigatvuođain maid lea háhkan don doložis geavahemiin, eai sáhte leat heajut suodjaleapmi Finnmárkkus go geavahanvuoigatvuođain leat muđui riikkas.
     </p>
    <p>
Danne doarju Sámediggi NBR:a evttohusa bidjat boahttevaš láhkii Finnmárkku eatnamiid hálddašeami birra, mearrádusa mii vástida Fjelloven § 12 mearrádusa, mii čuodjá ná:
     </p>
    <p>
«Eanaháldendoaibmabijuid — maiddái doaibmabijuid mat gusket čázádagaide — sáhttá álggahit dušše go eai dagat stuorra vahágiid oktiige geas lea geavahanriekti. Jos ii leat ovttamielalašvuohta das ahte dagaha go doaibmabidju stuorra vahágiid guovllu geavahanvuoigatvuođaide, de mearriduvvo ášši rievttálaš árvvoštallamiin, gč. geassemánu 1. b. 1917 lága nr. 1. Árvvoštallama sáhttá gáibidit juohkehaš geas lea geavahanvuoigatvuohta guovllus. Boazodoallostivra, guovllustivra, fylkkaeanadoallostivra jd. maid sáhttet gáibidit árvvoštallama sin dihte geain boahtteáiggis soaitá šaddat geavahanvuoigatvuohta. Son geas lea beroštupmi lihkahallamis, galgá buhtadit vuostebeali dárbbašlaš goluid árvvoštallamis jos árvvoštallan ii leat gáibiduvvon almmá govttolaš sivaid haga.
     </p>
    <p>
Jos eanageavahandoaibmabidju lea stuorra vahágin geavahanvuoigatvuođaide, de ii sáhte doaibmabiju álggahit earágo jos bággolonistaneavttuid deavdá, gč. golggotmánu 23. b. 1959 lága nr. 3. Go árvvoštallá sáhttá go addit lobi bággolonisteapmái, de ferte vuhtiiváldit lea go dárbu gáhttet sámi kultuvrra luondduvuođu, vrd. Vuođđolága § 110 a.»
     </p>
    <p>
Boazodoallu viggá dál várjalit iežas areálaid meassamiin ja muosehuhttimiin. Ealáhusas leat unnán resurssat daid ektui geat dáhtošedje geavahit areálaid gilvaleaddji doaimmaide, nugo ovdamearkka dihte gávpothuksejeaddjit, suodjalus, bivdo- ja guolástanberoštumit, minerálaindustriija jna. Jos veardida boazodoalu eanadoaluin, de lea eanadoalus ollu gievrrat dábálaš doarjja- ja hálddašanorganisašuvdna iežas duogábealde go boazodoalus. Earret eará sáhttá namuhit ahte leat ollu eambbosat geat leat biddjon virgáseaset hálddašit Finnmárkku fylkka ja gielddaid eanadoalloberoštumiid go sii geat galggašedje hálddašit boazodoalu beroštumiid.
     </p>
    <p>
Danne doarju Sámediggi Sámi vuoigatvuođalávdegotti jurdaga oažžut «boazodoalu nu árrat go vejolaš oassin gielddaid areálaplámemiin, vai boazodoallu ovdal go plánat mearriduvvojit, beasašii ovddidit iežas sávaldagaid dakkár plánema hárrái mii soahpá ealáhusa dárbbuide» (gč. s. 336). Sámediggi doarju Sámi vuoigatvuođalávdegotti go dáhtošii nannet boazodoalloorgánaid nannen dihte boazodoalu beroštumiid areálaplánabarggus. Dattetge dáhttu Sámediggi dadjat ahte ii leat dušše boazodoalu ovddasvástádus suodjalit guohtoneatnamiid; plánaeiseválddiin lea maid ovddasvástádus ieža gozihit boazodoalu vuoigatvuođaid. Earret eará Vuođđolága § 110 a ja Norgga álbmotrievttálaš geatnegasvuođat nannejit eiseválddiid ovddasvástádusa suodjalit boazodoalu guohtoneatnamiid. 
     </p>
    <p type="title">8. Eanadoallu</p>
    <p>
Sámediggi atná dárbun čujuhit ahte dál ii gávdno lágas nannejuvvon vuoigatvuohta šibihiid guođohit Finnmárkku mehciin, ja ahte dát lea dagahan heittohit suodjaluvvon guođohanvuoigatvuođa ollu eanadolliide fylkkas. Danne evttoha Sámediggi lágas nannet vuoigatvuođa šibihiid guođohit mehciin, vai ii eahpiduvvo ahte eanadoallodáluin ii livčče vuoigatvuohta dákkár meahcceguohtumiidda. Dákkár láhkamearrádus nannešii ja čilgešii guođohanvuoigatvuođa šibihiidda. Daddjo dasto ahte dákkár njuolggadus soabašii fylkka báikkálaš riekteáddejupmái. Sámedikki mielas galggašii dákkár guođohanvuoigatvuođa čatnat eanadoallodállui man birra lea sáhka, iige sutnje gii eaiggáduššá ja doaimmaha dálu. Guođohanvuoigatvuođa berre ráddjet nu ahte guoská šibihiidda masa dálus lea dálvefuođar.
    </p>
    <p>
Sámedikki oainnu mielde galggašii eanadoalu guođohanvuoigatvuođa álgovuorus ráddjet dan iežas gildii. Dattetge sáhtášii addit guođohanlobi olggobealde iežas gieldda jos dilálašvuođat bealuštivčče dákkár viiddideami ja jos dákkár viiddideapmi ii livčče menddo stuorra vahágin eará vuoigatvuođalaččaide.
    </p>
    <p>
Sámediggi ii ane dálá ortnega, mas guođohanhálddašeapmi lea biddjon eanavuovdinorgánaide, dohkálažžan, danne go luondduriggodagat galggašedje ollu eambbo go dál stivrejuvvot báikkálaččat, vrd. muđui dan maid Sámediggi ovddabealde lea dadjan meahcceriggodagaid hálddašeami birra. Sámediggi evttoha Finnmárkku oktavuođas bidjat hálddašanovddasvástádusa gielddalaš orgánii, vai geavaheaddjiin geain leat vuoigatvuođat beasašedje eambbo stivret guođoheami.
    </p>
    <p>
Muđui čujuha Sámediggi dasa mii lea daddjon ovddabealde, go lohká deatalažžan ahte sihke eanadoalu ja boazodoalu áirasat besset leat mielde hálddašeamen guohtumiid, vai ovttas sáhtášedje gávdnat jierpmálaš ja ceavzi hálddašančovdosiid mat doarvái bures vuhtiiválddášedje sihke boaresvirot ja lágas nannejuvvon vuoigatvuođaid mat dán guovtti vuođđoealáhusas leat.
    </p>
    <p type="title">9. Nuortalaččat Njávdámis</p>
    <p>
Sámediggi ii eahpit ahte nuortalaččain eai livčče boacodoallovuoigatvuođat nuortalaš guovllus Njávdámis. Nuortalaččat leat iešguđetlágan sivaid geažil massán stivrema ja boazodoallovuoigatvuođa dán guovllus. Nuortalaččat leat leamaš ja leat ain logu dáfus smávva sámi joavku. Danne lea sidjiide leamaš hui váttis gozihit iežaset vuoigatvuođaid, sihke Norgga eiseválddiid ektui ja maiddái gievrrat sámi joavkkuid ektui. Diehtit maid ahte sámi álbmot ii leat čájehan doarvái buori áddejumi nuortalaččaid dillái. Nuppi dáfus ferte maid dadjat ahte sámi álbmot váilevaš politihkalaš válddi geažil, ii leat dán rádjai beassan váikkuhit nuortalaččaid rievttálaš dili.
    </p>
    <p>
Sámedikki oainnu mielde galggašii mieđihit nu guhkás go vejolaš nuortalaš kultuvrra seailluheamis, nannemis ja ovddideamis, vaikke vel gilvaleaddji sámi beroštumit guoskkahuvvošedje negatiivvalaččat. Orro leamen čielggas ahte nuortalaččaid ja sin historjjálaš vuoigatvuođaid, ferte árvvoštallat seamma prinsihpalaš ja rievttálaš vuođuin go sámi álbmoga muđui.
    </p>
    <p>
Sámediggi ádde go ákkastallamis daddjo ahte ii sáhte sirret iešguđet sámi joavkkuid, muhto atnit sápmelaččaid oktan joavkun, ja ahte lea deatalaš sihkkarastit sámi vuoigatvuođaid mat ain gávdnojit dan sadjái go ohcat čovdosiid mat sáhttet dagahit siskkáldas sámi riidduid. Dákkár perspektiivvas orušii váttis rievttalaččat bealuštit divodandoaimmaid mat sáhttet čuohcat sápmelaččaide geat almmolaš eiseválddiid lobi mielde doaimmahit ealáhusaset, nugo Njávdámis.
    </p>
    <p>
Sámi vuoigatvuođalávdegotti evttohus dagahivččii ahte guokte sámi joavkku biddjošedje vuostálagai, ja dat ráhkadivččii stuorra váttisvuođaid dán guovtti joavkku gaskavuhtii, ja Norgga eiseválddiid ektui.
    </p>
    <p>
Sámediggi atná mearkkašan vearan ahte áidna sadji gokko Sámi vuoigatvuođalávdegoddi evttoha aktiivvalaš doaibmabijuid suodjalan dihte sámi kultuvrra ja ođđasis ásahan dihte vuoigatvuođaid mat viehka muddui gusket earáide, lea evttohuvvon dakkár vuogi mielde mii čuozašii eará sámi jovkui.
    </p>
    <p>
Sámedikki oainnu mielde ferte nuortalaččaid historjjálaš vuoigatvuođaid boazodoalu, meahcásteami ja bivddu ektui dohkkehit ja ođđasis ásahit seammaláhkai go sámi vuoigatvuođaid muđui, nu guhkás go fal vejolaš. Sámediggi atná hui váidalahttin go nuortalaččaid historjjálaš vuoigatvuođaid ođđasis ásaheapmi muhtun muddui sáhttá čuohcat guovllu eará sápmelaččaid vuoigatvuođaide.
    </p>
    <p>
Sámediggi doarju Sámi vuoigatvuođalávdegotti evttohusa Njávdánjoga nuohttunvuoigatvuođaid máhcaheami birra nuortalaččaide.
    </p>
    <p>
Sámediggi doarju maid Sámi vuoigatvuođalávdegotti evttohusa sierra guolástanstivrra ásaheami birra Njávdánjohkii. Sámedikki oainnu mielde galggašedje nuortalaččat oažžut eanetlogu stivrra áirasiin danne go sii leat álgo vuoigatvuođalaččat Njávdánjoga bivdui.
    </p>
    <p>
Sámediggi doarju dasto Sámi vuoigatvuođalávdegotti evttohusa vissis meare luossasajiid addima birra Mátta-Várjjat gielddas nuortalaččaide.
    </p>
    <p>
Sámediggi ádde ahte nuortalaččaid boazodoallovuoigatvuođaid ođđasis ásaheapmi buvttášii ollu guovddáš hástalusaid, earenoamážit vuoigatvuođaid hárrái mat dálá doallovuoigatvuođalaččaid hálddus leat. Sámedikkis lea dattetge dat oaidnu ahte vissis áiggis sáhtášii gávdnat njuovžilis ja jierpmálaš čovdosiid duohta dilálašvuođa vuođul, maid vuođul muhtun oasi nuortalaččaid historjjálaš vuoigatvuođain sáhtášii ođđasis ásahit almmá menddo stuorra negatiivvallaš váikkuhusaid haga dálá vuoigatvuođalaččaide. Go ođđa doaluid dahje guoros doaluid eaktudáhtolaš heaitima, nuppástuhttima dahje penšonerema geažil galgá juohkit, de sáhtášii prioriteret nuortalaččaid.
    </p>
    <p type="title">10. Luonddumeassamat</p>
    <p type="title">10.1. Bággolonistanvejolašvuođa ráddjen</p>
    <p>
Sámi vuoigatvuođalávdegoddi dovddasta ahte luondduvuođđu lea guovddážis sámi kultuvrra boahtteáiggi dáfus. Sámediggi doarju dán ja atná danne hui deatalažžan oažžut dáhkiduvvot ahte eanet vahágahtti luonddumeassamat eai galgga dáhpáhuvvat. Sámediggi dáhttu deattuhit ahte leat juo dáhpáhuvvan menddo ollu ja stuorra meassamat sámi kultuvrii ja ealáhusaide vahágin.  Danne soaittášedje vel unnit meassamatge dagahit stuorra vahágiid. Dattetge lea nu ahte leat sápmelaččat ieža, iežaset ovddasteaddji orgánaiguin, buoremusat sáhtášedje árvvoštallat livččii go luonddumeassan ollislaččat vahágin sámi kultuvrra boahtteáigái.
     </p>
    <p>
Sámediggi lea duhtavaš go Sámi vuoigatvuođalávdegoddi lea evttohan fámuhuhttit stáhta láhkavuođu bákkuin lotnut eatnamiid stuorra luonddumeassamiidda (gč. eanahálddašanlága fápmuibidjankapihttala Sámi vuoigatvuođalávdegotti čielggadusas). Nugo ovdal lea deattuhuvvon, de ferte stáhta bággolonistanvuoigatvuođa gáržžideapmi leat dakkár eanahálddašanorgána sámi stivrema duohken maid Sámediggi lea dohkkehan. Muđui ii leat doarvái bures vuođustuvvon.
     </p>
    <p type="title">10.2. Sámediggái biehttalanvuoigatvuohta</p>
    <p>
Evttohus mii dáhtošii addit Sámediggái biehttalanvuoigatvuođa guđa jahkái luonddumeassamiin, lea Sámedikki mielas deatalaš lávki rivttes guvlui.  Dattetge ii leat evttohus lahkage dohkálaš danne go ii atte sápmelaččaide dáhkádusaid rievdadusaid vuostá maid molsašuddi politihkalaš oainnut riikkapolitihkas sáhttet dagahit. Sámediggi čujuha riidui Álttá/Guovdageainnueanu birra, mas Stuorradiggi ollásit badjelgeahčái sápmelaččaid beroštumiid.
     </p>
    <p>
Jos Stuorradiggi galggašii beassat, nugo Sámi vuoigatvuođalávdegoddi evttoha, orustahttit Sámedikki biehttalanvuoigatvuođa, de sáhttá dákkár biehttalanvuoigatvuohta ollugiid mielas orrut dakkárin mii duohtavuođas ii gávdno. Ortnega ferte liikká álggahit vai das oččošii vásihusaid. Sámedikki oainnu mielde galggašii Stuorradiggi bidjat alcces seammalágan ráddjemiid go vuođđoláhkarievdadusaid oktavuođas leat, namalassii nu ahte Stuorradiggi fertešii vuordit vissis áiggi ovdal go sáhtášii orustahttit Sámedikki biehttalanvuoigatvuođa. Sámediggi bidjá danne eaktun ahte ráhkaduvvo dakkár šiehtadus sápmelaččaid ja stáhta gaskka mii doarvái bures sihkkarasttášii luonddumeassamiid vuostá mat vahágahttet sámi guovlluid.
     </p>
    <p type="title">10.3. Eará bealit</p>
    <p>
Sámedikki oainnu mielde ferte árvvoštallat luonddumeassamiid sápmelaččaid eana-, čáhce- ja luondduresurssaid eaiggáduššan-, geavahan- ja háldovuoigatvuođa ektui.
     </p>
    <p>
Sámediggi dáhttu dan oktavuođas čujuhit ahte sápmelaččaid rievttálaš sadji, man vuođđun leat stáhta eiseválddiid geavatlaš ja politihkalaš beroštumit, leat systemáhtalaččat badjelgehččojuvvon. Dat lea dagahan ahte min historjjálaš vuoigatvuođain, boaresvirot vuoigatvuođain, riekteáddejumiin ja riektevuogádagain ii leat leamaš makkárge mearkkašupmi nášuvnnalaš váldedoaimmaheamis. Lea duohtavuohta ahte sápmelaččaid áddejupmi juridihkalaš vuoigatvuođain, dávjá eai vuolgge Norgga lágain, muhto baicce čiekŋalis kultuvrralaš ja sosiálalaš beliin maid leat ožžon sámi eallin- ja jurddašanvugiin buolvvaid čađa. Dásseárvvu sápmelaččaid ja dážaid gaskka ii sáhte joksat earágo jos vuhtiiválddášii dákkár beliid.
     </p>
    <p>
Sámedikki mielas lea Norgga stáhta ovddasvástádus čađahit sierra rievttálaš ja politihkalaš geatnegasvuođaid sápmelaččaid guovdu. Dán sáhttá earret eará dahkat gulahallamiin Sámedikkiin. Boahttevaš hálddašeami áigumuša vuođđun fertejit leat rievttelaš ja bistevaš čovdosat sápmelaččaide. Eahpitkeahttá leat sámi álbmogis nana eaiggáduššan-, geavahan- ja háldovuoigatvuođat mealgadii olles Finnmárkui — dan nugohčoduvvon čálekeahtes eatnamii.
     </p>
    <p>
Sámedikki mielas lea maid dárbu čujuhit ahte eiseválddiid čielggadangeatnegasvuođa ferte nannet lágas. Dasto ferte ásahuvvot čielga láhkavuođđu Sámediggái man vuođul beasašii gáibidit čielggademiid go Sámediggi dan atná dárbun, dahje jos meassan guoská sámi beroštumiide dahje jos meassamiid váikkuhusaid ii dieđe dahje dat leat eahpečielgasat. Sámediggi atná diehttelassan ahte Sámedikki galgá guldalit buot áššiin mat dagahit meassamiid. Sámediggi deattuha maid ahte gulaskuddanáiggit fertejit leat nu guhkit ahte maiddái boazoorohagat, gilisearvvit ja organisašuvnnat beasašedje buktit cealkámušaid Sámediggái ja eará guoskevaš orgánaide, vai Sámediggi dovddašii buot dáid go galgá gieđahallat ášši.
     </p>
    <p>
Evttohusat maid Sámi vuoigatvuođalávdegoddi lea buktán gulaskuddama, vuhtiiváldinnjuolggadusaid, lágaide ovttastahttima ja láhkačujuhusaid birra leat hui positiivvalaččat. Sámediggi lea buori muddui seamma gažaldagaid ovddidan go lea gáibidan ahte Vuođđolága ja ILO-konvenšuvnna geatnegasvuođaid galgá ovttastahttit lágaide oppalaččat. Dán rádjai lea leamaš stuorra váttisvuohtan sámi áššiid bargui go lágat leat nu eahpečielgasat ja go iešguđet orgánaid fuomášupmi lea leamaš váilevaš. Go vel hui guovddáš láhkamearrádusaidge eai oro ollu orgánat dovdamin. Sámi vuoigatvuođalávdegoddi lea dás ovddidan hui guovddáš fáttá mainna Sámediggi lea bargan ollu jagiid, ja Sámediggi háliida dákko rámidit Sámi vuoigatvuođalávdegotti barggu. Sámi vuoigatvuođalávdegoddi lea čájehan sihke áddejumi ja dáhtu geahčadit lágaid hui moalkás beliid, mat oktiibuot dagahit dahje gáržžidit sápmelaččaid váikkuhanvejolašvuođa ja dasto maid duohtandahkat Vuođđolága ulbmila. Norgga sámepolitihka čađaheapmi lea dan duohken ahte guovddáš bealit Sámi vuoigatvuođalávdegotti árvalusain duohtandahkkojuvvojit.
     </p>
    <p>
Sápmelaččaid riektedili barggu viidáseabbu proseassas ferte árvvoštallat makkár saji Sámediggi galggašii oažžut areálastivremis riikkadásis, fylkkadásis ja gielddadásis, danne go areálaid politihkalaš stivren ain šaddá leat dáin dásiin.
     </p>
    <p type="title">11. Hálddahuslaš váikkuhusat. Lágaid mearrideapmi</p>
    <p>
Nugo ovdal leat dadjan, de atná Sámediggi hui šállošahttin go Sámi vuoigatvuođalávdegoddi ii leat čielggadan gažaldaga sámi eaiggáduššanvuoigatvuođa birra Finnmárkku eatnamiidda. Sámedikki mielas ferte leat Sámedikki vealtameahttun gáibádussan dál nannet dán vuoigatvuođa.
    </p>
    <p>
Sámediggi evttoha dán dahkat ođđa mearrádusain eanahálddašanlága 1. kapihttalis, gos galgá čielgasit dadjat ahte sápmelaččain leat eaiggáduššan-, geavahan- ja háldovuoigatvuođat iežaset árbevirolaš guovlluide. Dáid vuoigatvuođaid galgá álgovuorus atnit oktasaš vuoigatvuohtan, dattetge doalahettiin vejolašvuođa ahte muhtun guovlluin sáhttet leat vuoigatvuođadilálašvuođat gos sihke eaiggáduššan- ja geavahanvuoigatvuohta lunddolaččat gullá ovttaskas sápmelažžii dahje vuoigatvuođalaš joavkkuide. Dáid beliid ferte beassat geahčadit ovdamearkka dihte evttohuvvon kommišuvnnas, dahje sierra vuoigatvuođakommišuvnnas man bargun lea čielggadit dákkár vuoigatvuođaid báikkálaš gáibádusaid vuođul.
    </p>
    <p>
Sámediggi imaštallá maid Sámi vuoigatvuođalávdegoddi oaivvilda go dadjá mearkkašumiinnis iežas § 1-1 evttohussii Finnmárkku eatnamiid hálddašeami lága birra ahte «fylkka ássiid beroštumit ja sámi kultuvrra luondduvuođđu leat biddjon dássálagai», danne go dát dagahivččii ahte sámi vuoigatvuođat ja beroštumit duvdiluvvošedje eret. Finnmárkku fylkkadikki Sámi vuoigatvuođalávdegotti čielggadusa gieđahallan lea ovdamearkan dasa mii sáhttá dáhpáhuvvat jos vuođđun atná dakkár prinsihpa ahte «buohkaid fylkkas galgá bidjat dássálagai». Ferte čielgasit dáhkiduvvot ahte sápmelaččaid vuoigatvuođaid ja luondduvuođu ii sáhte rivvet čujuhettiin dán nugohčoduvvon «dásseárvui fylkkadásis». Earenoamáš deatalaččat dán oktavuođas leat luondduriggodagat, ealáhusat ja ássan, mat leat dárbbašlaččat sámi kultuvrii. Jos veardida sámi vuoigatvuođaid vuoigatvuođaiguin mat leat dovddastuvvon ollu eará riikkaid eamiálbmogiidda dáid riikkaid ráđđehusaid šiehtadussaiguin, de ii leat sámi beroštumiid dássen eará beroštumiiguin mihkkege lávkkiid ovddosguvlui, iige dat sihkkarasttášii sámi kultuvrra boahtteáiggi doarvái bures.
    </p>
    <p>
Sámediggi dulko dán nu ahte ii cakka dan ahte «báikegoddeálbmot sámi guovlluin berre oažžut vissis ovdamuni vuostálas beroštumiid ektui» nugo Sámi vuoigatvuođalávdegoddi ieš lea cealkán (NOU 1997:4 s. 61), ja danne ii áiggo evttohit rievdadusaid evttohuvvon ulbmilparagráfas lágas Finnmárkku eatnamiid hálddašeami birra. Deatalažžan dás lea maid ahte gulaskuddanorgánat orrot duhtavaččat dainna mo lea hábmejuvvon.
    </p>
    <p>
Sámediggi lea duhtavaš go Sámi vuoigatvuođalávdegoddi ii dáhtoše luobahangeatnegasvuođa, muhto ahte eanahálddašanorgánat sáhttet biehttalit luobaheami almmá vuođustusa haga, váldonjuolggadusa vuođul man mielde eatnamat ja luondduriggodagat galget leat oktasaš geavaheapmái. Sámediggi dáhttu deattuhit ođđa hálddašannjuolggadusaid ulbmila maid Sámi vuoigatvuođalávdegoddi lea čilgen ná: «Hálddašeami ulbmilin lea gitta maŋimuš áiggiid rádjai leamaš láhčit dili fylkii fárremii ja fylkka resurssaid geavaheapmai, dávjá stuorraservodahkii ávkin ja sámi álbmoga beroštumiide goarádussan, muhto dál galgá sámi kultuvrra sihkkarastima ja ovddideami beroštupmi fylkka álbmogii buoremussan, leat váldoulbmilin.»
    </p>
    <p type="title">IV. VIIDÁSEABBU BARGU</p>
    <p>
Álbmotrievtti prinsihpat eamiálbmogiid vuoigatvuođaid birra leat čielgasat, ja dadjet  áibbas čielgasit ahte stáhtat galget dovddastit ja nannet eamiálbmogiid vuoigatvuođaid dáid álbmogiid riektevuogádagaid ja vuoigatvuođaid vuođul. Midjiide sápmelaččaide Norggas šaddet guovddáš gažaldagat min álbmoga boahtteáiggi vuoigatvuođaid ja eallineavttuid birra, mearriduvvot Sámedikki ja stáhta gaskasaš ráđđádallamiiguin ja šiehtadallamiiguin.
   </p>
    <p>
Vuođđun dákkár šiehtadallamiin ferte leat ahte min álbmoga eana-, čáhce- ja luondduriggodatvuoigatvuođat doahttaluvvojit ja dovddastuvvojit. Sámediggi atná guovddáš olmmošvuoigatvuohtan ahte mii ieža beassat ovddasvástideaddji sajis leat mielde hálddašeamen sámi servodaga iežamet eavttuid mielde.
   </p>
    <p>
Mii galgat dahkat historjjálaš barggu ja ollašuhttit vejolašvuođa gokko boasttuvuođaid politihkas, lágain ja hálddašeamis sáhttá njulget demokráhtalaš ideálaid mielde eamiálbmogiid birra. Norggas leat mis sápmelaččain, smávva álbmogin, smávva vejolašvuođat nannet iežamet rievttálaš dili eanetlohkodemokratiijain. Dáhkádusaid min boahtteáigái ferte ovttastahttit Norgga lágaide ja dálá stáhtalaš hálddašanorgánaide ortnegiiguin mat devdet min dárbbuid ja vuoigatvuođaid. Nappo danne ásahuvvuige Sámi vuoigatvuođalávdegoddi áiggistis, čielggadan dihte čovdosiid mat nannešedje sápmelaččaid rievttálaš dili.
   </p>
    <p>
Stáhtas lea geatnegasvuohta láhčit dili nu  ahte beassat hukset iežamet boahtteáiggi. Dát lea celkojuvvon sihke politihkalaččat ja Vuođđolágas, ja Sámediggi dáhttu ain luohttit ahte nu geavvá. Jos nu ii geavaš, de sáhttá álgit ođđa ja lossa politihkalaš proseassa sápmelaččaid ja stáhtalaš eiseválddiid gaskka — proseassa mii ii leat goabbáige ávkin ja mas ii goabbáge dieđe bohtosa.
   </p>
    <p>
Jos min kultuvrras ja servodagas galggašedje sihkkaris boahtteáiggi eavttut, de fertešii dohkkehit positiivvalaš vealaheami álbmotrievttálaš prinsihpaid vuođul. Min álbmoga eallinvuođu ii sáhtášii sihkkarastit earáláhkai.
   </p>
    <p>
Sámi vuoigatvuođalávdegotti čielggadus lea dássážii stuorámus ášši mii njuolga váikkuha sámekultuvrra ávnnaslaš vuođu. Livččii álbmotrievttálaš prinsihpaid vuostá jos Sámediggi dákkár proseassas galggašii leat dušše dábálaš gulaskuddanásahus. Danne atná Sámediggi lunddolažžan ja riektan ahte Sámediggi ja Ráđđehus dallánaga ásahit lagas ovttasbarggu man vuođđun lea ovttaárvosašvuohta ja nubbi nuppi árvvusatnin, hábmen dihte láhkaproposišuvnnaid sámi vuoigatvuođaid ja dáid hálddašeami birra. Maiddái ášši gieđahallama oktavuođas Stuorradikkis vurdojuvvo ahte Sámediggi oažžu guovddáš saji. Mii čujuhit dás prinsihppii mii dadjá ahte sámi vuoigatvuođaid ii sáhte čielggadit bissovaš vugiin earágo šiehtadusaiguin stáhta ja sápmelaččaid ovddasteaddji orgánaid gaskka.
   </p>
    <p>
Sámediggi čujuha ahte sihke dálá Ráđđehus ja ovddit Ráđđehus leat bidjan eaktun ahte Sámediggi galgá leat guovddážin go eavttut biddjojuvvojit áššiin mat gusket sámi álbmogii. Dát ášši guoská dieđusge min álbmoga boahtteáigái.
   </p>
    <p>
Sámedikki mielas galggašii Sámediggi viidáseabbu barggus sámi vuoigatvuođaiguin earenoamáš fuomášumi čatnat boaresvirot sámi vuoigatvuođaide ja sámi riekteáddejumiide ja dáid váikkuhusaide, sihke ovttaskas ja oktasaš sámi vuoigatvuođaid ja dáid hálddašeami ektui. Sámediggi čujuha čielggadanbargui mii lea dahkkojuvvomin, ja vuordá ahte dát bargu livččii doarjjan sámi vuoigatvuođaide ja vuhtiiváldojuvvo viidáseabbu proseassas.
   </p>
    <p>
Sámediggi bidjá eaktun ahte Sámi vuoigatvuođalávdegotti bargu galgá jotkojuvvot seamma prinsihpaid vuođul go dássážii, vai sápmelaččaid vuoigatvuođaid geat orrot olggobealde Finnmárkku sáhttá čielggadit ja sihkkarastit. Sámediggi atná earenoamáš deatalažžan sihkkarastit máttasápmelaččaid váldoealáhusa vuođu — boazodoalu. Dálá dilli lea ollu máttasámi guovllu sámi joavkkuide dohkketmeahttun, geat doaisttážii duopmostuoluin fertejit bealuštit vuoigatvuođaideaset majoritehtaálbmoga vuostá. Dušše ollu diggeáššit leat noađđin dán muttos smávva jovkkožii. Dasto ráhkaduvvo maid hui šállošahtti vuostemiella sápmelaččaid vuostá álbmoga ii-sámi oasis, ja guhkit áiggi vuollái dat billista sápmelaččaid beaivválaš dili ja sin gaskavuođaid daidda geat eai leat sápmelaččat.
   </p>
    <p>
Sámediggi vuordá ahte dikkis livččii guovddáš ja aktiivvalaš sadji viidáseabbu čielggadusaid mandáhta hábmemis, čielggadanlávdegotti čoahkádusa mearrideamis ja lágaid ja láhkaásahusaid ráhkademiin mat gusket sámi vuoigatvuođaide.
   </p>
    <p type="title">
Mearkkašupmi 1: SVL sámediggejoavku Roger Pedersena bokte
   </p>
    <list>
      <p type="listitem">

     
Go olmmoš lohká Sámediggeráđi árvalusa áššis, de lea viehka váttis earuhit áššečielggadeami ja dan mii galggašii leat mearrádusárvalus. Mii dáhttut ráđi čielgasit earuhit áššečielggadeami ja mearrádusárvalusaid.
     

    </p>
      <p type="listitem">

     
Čuoggás 7.1 árvalusas celkojuvvo ahte "Sámediggi doarju daid váldolinnjáid maid NBR lea ovddidan sihke Sámi vuoigatvuođalávdegotti čielggadeami árvvoštallamii ja daid sierrabeliid maid lea dárbu geahčadit boazodoalu dárbbuid ja vuoigatvuođaid ektui.
     

    </p>
    </list>
    <p>
Orru unnán soahpamin čuoggái 9 mii lea Njávdáma nuortalaččaid birra. NBR cealká gulaskuddancealkámušastis ahte sii EAI sáhte doarjut ovddiduvvon eavttuhusa, ahte ealáhussii fas luoitit nuortasámi joavkku.
   </p>
    <p>
Mii sihtat čilgehusa das, sáhttágo čuokkis 7.1 moge leat mielde duvdimin eret dan maid Sámediggi árvala čuoggái 9.
   </p>
    <p type="title">
Mearkkašupmi 2: GB sámediggejoavku Nils Henrik Måsø bokte
   </p>
    <list>
      <p type="listitem">

     
Álgu
     

    </p>
    </list>
    <p>
GB sámediggejoavku lea eanaš ovttamielalaš álggu sisdoaluin, muhto oaivvilda goittotge ahte kapihttalis berre leat eambbo deaddu das man dehálaš Sámi vuoigatvuođalávdegotti čielggadeapmi lea sámi guovlluide. Ovdamearkka dihtii 4. teakstaoasi maŋimuš cealkka sáhttá čuohcit ruovttogežiid:
   </p>
    <p>
"Dasto lea Sámediggi mielas váidalahtti go Ráđđehus Ealáhus- ja energiijadepartemeantta 1993 njukčamánu 23. b. reivviin Norgga luonddugáhttensearvái lea dagahan eahpádusa das man muddui Norga dáhttu ollašuhttit riikkaidgaskasaš geatnegasvuođaidis ILO-soahpamuša nr. 169 mielde."
   </p>
    <p>
Jos leaš nu ahte ovddasvástideaddji politihkalaš dásis lea boahtán čielga diehtu das ahte dalle Ráđđehusas eai lean dakkár áigumušat, de dat duohta diehtu berre boahtit oidnosii.
   </p>
    <p>
Finnmárkku eanangirjevuođu sirdojupmi Statskog SF háldui: Dieđusge dat lei moaittehahtti dahku, ja čielga rihkkun daid lohpádusaid vuostá maid Brundtland-ráđđehus attii Sámi vuoigatvuođalávdegotti ásaheami olis 1981. Dat hálddahusbarggut maid Finnmárkku eananvuovdinkantuvra ovdal doaimmahii eananhálddašeaddjin, leat dál sirdojuvvon fylkkamánneámmáha ja eará almmolaš orgánaid háldui. Matrihkkalahtes eanan lea matrihkkalastojuvvon ja ožžon almmolaš registtarnama (dukta- ja geavahusnummara). Man dihtii erenoamážit lea dárbu reageret, lea dat go Eanandoallodepartemeantta lea vuođđogirjjiiguin sirdán ođđa eanangeavahusnummariid Statskog SF háldui 4,3 mill ruvdnui, daid mat ledje Finnmárkku matrihkkalahtes eatnamat.
   </p>
    <p>
Dan maŋŋá Statskog SF lea dađistaga eambbo váldán alcces rollan doaibmat muhtunlágan "priváhta eananeaiggádin" gii dađistaga alcces váldá stivrenválddi ja stivre njuolggadusaid ja oppalaš bagadusaid ja mearrádusaid e.e. eanangávppašemiid hattiid. Earret eará danne Gb sámediggejoavku doarju dan moaitámuša maid Sámerádi árvalus buktá, ja doarju maid ollásit dan ulbmila ahte Statskog SF ii galgga šat doaladit eaiggátrievtti iige hálddášanválddi Finnmárkku eatnamiid alde.
   </p>
    <p>
Dattetge historjjá negatiiva válddahallan ii galggaše seavnnjahit maŋimuš logi jagi positiiva ovdáneami. Vai oažžut áigái buori šiehtadallanáigumušaid, de lea vejolaš ahte Sámediggi eambbo berre deattuhit daid buriid doaibmabijuid mat leat boahtán Sámi vuoigatvuođalávdegotti barggu olis. Sáhttá leat psykologalaš dárbu dahkat nu, vai sii guđet eahpidedje Sámi vuoigatvuođalávdegotti 1. oassečielggadeami ávkki, eai leat vuoigadis. Gb sámediggejoavku dáhttu dan olis muittuhit ahte
   </p>
    <list>
      <p type="listitem">

     
jagi 1988 Stuorradiggi mearridii vuođđolága § 110 a, mas stáhta geatnegahttojuvvo "láhčit dilálašvuođaid sámi álbmotčerdii nu ahte sii sáhttet seailluhit ja ovddidit gielaset, kultuvrraset ja servodateallimeaset." Vuođđolága mearrádus lea vuođđun stáhta buot sámerivttiide guoskevaš bargguide. Das lea politihkalaš, morálalaš ja muhtumassii juridihkalaš geatnegasvuohta biddjojuvvon stáhtii láhčit dilálašvuođaid nu ahte sámi álbmotčearda sáhttá seailluhit  ja ovddidit kultuvrras (Geahča NOU 1993:34).
     

    </p>
      <p type="listitem">

     
Stáhta álbmotrievttálaš geatnegasvuođat sámiid guovdu leat dasto nannejuvvon 1984 rájis e.e. dainnago Norga 1990 vuosttamuš riikan máilmmis dohkkehii ILO-soahpamuša nr. 169, mii lea álgoálbmogiid ja čearddaid birra, ja man njuolggadusat gusket njuolga álgoálbmogiid eananvuoigatvuođaide ja sin vuoigatvuođaide searvat iežaset guovlluid luondduriggodagaid hálddašeapmái.
     

    </p>
      <p type="listitem">

     
Dáža eisseválddiid meannudeapmi lea vel muđuid máŋgga dáhpáhusas leamaš riikkaidgaskasaš forain dakkár mii lea buktán Norgii ovddasmanni riikka beaggima riikkaidgaskasaš álgoálbmotpolitihkas.
     

    </p>
      <p type="listitem">

     
Sámi vuoigatvuođalávdegotti čielggadus mii lea NOU 1984:18, buvttii nugo mii diehtit áigái ahte mearriduvvui geassemánu 12. b. 1987 láhka nr. 56 Sámedikki ja eará sámi riektedilálašvuođaid hárrái (sámeláhka). Sámediggi lea doaibman jagi 1989 rájis. Dat lea álggaheami rájis dovddahan iežas Norgga sámepolitihkalaš divaštallamiid guovddážin, ja dat lea šaddan ii duššefal sámepolitihkalaš, muhto maiddái riikkapolitihkalaš dehálaš ásahussan riikka stáhtaeallimis. Sámiid ovddasteaddji orgánan Sámediggi lea buktán oaiviliid ovdan stáhtalaš, fylkkagielddalaš ja gielddalaš orgánaide arvat sierralágan áššiin ja lea váikkuhan sámepolitihkalaš ovdáneapmái Norggas.
     

    </p>
      <p type="listitem">

     
Stuorradikki mearrádusa mielde ráđđehus galgá oktii juohke stuorradiggeáigodagas bidjat ovdan prinsihppadieđáhusa norgalaš sámepolitihkas (NOU 1984:18).
     

    </p>
      <p type="listitem">

     
Sámi áššiid várás lea ásahuvvon sierra stáhtačálli virgi.
     

    </p>
      <p type="listitem">

     
Sierra stáhtačállilávdegoddi lea vuođđuduvvon mii galgá gieđahallat sámi áššiid, ja nu šaddet áššit heivehuvvon oktii buorebut.
     

    </p>
      <p type="listitem">

     
Ráđđehus lea álggahan bissovaš ráđđehuskonfereanssaid main háleštit sámi áššiid birra.
     

    </p>
      <p type="listitem">

     
Jahkásaš dieđáhus Sámedikki doaimma birra manná Stuorradiggái (Od.prp. 33 1996-97).
     

    </p>
      <p type="listitem">

     
Ráđđehus lea formaliseren iežas gaskavuođa Sámediggái nannoseappot go ovdal sihke bušeahttabargguin ja Sámedikki jahkedieđáhusaid čuovvoleamis.
     

    </p>
      <p type="listitem">

     
Stuorradiggi lea mearridan ahte 1999 rájis galgá kapihttala 540 juolludeapmi biddjojuvvot Sámedikki háldui poasttas 50. Dat dadjat jo addá Sámediggái eambbo válddi mearridit dan ráma siskkobealde, ja Sámediggi oažžu maid vejolašvuođaid ieš vuoruhit ráma siskkobealde. Go Sámedikkis lea eambbo vuoibmi váikkuhit ja mearridit bušeahtaid olis, de dat mearkkaša ahte olbmuid beroštupmi maid lassána Sámedikkis álbmotválljen orgánan.
     

    </p>
      <p type="listitem">

     
Stuorradiggi lea várren badjel čuođi millijuvnna ruvnnu sierra vistti huksemii Kárášjohkii Sámedikki várás. Visti gárvána jagi 2000.
     

    </p>
      <p type="listitem">

     
Jagi 1997 mearriduvvui vuođđoskuvlla várás sierra sámi oahppoplánaásahus man vuođđun lea Vuođđoláhka ja láhka Sámedikki ja eará sámi riektedilálašvuođaid birra. Gielddain, juohke skuvlla jođihangottis ja bargiin, ovttas ja ovttaid mielde, lea das ovddasvástádus, ahte oahpaheapmi doahttala rievttálaš vuođu, riikkaidgaskasaš geatnegasvuođaid, lágaid ja láhkaásahusaid.
     

    </p>
      <p type="listitem">

     
Dáláš ortnegis lea nu ahte Girko-, oahpahus- ja dutkandepartemeanta dat oahppoplánaid bokte mearrida sámi oahpahusa viidodaga ja sisdoalu. Od.prp. 36 (1996-97) Vuođđoskuvlla ja joatkkaskuvlla oahpahusa lága birra (Oahpahuslága lávdegoddi) árvala ahte Sámedikkis galgá leat váldi oahppoplánaide mearridit giellafágaid, kultuvrra ja servodateallima sisdoalu, sámegiel fágaid sisdoalu ja joatkkaoahpahusa sierra sámi fágaid sisdoalu (duoji ja boazodoalu) daid áigerámaid ja resursarámaid siskkobealde maid departemeanta mearrida. Lávdegoddi eavttuha maid ahte Sámediggi galgá addit vejolašvuođa sierra vuoruhit rámaid siskkobealde.
     

    </p>
      <p type="listitem">

     
Jagi 1998 (?) ovddiduvvui Od.prp mas áššin váldojuvvo ovdan olmmošvuoigatvuohtasoahpamušaid váldojupmi oassin fárrui norgalaš láhkii. Od.prp. ráhkaduvvui NOU-raportta vuođul mii ovddiduvvui 1993. Das lei viiddis ovttamielalašvuohta dán golmma olmmošvuoigatvuohtasoahpamuša dohkkeheami norgalaš láhkii oassin:
     

    </p>
      <p type="listitem">

     
Jagi 1966 mannosaš eurohpalaš olmmošvuoigatvuohtasoahpamuš
     

    </p>
      <p type="listitem">

     
Jagi 1966 ON-soahpamuš "politihkalaš ja siviila vuoigatvuođaid" birra
     

    </p>
      <p type="listitem">

     
Jagi 1966 ON-soahpamuš "Ekonomálaš, sosiála ja kultuvrralaš vuoigatvuođaid" birra
     

    </p>
      <p type="listitem">

     
Sámi eaiggáduššanriekti
     

    </p>
      <p type="listitem">

     
Sámediggeráđis lea 3. siiddus čuovvovaš čuoččuhus: "Dál ii šat sáhte ovddidit vuoiggalaš eahpádusa das nannego álbmotriekti, earret eará nugo celkojuvvo ILO-konvenšuvnnas nr. 169, sápmelaččaid árbevirolaš guovlluid eaiggáduššan- ja háldovuoigatvuođa gáibádusaid." Dán lea maid Sámi vuoigatvuođalávdegotti álbmotriektejoavku ja Norgalaš advokáhtaid searvi duođaštan. Gb sámediggejoavkkus eai leat máhtut maiguin iskkadit Álbmotriektejoavkku ja Advokáhtaid searvvi juridihkalaš árvvoštallama. Livččii maid imaš jos Sámediggi, dat orgána mii galgá bealuštit sámiid beroštumiid, hilggošii Álbmotriektejoavkku ja Advokáhtaid searvvi oaiviliid.
     

    </p>
      <p type="listitem">

     
Nubbi bealli lea vel dat, áigugo Sámediggi ollásit geavahit dán vuoigatvuođa maid ILO-soahpamuš addá. Dan olis lea maid vuogas muittuhit maid artihkkal 34 cealká: "Njuovžilit ferte mearriduvvot mo ja man viidát dán soahpamuša ollašuhtti doaibmabijut galget čađahuvvot, ja vuhtii váldojuvvot fertejit guđege riikka sierranas dilálašvuođat." Gb sámediggejoavkku oaivil lea ahte gánnáha deattuhit ahte artihkkal 34 addá vejolašvuođa čađahit soahpamuša guđege riikka sierranas dilálašvuođaid vuhtii válddedettiin.
     

    </p>
      <p type="listitem">

     
Norgga sámit eai leat eallán sierra, muhto ovttas eará álbmotjoavkkuiguin máŋggaid čuđiid jagiid. Dán dihtii dieđusge fertejit leat dihto vejolašvuođat norgalaš riekteásahusas heivehaddat álgoálbmogiid eananvuoigatvuođaide guoski njuolggadusaid geavatlaš čađaheami.
     

    </p>
      <p type="listitem">

     
Sámediggeráđi cealkámuš 5. teakstaoasis, s. 17: "Sámi vuoigatvuođalávdegoddi lea menddo ollu deattuhan hálddašanortnegiid Finnmárkku eatnamiidda geavatlaš politihkalaš vihkkedallamiid vuođul mat eai čielgasit váldde vuhtii rievttalaš beliid mat gusket dáidda guovlluide." Dát lea ollu láivvit go dat moaitta maid Norgalaš advokáhtaid searvi lea buktán. Sámi vuoigatvuođalávdegoddi ii leat váldán beali eaiggáduššanvuoigatvuođas stáhta matrihkkalahtes (umatrikulert) eatnamiidda mat leat guovdilis sámi guovlluin. Geažidemiin Sámi vuoigatvuođalávdegoddi cealká ahte sámit eai eaiggádušša maidege, muhto ahte Norgga stáhtas leat vuoigatvuođat maid dáhttu sirdit sámiide. Advokáhtaid searvvi oaivil lea ahte sámiin lea čađat leamaš dát vuoigatvuohta iežaset guovdilis ássanguovlluin. Stáhta dat lea oamastan alcces vuoigatvuođaid. Dakkár vuođus de advokáhtaid searvi oaivvilda ahte Sámi vuoigatvuođalávdegotti čielggadeapmi lea eahpelihkostuvvan, ja ahte bargu ferte dahkkojuvvot ođđasis, ja ahte eiggátvuođat fertejit čielgat nu mo Stuorradikki bargomearrádus ovdehage. Advokáhtaid searvi cealká njuolga ahte mii berret hilgut Finnmárkku eatnamiid ja čáziid vástesaš hálddašanmálliid. Sin miellaguoddu lea ahte sáhka dássážii lea jorran "páve skávžžas" (vearis áššis), ja ahte mii danne galggašeimmet baicce guođđit fylkkadikki, báikkálaš servviid ja fylkkabellodatservviid cealkimiid Sámi vuoigatvuođalávdegotti čielggadeami birra. Guovddášbellodaga sámediggejoavku  searvá mealgadii advokáhtaid searvvi balu das ahte mii eat goassege olat ráfái, jos eaiggátvuođa ášši ii čielgga. Riiddut šaddet baicce lassánit. Siiddus 26 cealkámuša lea dasto dárbu geahčadit dán oktavuođas: "Sámediggi oaivvilda ahte Sámi vuoigatvuođalávdegotti váillálaš čielggadus vuođđudeaddji vuoigatvuođaid dáfus lea enoamán soahpameahttun ja váhátdahkki sámi beroštumiide." Vejolaš lea ahte cealkámuša lea dárbu muddet veahá. Dattetge olmmoš ii várra dárbbaš oppa eahpiditge ahte dán váillálaš vuoigatvuođaid čielggadusa šaddet geavahit e.e. báikkálaš olbmuid eanangeavaheami ja meahccevaljiid viežžama ektui sin iežaset guovlluin? Vuođđooainnu dáfus geahča NOU 1984:18 ... girjáivuođa birra.
     

    </p>
      <p type="listitem">

     
Vaikko eaiggátvuođa ášši ii leat Guovddášbellodaga sámediggejovkui guovdileamos ášši das mii guoská Finnmárkku eatnamiid boahttevaš hálddašeapmái, de mii dattetge doarjut Sámediggeráđi árvalusa iskat dárkileappot man viidát ILO-soahpamuša artihkkal 14 sáhttá dulkojuvvot. Jos árbevierrojoavku dán barggu galggaš doaimmahit, de fertet jearrat leago oppanassiige dárbu ođđa kommišuvdnii. Mo jos leaš, de dakkár iskkadeapmi heive ILO-soahpamuša artihkkalii 14, čuoggái 2, mas celkojuvvo: "Ráđđehusat galget bastit meroštallat eatnamiid mat árbevieru mielde leat dáid álbmogiid hálddus ja dáhkidit beaktilis suodjaleami sin oamastan- ja ássanvuoigatvuhtii."
     

    </p>
      <p type="listitem">

     
Ovdalgo dakkár meroštallan lea gárvvis, de Gb sámediggejoavku doalada iežaset addimis doarjaga Sámediggeráđi čuovvovaš postuláhtii: "Sámedikki dáláš dieđuid vuođul das mo gittaássi sámit ja boazosámit geavahit eatnamiid ja resurssaid, de orru leamen viehka čielggas ahte dakkár sámi  eaiggáduššan- ja geavahanguovlu ii leat duššefal Sis-Finnmárkkus, muhto maiddái ollu vuotnaguovlluinge eatnamat gullet dáid searvái." Baicce nu: Gb sámediggejoavkkus ii leat máhttu čuoččuhit dan maid Sámediggeráđđi čuoččuha. Ráđđehus ja Stuorradiggi galget dál geahčadit Sámi vuoigatvuođalávdegotti čielggadusa iešguđetlágan gulaskuddancealkámušaid. Danne lea dehálaš ahte vuoigatvuođaid divaštallamat dál jaskkodit muhtun áigái. Dasa Sámediggeráđi čuoččuhus ii ávut.
     

    </p>
      <p type="listitem">

     
Lávdegotti vuođđooaidnu:
     

    </p>
      <p type="listitem">

     
Vaikko NOU 1997:4  áššit leat earáláganat go dat maid NOU 1984:18 gieđahallá, de dattetge jagi 1984 vuođđooaidnu ferte leat vuođđun maiddái dáidda gažaldagaide mat gullet vuoigatvuođaide Sámiid ássanguovlluid eatnamiidda ja čáziide, ja daid hálddašeapmái.
     

    </p>
      <p type="listitem">

     
Ođđa láhkanjuolggadusat berrejit ásahuvvot rievttalašvuhtii, sihke lágalaš ja ehtalaš oaivilis. Sámit leat unnitálbmogin dan láhkaortnega ja daid politihkalaš árvvuid vuollásaččat maid álbmoga eanetlohku goasge ain doarju. Jos unnitloguin galggaš rievttuid meannuduvvot, de eanetlohku ferte leat mielas buriin láhkasuodjalusain doarjut dan riekteipmárdusaid ja árvoipmárdusaid.
     

    </p>
      <p type="listitem">

     
Čearddalaš joavkun sámiin lea kultuvrralaš iešvuođat ja oktiigullevašvuohta mat mearkkašit ahte sii leat sierra searvevuohta riikka nuppiid olbmuid ektui. Deattuhuvvo ahte Norgga sámit leat norgalaš riikkavuložat ja gullevaččat Norgga oppalaš álbmoga searvevuhtii. Nu sámi álbmogis leat dihto oktasaš čearddalaš beroštumit, muhto dasto leat sámiin unnit eanet oktasaš beroštumit Norgga álbmoga nuppiid joavkkuiguin.
     

    </p>
      <p type="listitem">

     
Sámi álbmot lea viehka moanaidvuođalaš, ja dat boahtá oidnosii sámiid gielas, ássamis ja heivehallamis ealáhusaide. Eisseválddit fertejit danne dohkkehit ahte sámiinge leat beroštumit vuostálagaid. Várrehus lea ahte dihto sámi joavkkut eai galgga oidojuvvot nuppiide vahágin, go dat vahágahttá vealahuvvon joavkkuid sámi iešvuođa dovddu, mii fas dađistaga duššada sámi servodaga otnáš moanaidvuođa (máŋggaláganvuođa).
     

    </p>
      <p type="listitem">

     
Norgga eisseválddiin lea sierra ovddasvástádus sámi kultuvrras. Sámi kultuvra ovdána oktilassii, nugo earáge kultuvrrat. Danne fertejit dilálašvuođat láhččojuvvot nu ahte sámit sáhttet seailluhit ja ovddidit kultuvrralaš searvevuođaset, ja dan heivehit ođđa-áigásaš servodaga eallima gáibádusaide. Norgga sámi kultuvrra seailluheami ja ovddádus eaktuda vuođus jo ahte sámiid árbevirolaš báikegottiide addojuvvojit vejolašvuođat ovdánit, nu ahte sámit doppe ain sáhttet eallit kultuvrraset lahttun. Norggas sámi kultuvrra seailluheapmi ja ovddideapmi ferte leat riikka ovddasvástádus, ja dan seailluheami ja ovddideami čuovvu goluid ferte erenoamážit stáhta guoddit. Muhto maiddái báikkálaš ja guvllolaš eisseválddiin lea ovddasvástádus sámi guovlluin das ahte dábálaš servodatplánat hábmejuvvojit nu ahte sámi kultuvra ja iešvuohta sáhttá seailut.
     

    </p>
      <p type="listitem">

     
Ulbmil lea ovttadássáiduhttit sámi kultursearvevuhtii gullevašvuođa ja searvama dasa nu bures go vejolaš eanetlohkokultuvrii gullevašvuođain ja dan kultuvrii searvamiin. Dan eat sáhte ollašuhttit erenoamáš doaibmabijuid haga, mat leat ávkin sámi álbmogii.
     

    </p>
      <p type="listitem">

     
Go eisseválddit barget sámi álbmogii erenoamáš guoskevaš áššiiguin, de lea dehálaš ahte sámit ieža sáhttet duođas váikkuhit sierra doaibmabijuid hábmemii. Dat soahpá lahkademokratiija viidát dohkkehuvvon vuođđojurdagiidda ja dan vuođđojurdagii ahte olbmos galgá leat vejolašvuohta váikkuhit iežas dillái.
     

    </p>
      <p type="listitem">

     
Juohkehačča iežas friddjavuohta ferte leat mearridit dáhttugo son searvat daidda doaibmabijuide mat Norggas álggahuvvojit suodjalan dihtii sámi kultuvrra, ja dáhttugo dáiguin ávkašuvvat. Buot ortnegat mat álggahuvvojit, berrejit danne hábmejuvvot nu ahte dát válljemuš bissu.
     

    </p>
      <p type="listitem">

     
Deattuhuvvo ahte davviriikkalaš dásis lea erenoamáš ovddasvástádus Norgga eisseválddiin.
     

    </p>
      <p type="listitem">

     
Sullii guokte goalmmádasa buot sámiin ásset Norggas, ja dat čovdosat mat válljejuvvojit dáppe, sáhttet álkit čuovvolit maiddái ránnjáriikkaineamet. Seammás deattuhuvvo ahte dat geatnegasvuohta mii Norgga stáhtas lea sámi kultuvrra gáhttema hárrái, dat ii leat miige geatnegasvuođaid dušše sámiid guovdu, muhto maiddái riikkaidgaskasaš servodaga guovdu. Diehttalasge norgalaš riektenjuolggadusat galget deavdit daid riikkaidgaskasaš geatnegasvuođaid mat stáhtas leat.
     

    </p>
      <p type="listitem">

     
Sámiid vástesaš riikkalaš doarjunortnegat ja doaibmabijut berrejit hábmejuvvot dainna lágiin ahte sámit sáhttet nannet ovttasbarggu gaskaneaset rastá riikkarájáid.
     

    </p>
      <p type="listitem">

     
Sámit leat Norgga stuorámus čearddalaš joavku. Dasto sámit leat ássan siskkobealde ja lahka dáláš norgalaš rájáid nu guhká go Norga lea leamaš sierra riika, ja sámit danne leat eará dilis go nuppit unnitjoavkkut, omd. juvdálaččat, románit, báhtareaddjit ja guossebargit. Sámiid dilli lea dán dáfus earalágan go suopmelašge unnitlogu, sin geaid gohčodit kvenan.
     

    </p>
      <p type="listitem">

     
Danne deattuhuvvo ahte soabalaš ovttaseallin lea dehálaš, sihke sámi álbmotjoavkku sierra joavkkuid gaskkas ja sámiid, norgalaš ja eará čearddalaš joavkkuid gaskkas. Iešguđetlágan beroštumit fertejit árvvoštallojuvvot dássidit, dasgo dat lea sierra álbmotjoavkkuid ja ealáhusbargiid soabalaš dili ovdáneami eaktu riikkamet sámi ássanguovlluin.
     

    </p>
    </list>
    <p>
Vuoigatvuođa áššis deháleamos lea sihkkarastit Norgga sámi kultuvrra luondduváriid nugo vuođđolága § 110 a ja stáhta álbmotriektegeatnegasvuođat gáibidit. Meahcceguovlluid geavaheapmi lea stuorra oassi sámi kultuvrra ávnnaslaš birgejumis.
   </p>
    <p>
Sámit leat okta álbmot ja álgoálbmot. Sámi álbmogis lea sierra historjá, sierra árbevierut, sierra kultuvra, sierra giella ja eatnamat main sii leat okto ássan ja maid sii leat okto geavahan gitta historjjálaš áiggiid rádjai. Dattetge leat eahpitkeahttá oasit Finnmárkkus maidda earáge álbmogiid beroštumit čatnasit eananhálddašeami dáfus, ja danne lea govttolaš ahte siige váldojuvvojit vuhtii hálddašanortnegiid árvvoštallamiin ja ásaheamis.
   </p>
    <p>
Guovllut main sámi árbevirolaš ealáhusat leat, dávjá gohčoduvvojit, e.e. turistabáhpáriin, "Eurohpa maŋimuš meahccin". Doaba "meahcci" buktá dan gova olbmuide ahte eatnamiin leat jogo unnán geavaheaddjit dahje eai oppanassiige, nu ahte ságas lea juogalágan "eaiggádahtes eatnamat". Dakkár doaba addá boasttu gova, go guovllut leat oktilasat leamaš anus gitta otná beaivvi rádjai. Báikegottiid olbmuid birgenlági ja identitehta dehálaš oassi lea aittonassii dat ahte sii geavahit alcceseaset ávkin "Meahci" valjiid sihke kultuvrralaš ja ealáhuslaš doaimmaide.
   </p>
    <p>
Guovddášbellodaga sámediggejoavku oaivvilda ahte prinsihppan luondduriggodagaid geavahanvuoigatvuohta ferte čatnasit báikegottiide. Finnmárkku eatnamiid ja riggodagaid hálddašeapmi ferte ovddimusat čuovvut vuođđojurdagiid maid mielde ovtta guovllu olbmuiguin meannuduvvo ovtta láhkai. Dattetge fertejit ealáhusaid dárbbut beassat ovddimussii.
   </p>
    <p>
Nubbi prinsihppa maid Gb sámediggejoavku atná vuođđunis go árvvoštallá Sámi vuoigatvuođalávdegotti árvalusa, lea ahte stivrejeaddji ja su stivrra vuollásaš olbmuid gaska ferte leat unni. Virkos álbmotstivra dárbbaša lahkavuođa ja čorgadis visogova. Prinsihppa ferte leat ahte váldi ja kapitála leat lávda, vai ollugat leat mielde mearrideamen servodaga dehálaš áššiid. Mearrádusaid berrejit hálddahusas dahkat nu vuollegis hálddahusdásis go vejolaš, ja nu lahka sin geaidda mearrádus čuohcá.
   </p>
    <p>
Gb sámediggejovkku mielas lea maid dehálaš ahte Finnmárkku eatnamiid ja luondduriggodaid hálddašeami ulbmil lea bisuhit ekologalaš luonddugeavaheami. Gb sámediggejoavkku mielas buot dát namahuvvon eavttut leat mielde Sámi vuoigatvuođalávdegotti vuođđo-oainnus. Gb sámediggejoavku danne doarju ollásit lága ulbmila, nammalassii "lágidit nu ahte Finnmárkku eatnamat ja luondduriggodagat geavahuvvojit ja hálddašuvvojit fylkka ássiide ávkin ja erenoamážit sámi kultuvrra vuođđun, oktan ealáhusaiguin ja servodaga doaimmaiguin. Hálddašeapmi galgá bisuhit ekologalaš geavaheami."
   </p>
    <p type="title">
SÁMI VUOIGATVUOÐALÁVDEGOTTI KONKREHTA ÁRVALUSA BIRRA
   </p>
    <p>
Gb sámediggejoavku oaivvilda ahte juohke guovllus mas álgoálbmoga ja eará čearddaid gaskavuođat leat valjis ja ruossut doarrás, lea stuorra ovdun jos eatnamiid várás lea oktasaš hálddašeapmi. Viehka dehálaš lea ahte guovllu olbmot masa dihto málle válljejuvvo, ieža atnet dan málle rievttalažžan, lehkos dal sáhkan oppa fylkka dábálaš prinsihpat vai báikkálaš mállet. Jos dakkár rievttalašvuohta (legitimitehta) ii boađe áigái, de geavadis sáhttá dan bahámus čuovus leat, ahte Sámedikki sámepolitihka sávahahtti ulbmilat vaháguvvet.
   </p>
    <p type="title">
Finnmárkku eatnamiid hálddašeapmi (kap. 2.1)
   </p>
    <p>
Guovddášbellodaga sámediggejoavku lea ovdal govvidan  sierra vuogi mo livččii vejolaš hukset Finnmárkku eatnamiid hálddašeami. Finnmárkku eatnamiid hálddašeami várás leat gávcci lahtu. Sámediggi ja Fylkkadiggi daid válljejit ovttas. Nammadeapmi geavvá dainna lágiin ahte vuođđuduvvo vuos válgalávdegoddi mas Sámedikki áirrasat leat golmmas ja Fylkkadikki áirasat leat golmmas. Opposišuvdnii ferte várrejuvvot ovddasteapmi válgalávdegottis, ja Sámediggepresideanta ja Finnmárkku sátnejođiheaddji berreba leat dan guhttasis guđet čohkkájit válgalávdegottis. Stivrra áirasat fertejit válljejuvvot ovttamielalašvuođa vuođđojurdaga (konsensus) mielde. Organisašuvnnat fertejit sáhttit čálalaččat árvalit stivrralahtuid. Hálddašanstivrra almmolaš nammadeapmi galgá čađahuvvot Sámedikki ja Fylkkadikki oktasaš čoahkkimis.
   </p>
    <p>
Jos eanetlohku ii doarjjo dán eavttuhusa, de Gb sámediggejoavku miehtá ahte nuppádassii buoremus čoavddus - go galgat bisuhit dásseárvoprinsihpa - ahte áirasat juohkásit dássidit gorrelohkoprinsihpa mielde, nu ahte Fylkkadigge ja Sámediggi válljejit guhtege njealljása stivrralahttun. Stivrrajođiheaddji virgi ja nubbi jođiheaddji virgi johtet njealje jahkái ain háválassii nammadanorgánaid gaskka.
   </p>
    <p>
Ná lea vejolaš duohtan deavdit Finnmárkku eatnamiid hálddašeami miehtá Finnmárkku, ii duššefal dan fylkkaoasis mas sámit ILO-soahpamuša mielde (geahča Albmotriektelávdegotti loahppajurdagiid)  sáhttet adnojuvvot vuoigaduvvon álbmogin gáibidit alcceseaset dohkkehuvvon eaiggáduššan- ja hálddašanvuoigavuođa. Gb sámediggejoavku lea ovtta mielas Álbmotriektejoavkkuin das, ahte oktasaš eananhálddašeami lea vejolaš bealuštit "beallalašmolsunoainnu" vuođul, geahča NOU 1997:5 s. 46-47. Álbmotriektejoavku ákkastallá beallalašmolsuma beale nu, ahte dan ovdii maid sámit masset go fertejit juogadit hálddašeami dain guovlluin maidda sis livčče vuoigatvuohta oažžut dohkkehuvvon eaiggáduššan- ja hálddašanvuoigatvuođaid, sii ožžot ovttadássásaš vejolašvuođa eará álbmotjoavkkuiguin hálddašit dain fylkkaosiin maidda sis eai leat ILO-soahpamuša vuođul vuoigatvuohta gáibidit dakkár hálddašeami.
   </p>
    <p>
Go Finnmárkku eananhálddašanstivrra čoahkádus lea ná, ja Sámi vuoigatvuođalávdegotti árvalusat muđui váldojuvvojit vuhtii, de sámit doaivvu mielde ožžot nu buori vejolašvuođa váikkuhit iežaset ássanguovlluid eaiggátlaš hálddašeapmái ja luonddu- ja eananvuolášriggodagaid geavaheapmái, ahte Norga dainna lágiin ollašuhttá álbmotrievttalaš geatnegasvuođaidis sámiide.
   </p>
    <p>
Dattetge lea ovttadássásaš ovddasteapmi dohkálaš duššefal jos Sámediggi dahká čielga mearrádusa das, ahte dakkár orgána oažžu stivret dakkár eaiggáduššaán- ja háldoguovllu. Finnmárkku eananhálddahus nammasaš stivrenmálle lea nammalassii vejolaš atnit juogalágan kollektiiva eaiggáduššanvuohkin, mas leat sihke sámit ja eará fylkkaolbmot mielde, ja mas guktot bealit álggos jo servet "osiineaset" oažžut áigái doaibmi ortnega.
   </p>
    <p type="title">
Sámi eanahálddašeapmi (kap. 2.2)
   </p>
    <p>
Gb sámediggejoavku oaivvilda ahte Finnmárkku eatnamiid oktasaš hálddašeami lea nu dehálaš váldit vuhtii, ahte maiddái boahtte-áigásaš hálddašeapmige berre leat ovtta orgána duohken. Mii dáhttut erenoamážit čujuhit dasa, ahte boazodoalu eanangeavaheapmi miehtá Finnmárkku dahká oktasaš hálddašeami dárbbašlažžan, vai ealáhusas eai dárbbaš mohkohaddat guovtti hálddašanorgána gaskka, eaige - jos dain orgánain hovdejit njuolggadusaid guovtte láhkai - mohkohaddat guovtti sierra njuolggadusásahusa gaskka.
   </p>
    <p>
Dan geažil Gb sámediggejoavku eahpida dakkár dili, mas Sámi eananhálddašeapmi lea lassin Finnmárkku eananhálddašeapmái. Muhto dat mii lea eaktun ovdalgo mii sáhttit doarjut guovttejugot hálddašeami, lea ahte Finnmárkku fylkkadiggi ja Sámediggi oažžuba goappašagat njeallje áirasa Finnmárkku eananhálddašeapmái gorrelohkoprinsihpa mielde, ja ahte stivrra jođiheaddjivirgi ja nuppi jođiheaddji virgi johtalit nammadanorgánaid gaskka. Realistalaš oainnu mielde leat válljemuššan jogo Finnmárkku eananhálddašeapmi, mii doaimmašii oppa fylkka várás "dásseárvomálle" mielde, dahje juogaduvvon eananhálddašeapmi, mas Finnmárkku eananhálddašeapmi doaibmá ovttas Sámi eananhálddašemiin. Dat mearkkaša ahte bahá lea oažžut guokte eananhálddašeami, jos "dásseárvomálle" hilgása, nugo fylkkadikkis dáhpáhuvai. Gb sámediggejoavku doarju ollásit Sámediggeráđi loahppajurdaga, ahte jos fylkkadiggi mearrida hilgut Finnmárkku eananhálddašeamis "dásseárvoprinsihpa",  de dan mearrádusa geažil šaddá veadjemeahttun vealtat juohkimis hálddašeami (geahča maid álbmotrivttiid áššedovdit oaivvildit), nu ahte lea sihke Sámi eananhálddašeapmi ja Finnmárkku eananhálddašeapmi. Boađus sáhttá leat ahte Sámediggi ja fylkkadiggi válljeba goabbáge hálddašeapmáseaskka stivrra eanetlogu." 
   </p>
    <p>
Jos dattetge šaddá guovttejugot hálddašeapmi, de Gb sámediggejoavku oaivvilda ahte Sámi eananhálddašeami čoahkádus ferte leat nu, ahte Sámediggi nammada vihttasa ja Fylkkadiggi guoktása. Finnmárkku eananhálddašeami nammadeapmi de ferte leat nu, mo Sámi vuoigatvuođalávdegoddi árvala, ahte Fylkkadiggi nammada vihttasa ja Sámediggi golbmasa. Muhto Gb sámediggejoavku dáhttu deattuhit ahte min oaidnu Sámi eananhálddašeami hárrái galgá gustot duššefal jos Finnmárkku eananhálddašeapmi ii ásahuvvo "dásseárvoprinsihpa" mielde. Jos Sámi eananhálddašeapmi ásahuvvo lassin Finnmárkku eananhálddašeapmái, de ii leat eahpelunddolaš ahte stivračoahkádus dan geažil šaddá nugo mii árvalit. Sámediggeráđi árvalus, ahte Sámedikkis muhtumin galgá leat eanetlohku goappašiin orgánain, sáhttá leat ávkkeheapme ja min oaivila mielde vuostálagaid dainna oaiviliin maid dábálaš sámit atnet.
   </p>
    <p>
Sámediggeráđđi dáhttu ahte riikka eiseválddit álggos jo čilgejit ja mearridit lágaiguin mii Sámi eananhálddašeami guovlu lea. Gulaskuddancealkámušain dušše Guovdageainnu suohkan doarju Sámi eananhálddašeami ásaheami. Dakkár bággu masa Sámediggeráđđi dás árvala, lea hui eahpedemokráhtalaš. Gb sámediggejoavku doarju danne Sámi vuoigatvuođalávdegotti árvalusa iešdáhtolašvuođa beale. Guovttejugot hálddašeami ášši berre min oaivila mielde baicce rávvejeaddji álbmotjienasteapmi mearridit dain gielddain main Sámi eananhálddašeapmi sáhttá leat vejolaš.
   </p>
    <p type="title">
Eará bealit (kap 2.4)
   </p>
    <p>
Sámi vuoigatvuođalávdegoddi lea árvalan ahte barttaid galgá leat vejolaš hukset duššefal dihto mearreguovlluide mat leat mielde guđege gieldda regulerenplánas. Dán oaivila doarju maiddái Sámedikki riektejoavkkuge eanetlohku.
   </p>
    <p>
Dákko Gb áirasis lei sierramearkkašupmi mas mii čujuheimmet dasa ahte Sámi vuoigatvuođalávdegotti árvalus mielddis buktá ahte áigodaga 1967-1983 njuolggadusat čađahuvvojit, nammalassii ahte gáibádus šaddá leat ahte priváhta olbmuid astoáigásaš barttat huksejuvvojit ovtta huksenguvlui. Odne lea vejolaš oažžut lobi hukset bartta eará sadjái go bartabáikkiide jos boazodoallu, eanandoallu, almmolaš beroštumit, luonddugáhttensivat eai hehtte, ja gielda addá dárbbašlaš lobi plána- ja huksenlága mielde. Mii doarjut dan ahte astoáigásaš barttat eanaš galget huksejuvvot regulerejuvvon bartaguovlluide. Dattetge dat gáibádus ii galgga šaddat heađuštussan sámi guovllu báikkálaš olbmuide. Meahcceriggodagaid ávkineaset geavaheami várás báikkálaš olbmot galget ain beassat cegget gođiid/ barttaid heivvolaš guovlluide. Gb sámediggejoavku oaivvilda ahte dakkár guovlluin olbmot leat ovddidan sosiála ja lágalaš árbevieru masa gullet dakkár visttiid ceggemat, geavaheapmi ja ortnegisdoallan. Dakkár boares vierus ferte leat árvu, mii maid mearkkaša ahte doaimma várás huksemat fertejit vuođđojurdagiid mielde árvvoštallojuvvot eará láhkai go astoáigásaš huksemat. Eará barttaid huksemat berrejit leat plánejuvvon huksenguovlluin.
   </p>
    <p>
Gb sámediggejoavku lea duhtavaš go Sámediggeráđis lea máŋggabealageabbo oaidnu go Sámi vuoigatvuođalávdegottis ja Sámedikki riektejoavkku eanetlogus gođiid ja barttaid huksemiid hárrái. Mii ballat ahte Sámi vuoigatvuođalávdegotti árvalus dagaha mehciide "skihkahis bartačohkiid" mat mannet báikkálaš olbmuid árbevieruid vuostá.
   </p>
    <p type="title">
Gillefidnoguovllut (kap. 3.2.1)
   </p>
    <p>
Sámi vuoigatvuođalávdegottis 12 áirasa leat árvalan ahte jos eanetlohku dakkár gilis mas lea árbevirolaš meahccegeavaheapmi, nu gáibida, de dan gilis galgá leat vuoigatvuohta sierra oažžut gillefidnoguovllu. Njeallje áirasa árvalit ahte gielda galgá sáhttit ásahit dakkár gillefidnoguovllu daidda giliide main ássit nu gáibidit.
   </p>
    <p>
Gb sámediggejoavku rohtte ovdan ahte Guovddášbellodagas ja lávdegoddeáirasis Johan Martin Eira's lea dán áššái sierramearkkašeapmi riektejoavkku árvvoštallamis. Sámi vuoigatvuođalávdegotti árvalusa ákkastallanvuođđu lea ahte Finnmárkku giliin meahccegeavaheapmi lea dehálaš ávnnaslaš vuođđu sámi kultuvrii. Dađe bahát, de lea giliid lagaš guovlluid riggodagaid loaktin ja gili olbmuid gilvaleapmi daid alde eará geavaheaddjiiguin lassánan ollu maŋimuš 30 jagi. Gb sámediggejoavku sáhttá dan vuođul áddet Sámi vuoigatvuođalávdegotti árvalusa, ja sáhttá danne atnit vejolažžan giliide álggahit gillegeavahanmálle geahččalanprošeaktan ohcama mielde mii lea sáddejuvvon gildii. Muhto čielga eaktu ferte leat ahte eanetlohku nu sávvá gili gittaássiin guđet leat badjel 18 jagi boarrásat. Nu mii de hehttet gillefidnoguovlluid ásahemiid dakkár báikkiide main ii leat dárbu iige dáhttu oažžut geahččalanprošeaktan sierra vuoigatvuođalaš ja hálddašeapmái gullevaš ortnegiid. Gieldda meahccestivra galgá sáhttit mearridit mii gilli lea.
   </p>
    <p>
Gb sámediggejoavku ii leat dattetge ovtta mielas Sámi vuoigatvuođalávdegottiin das, ahte "árbevirolaš meahccegeavaheapmi" ferte leat okta eaktu, dasgo dakkár eaktu sáhttá hehttet kultiverendoaimmaid. Min oaivil lea ahte maiddái kultiverendoaibmabijutge galget sáhttit gullat gillegeavaheami geahččaleapmái.
   </p>
    <p>
Gieldda ohcangieđahallama ii galgga leat vejolaš váidalit, go dás lea sáhka dušše geahččalanprošeavttas.
   </p>
    <p type="title">
Deanučázádat ja Guovdageainnueatnu-Álttájohka (kap 4)
   </p>
    <p>
Sámedikki riektejoavkku maŋimuš čoahkkimis čujuhuvvui dasa ahte duššefal Deanus lea fierbmelohpi. Bajilčála galggašii nuppástahttojuvvot nu ahte dat guoská duššefal Deanu čážádahkii. Dieđusge mii eat oaivvil ahte Álaheaju eanus galggašii leat fierbmelohpi.
   </p>
    <p type="title">
Deanučázádat (kap 4.1)
   </p>
    <p>
Gb sámediggejoavku oaivvilda ahte fierbmelohpi ain galgá leat sin várás geain lea dihto eanandoallodoaibma guhkimusat guovtte kilomehter duohken deanu luossačáziin eret.
   </p>
    <p>
Sámediggeráđđi dáhttu ahte Deanu guolástusstivrras galget leat 12 lahtu, guhttasis fierbmelohpi ja guhttasis stággolohpi. Gb sámediggejoavku ii doarjjo dan ja dáhtošii geahpedit lávdegotti 10-lahttosažžan. Lunddolaš lea maid ahte fierpmástallit leat eanetlogus. Deanu Guovddášbellodat áigu dan dihtii árvalit dákkár juogu: Guđa lahtus galgá leat fierbmelohpi, muhto duon njealljásis galgá leat aivvefal stággolohpi (iige fierbmelohpi). Kárášjoga gielddastivra ja Deanu gielddastivra nammadit ovttas dán ođđa orgána. Deatnu vállje 6 áirasa ja Kárášjohka vállje 4 áirasa, ja ágga lea ahte Kárášjogas lea dušše okta sona ja Deanus máŋga. Go nammadanváldi lea álbmotválljen orgána hálddus, de dat lea demokráhtalaš ja luohttámuša addi čoavddus, nu oaivvilda Guovddášbellodat. Mii maid ovdehit ahte otnáš ortnet, mas lea luossadiggi ja vuoigaduvvon bivdiid sonačoahkkimat, joatkašuvvá.
   </p>
    <p type="title">
Nuortalaččat
   </p>
    <p>
Mii buktit ovdan ahte mis leat mearkkašumit dán Sámedikki riektejoavkku kapihttalii. Áiggi geažil mii fertet máhccat dán áššái go mii ráhkadit mearrádusárvalusa.
   </p>
    <p type="title">
Mohtorfievrojohtin
   </p>
    <p>
Mii buktit ovdan ahte mis leat mearkkašumit dán Sámedikki riektejoavkku kapihttalii. Áiggi geažil mii fertet máhccat dán áššái go mii ráhkadit mearrádusárvalusa.
   </p>
    <p type="title">
Mearkkašupmi 3: Bargiidbellodaga joavku Egil Olli bokte
   </p>
    <list>
      <p type="listitem">

     
Álgu. Mearkkašumiid duogáš.
     

    </p>
    </list>
    <p>
Bargiidbellodaga sámediggejoavku ovddida čuovvovaš mearkkašumiid ja kommeanttaid dan árvalussii maid Sámediggeráđđi lea buktán áššis. Dain mii guoskkahit sihke ieš árvalusa ja Sámi vuoigatvuođalávdegotti (SVL) eavttuhusaid váldoprinsihpaid. Nugo boahtá oidnosii, de joavku doarju eanaš dan lávdegotti eavttuhusaid.
   </p>
    <p>
Mearkkašumit leat doarjjan daidda oaiviliidda maid mii ovddideimmet go dán áigodaga sámediggeplána meannuduvvui, ja daidda sullasaš oaiviliiddage maid mii leat ovdalge ovddidan máŋgga jahkedieđáhusa meannudeami oktavuođas. Mearkkašumit leat maid soahppevaččat dan čálalaš tekstii maid mii dán jagi 20.7 sáddiimet lávdegoddái mii lea válmmaštan ášši Sámediggeráđđái, ja dat leat soahppevaččat maiddái arvat mearkkašumiide ja gažaldagaide maid min áirras lea buktán dan lávdegottis.
   </p>
    <p>
Jos duot min čálalaš ja njálmmálaš lasáhusat leat váldojuvvon mielde áššebáhpárii mii manai Sámediggeráđđái — "Samerettsutvalgets innstilling NOU 1997:4. Naturgrunnlaget for samisk kultur. Forslag til uttalelse avgitt av et tverrpolitisk utvalg oppnevnt av Sametingsrådet. Karasjok 13. august 1999" — de mii unnán geardut dan dás.
   </p>
    <p>
Gulaskuddancealkámuš Sámi vuoigatvuođalávdegotti buktin árvalussii lea viehka dehálaš. Das olmmoš vuordá gávdnat dievas čilgehusa das maid Sámediggi oaivvilda vuoigatvuođaide gullevaš áŋgirit divaštallojuvvon áššiin. Cealkámuš lea danne áibbas guovdil maiddái dange dáfus maid dábálaš olbmot oaivvildit daid ulbmiliid birra mat leat sámiid ovddasteaddji orgánas. Danne lea dehálaš ahte sámi riektevuođđu lea daidda doahpagiidda mat adnojuvvojit ja daidda ulbmiliidda mat namahuvvojit, go dashan galget geavatlaš dahje  praktihkalaš čovdosat hábmejuvvot dakkár rámaid siskkobealde maid olbmot sáhttet oaidnit jierpmálaš sámi ja álgoálbmotlaš politihkkan Norgga otnáš duohtadilálaš politihkas. Mearkkašumiin mii deattuhit dakkár beliid vuhtiiváldima.
   </p>
    <p>
Dan lávdegotti bargovugiid dáfus, mii válmmaštii ášši Sámediggeráđđái, min joavku oaidná dárbbu čujuhit dasa ahte dan bealgoalmmat jagis, mii lei bargui sullii juolluduvvon áigi, lávdegotti loahpalaš árvalusa válmmašteapmi šattai hohpposeappo beallai go livččii sávahahtti. Go bargu dahkkojuvvui geasseluomu áiggi dán jagi, suoidnemánus ja borgemánus, ja áigemearit ledje nu oanehaččat, de ii jullon šat geavadis áigi joavkkuin meannudit ášši organisatuvrralaččat, nugo dakkár dehálaš áššis livččii dárbu.
   </p>
    <p>
Erenoamážit livččii lean dárbu joavkkuide geahčadit ášši dárkilit, go loahpalaš áššebáhpárathan ledje buohkanassii olles 80 siiddu, ja suohkadit čállojuvvon.
   </p>
    <p>
Dakkár dilálašvuođat ihcalassii  jo čilgejit  manne min mearkkašumit, maid dás ovddidit, guoskkahit nu ollu osiid ja unnimusge čuoggáide.
   </p>
    <p>
Dasto lea dárbu deattuhit ahte go áirasat galge vuolláičállit lávdegotti árvalussii čoahkkimis 13.8.99, de min áirras buvttii čielga várašumi das ahte joavku — go áššis lei nu váillálaš organisatuvrralaš meannudeapmi — ledje sierramielalašvuođat máŋgga čuoggás, ja daidda mii soaitit máhccat maŋŋil.
   </p>
    <p>
Dat, go Sámediggeráđđi lea oanedan lávdegotti 80-siidosaš árvalusa 40-siidosaš árvalussan Sámediggái, ja muđuige lea nuppástahttán lávdegotti loahpalaš buktaga, ii leat dattetge váikkuhan nu ollu mearkkašumiid eatnatvuhtii ja ulbmiliidda.
   </p>
    <p>
Mii galle lea váikkuhan, lea dat go Sámediggeráđđi dán árvalusas lea garván Sámedikki gustojeaddji čoahkkinortnega, kap. 5, § 24, mii cealká:
   </p>
    <p>
"Árvalusain mat ovddiduvvojit Sámedikki dievasčoahkkimii galgá čielgasit oidnot mii lea áššečilgehus ja mii fas mearrádusárvalus."
   </p>
    <p>
Dán hávi ii leat dakkár earru. Dieđut, árvvoštallamat ja loahppajurdagat mannet ovtta njoađahassii. Dat lea váikkuhan ollu mearkkašumiid viidodahkii, ja lea vel dárbbašmeahttumit lossudan áššebáhpáriid geahčadan barggu.
   </p>
    <list>
      <p type="listitem">

     
Mearkkašumit "I. Álgu"-oassái.
     

    </p>
    </list>
    <p>
Dát oassi viidát giehtadallá áiggi dan rájis go Sámi vuoigatvuođalávdegoddi ásahuvvui jagi 1981, muhto joavku vánit sáhttá doarjut dan oasi mii viehka muddui negatiivvalaččat válddahallá stáhta meannudeami sámerivttiide gullevaš áššiid dán namahuvvon áigodagas.
   </p>
    <p>
Bargiidbellodaga sámediggejoavku doarju dattetge dan ahte lei heivemeahttun ásahit Nordlándda ja Tromssa Meahccekommišuvnna ovdalgo Sámi vuoigatvuođalávdegoddi lea beassan čielggadit riektediliid dán guovtti fylkkas. Nu maid joavku doarju dan ahte ii soahpan sirdit Finnmárkku eatnama eananeaiggátbáhpára Statskog SF háldui, gaskan Sámi vuoigatvuođalávdegotti čielggadanbarggu.
   </p>
    <p>
Bealisteamet mii eat dattetge lihkostuva gávdnat gokči ákkaid dakkár cealkimiidda go ahte Sámediggi áigu "moaitit stáhta garraseamos sániiguin", riikka eiseválddit leat meannudan nu ahte luohttámuš sidjiide vánit čuožžila sin daguid geažil", stáhta lea láhtten heivemeahttumit", lea rihkkon Sámi vuoigatvuođalávdegotti ásaheami eavttuid", šaddan áššálaš "lohpádusaid čielga rihkkumii", "hirbmat goavis rihkkumat sámi beroštumiid vuostá", ja nu ain (geahča s 1-3).
   </p>
    <p>
Dán olis dáhttut maid fuomášuhttit ahte árvalus govvida sámiid "dulbmojuvvon čuolddáhasjoavkun", ja ahte sámit leat leamaš nu maiddái maŋimuš jahkelogežiid. (s. 3). Riekta lea ahte lea leamaš garra kultuvrralaš duolbman. Dattetge mii atnit dakkár govvideaddji sániid muhtumassii menddo garra cealkimin.
   </p>
    <p>
Joavku oaivvilda ahte dákkár árvalusas eat galggaše dárbbašmeahttumassii muitit eiseválddiid boasttuvuođaid, dakkáriid mat geavadis eai mearkkaš báljo máidege, ja maid eiseválddit dakkaviđe leat váldán badjelasaset njulget fas.
   </p>
    <p>
Nu lea omd. dan negatiiva cealkima dáfus mii bođii go dasttá maŋŋá Sámi vuoigatvuođalávdegotti ásahuvvui muhtun lávdegoddi. Dan bargu lei árvvoštallat gielddalaš álbmotválljen orgánaid álggaheami Finnmárkku meahccehálddašeami olis, muhto lávdegoddi heaittihuvvui measta dakkaviđe go čielggai ahte dat šattašii gilvalit Sámi vuoigatvuođalávdegottiin. Bealisteamet mii oaidnit dakkár áššiid namaheamis unnán ávkki Sámedikki gulaskuddancealkámuššii.
   </p>
    <p>
Iige leat miige huksejeaddji beliid datge, ahte mii earáiguin searválagaid šállošit čállosa maid Ealáhus- ja energiijadepartemeanttas čálle, 21.3.1993, mas Ráđđehus gul gilvvii siva eahpidit ahte Norga ii áiggo ollašuhttit riikkaidgaskasaš geatnegasvuođaidis maid ILO-soahpamuš nr 169 gáibida.
   </p>
    <p>
Namahuvvon čálus lei unohas. Sivva manne mii dattetge eat siđa searvat dakkár šállošeapmái, guđa jagi maŋŋil, lea ahte ovddasvástideaddji politihkalaš dásis dakkaviđe bođii diehtun ahte Ráđđehusas eai lean dakkár geažiduvvon áigumušat. Mii oaivvildit ahte nu áššis bođii čielggas, iige leat miige sivaid šat manne galggašeimmet šállošit dáhpáhusa Sámedikki Sámi vuoigatvuođalávdegotti gulaskuddancealkámušas.
   </p>
    <p>
Bargiidbellodaga joavku oaivvilda ahte vuođđudeaddji eaktun ferte dat leat, ahte Sámedikki gulaskuddancealkámuš ii galgga dagahit eahpádusaid daiguin dieđuiguin mat das leat. Dás mii dáhttut fuomášuhttit dan mii muitaluvvo Ráđđehusa ja sámi organisašuvnnaid áirasiid viehka dehálaš oktasaš čoahkkima birra, mii lei 17.2.1981 ja mas Ráđđehus lohpidii e.e. ahte eai galgga šaddat stuoribuš meassamat Finnmárku duoddariid luonddus, go Sámi vuoigatvuođalávdegoddi galgá vuos doaimmahit čielggadanbarggus. Mii leat bealisteamet gávnnahan ahte dáid lohpádusaid sii leat dadjat juo doallan.
   </p>
    <p>
Danne joavku ii dieđe makkár fáktadieđuid vuođul árvalusas muitaluvvo ahte seammás sohppojuvvui
   </p>
    <p>
"... ahte áigot vuordit dasságo Sámi vuoigatvuođalávdegotti bargu lea doaimmahuvvon ovdalgo oppanassiige árvvoštallet dakkár bargguid álggahemiid mat sáhttet boastut čuohcit sámiid riektedillái."
   </p>
    <p>
Bargiidbellodaga joavku ii sáhte sivaid haga doarjut dakkár cealkámušaid go ahte vásáhusat maŋŋá Sámi vuoigatvuođalávdegotti ásaheami "... duođaštit ahte sámi vuoigatvuođaid ii leat báljo vejolaš suodjalit soahpamušaiguin mat dahkkojuvvojit norgalaš eiseválddiiguin."
   </p>
    <p>
Min oaivila mielde šattašii váttis ovddidit sámiid beroštumiid, go álgoálggos juo lea dakkár jáhkku ahte soahpamušaid rihkkot, ahte eai doahttal lágaid — mat maid ráhkaduvvojit politihkalaš eavttuid mielde , ja nu ain. Min dábálaš áddejumi mielde riikka eiseválddiid ja sámi orgánaid gulahallamat eai geava dakkár prinsihpaid vuođul.
   </p>
    <p>
Bargiidbellodaga joavku gávnnaha maid dárbun kommentet dan, go celkojuvvo ahte Norga lea álgoálbmotpolitihkas "hui unnán" rattálagaid lohpiduvvon prinsihpalaš dáhtuinis. Dat čuoččuhus gal lea garas, erenoamážit boađidettiin positiiva proseassa olis mii aiddonassii galggašii čielggadit ja vuogáiduhttit vuoigatvuođalaš áššiid buorebut eatnamet sihke riikkalaš ja riikkaidgaskasaš geatnegasvuođaide.
   </p>
    <p>
Joavku maid imaštallá, miison dan duohken lea, go celkojuvvo ahte vaikko Norga iežas duođašta demokráhtalaš ideálaid doarjun, de lea daidge hárrái dárbu oažžut nana dáhkádusaid, ahte "... álgoálbmogiin, nammalassii minguin sámiiguin meannuduvvo álbmotrivttiid mielde ..." (s. 2).
   </p>
    <p>
Vaikko Bargiidbellodaga joavku čađat lea bargan aktiivvalaččat dainna áigumušain ahte olmmošvuoigatvuođaide, álgoálbmogiidda ja unnitčearddaide guoski álbmotrievtti njuolggadusat galggašedje válddojuvvot mielde láhkaásahussii, de mii dattetge dáhttut várret suollemasat geažideames ahte Norggas eai odne meannut sámiiguin nu mo álbmotriekti gáibida. Norga vánit livččii vuolláičállán ILO-soahpamuša 169 jos áigumuš livččii leamaš jođihit eará politihka go dan mii das gáibiduvvo.
   </p>
    <p>
Deháleamos sivva manne mii čujuhit dáidda áššiide, lea ahte maŋimuš guoktelogi jagi leat buktán sámi kultuvrii ođasmahttimiid maid láhkásaččaid mii eat leat goassege ovdal vásihan riikkasteamet. Earret eará dohkkehuvvui sámeláhka. Sámiid riektedili várás lea lasihuvvo paragráffa Vuođđoláhkii. ILO-soahpamuš nr 169 lea dohkkehuvvon, e.e., ja nu ain. Vaikko árvalusas namahuvvoge ahte 1980- ja 1990-logu ledje buorráneamit, de mii oaidnit dan noađđin go Sámedikki gulaskuddancealkámuš álggus eanaš negatiivvalaččat válddahallá eisseválddiid miellaguottu sámerivttiide guoskevaš áššiin dán áigodaga.
   </p>
    <list>
      <p type="listitem">

     
Sámediggeráđi oaidnu Sámi vuoigatvuođalávdegotti barggu hárrái
     

    </p>
    </list>
    <p>
Bargiidbellodaga joavku doarju árvalusas dan oasi mii gullá bajilčállagii "Álgu" ja mii mas lea positiiva sánit Sámi vuoigatvuođalávdegotti barggu birra. Mealgadii vaikko mo de šattaš loahppaboađus, de SVL lea dahkan barggu mii bissu dovdomearkan unnitlogu ja eanetlogu gaskavuođaid ovdáneamis.
   </p>
    <p>
Árvalusas celkojuvvo dattetge ahte SVL barggus lea stuorra váili dat go sámi boaresvirot vuoigatvuođat eai leat čielggaduvvon. Dasa mii miehtat, go dehálaš oassi lávdegotti bargomearrádusas lei aiddonassii dat bealli. Dan váilli leat dattetge muhtun muddui dál njulgemin dutkanprošeavtta bokte. Mii ovdehit ahte prošeavtta bohtosat diehttalas váldojuvvojit mielde go SVL árvalus gieđahallojuvvo ain eambbo.
   </p>
    <p>
Muhto min lea váttis áddet ja dohkkehit go lávdegotti barggus leat ollu eará vánit positiiva árvvoštallamat. Mii dás čujuhit muhtun eaŋkildáhpáhusaide. SVL lea ovdamearkka dihtii hui unnán čielggadan Finnmárkku eatnamiid eaiggáduššanvuoigatvuođaid, ja dat ii leat čielgasit váldán vuhtii Álbmotriektejoavkku loahppajurdagiid, ahte sámiin lea Finnmárkkus eaiggáduššan- ja háldovuoigatvuohta stuorra eananosiide álbmotrievtti mielde (s. 3).
   </p>
    <p>
Moaitta, ahte eaiggáduššanvuoigatvuođat eai leat čielggaduvvan, sáhttá orrut heivemeahttun, dainnago SVLs lea leamaš stuorra áššedovdi lávdegoddi mii lea bargan dáinna áššiin logi jagi, ja bidjan boađusin ovdan NOU 1993:34. (Áibbas nuppelágan ášši lea dat ahte misge leat leamaš moaitámušat dán lávdegotti bargometodihkkii, nu mo dat ilbmá das maid dat cealká sámi árbevieruid ja riekteoainnuid birra.)
   </p>
    <p>
Joavku dieđusge ii áiggo vuostálastit Álbmotriektejoavkku fágalaš loahppajurdaga, NOU 1997:5, ahte e.e. ILO-soahpamuša nr. 169 vuođul ja nana ja oktilaš sámi geavaheami vuođul sámiin lea eaiggáduššan- ja háldovuoigatvuođat muhtun osiin Finnmárkkus.
   </p>
    <p>
Nuppe bealis min lea váttis moaitit Sámi vuoigatvuođalávdegotti, go ii leat eambbo čuovvolan dan beali barggustis (geahča s. 3). Mii orrut oaidnimin ahte SVL eanetlohku lea e.e. bidjan dan vuođđun go árvalit Finnmárkku eananhálddašeami ásaheami (FE) nohkavaš resurssaid várás, ja gielddalaš hálddašeami ásaheami bissovaš luondduburiid várás.
   </p>
    <p>
Iige Bargiidbellodaga joavku sáhte doarjut dan moaitámuša SVL vuostá, ahte lávdegoddi lea deattuhan hálddašančortnegiid menddo ollu (s. 17). Jos eai árvaluvvo ođđa hálddašanortnegat, de ii leat vejolaš ovdánit vuoigatvuođalaš áššiin - nammalassii váldit sámi beroštumiid mielde dáidda orgánaide mat barget resursahálddašanáššiiguin. Hálddašančovdosat ledjege áibbas dehálaš oassi SVL bargomearrádusas.
   </p>
    <p>
Váttis lea maid áddet dan čuoččuhusa ahte Sámi vuoigatvuođalávdegotti vuođđooaidnu ii leat áibbas áiggi dási, ja ahte SVL vuođđooaidnu ovddit oassečielggadeamis, NOU 1984:18, lea "ollu eambbo" dássálagaid riikkalaš ja riikkaidgaskasaš riektediliin, nu mo dat lea ovdánan, go NOU 1997:4.
   </p>
    <p>
Negatiiva miellaguoddu Sámi vuoigatvuođalávdegotti barggu hárrái lea bahábussii go datge celkojuvvo, ahte SVL lea leamaš menddo pragmáhtalaš čielggadanvuogistis ja čalmmustan menddo ollu máŋgga vejolaš hálddašančovdosii, "baicce go vuođđudeaddji vuoigatvuohtaáššiide, maid dat biddjojuvvui čielggadit.". (s. 21) Dahje ahte SVL ii leat doarvái váldán vuhtii ášši váibmosa,
   </p>
    <p>
"... nammalassii rievttalaš ortnega sámiide..." (s. 21). Árvalusa sániid mielde "... vuođđudeaddji vuoigatvuohtaáššiid váillálaš čielggadeapmi lea erenoamán heivemeahttun ja vahátlaš sámi beroštumiide." (s. 26).
   </p>
    <p>
Bargiidbellodaga oaivila mielde dat moaitta filte oalát go eará dáhpáhusainge celkojuvvo, earret dán, ahte SVL dadjat jo ii leat čielggadan sámiid vuoigatvuođaid ja riektevuođu, ii leat áigái ođasmahttán vuođđooainnus, dahje ii leat dássálagaid riikkaidgaskasaš riektediliin, nu mo dat lea ovdánan, jna.
   </p>
    <list>
      <p type="listitem">

     
Sámi eaiggáduššama doaba. Viidodat ja sisdoalu.
     

    </p>
    </list>
    <p>
Go sáhkan lea dakkár dovdduide guoski fáddá go geavahan- ja eaiggáduššanvuoigatvuohta eatnamiidda ja resurssaide, de lea dárbu nu stuorra dárkilvuhtii go vejolaš. Nu joavku oaivvilda, ja danne fertege moaitit dan mo árvalusas muhtun doahpagat geavahuvvojit dáidda áššiide. Dakkár unohis  geavaheapmái gullá e.e. dat go celkojuvvo ahte ii leat šat miige dohkálaš sivaid eahpidit ahte ii álbmotriekti, e.e. ILO-soahpamuša nr. 169 hámis, "... doarjjo sámiid gáibádan eaiggáduššan- ja háldovuoigatvuođaid iežaset árbevirolaš eatnamiidda." (s. 3)
   </p>
    <p>
Dákkár oppalaš cealkimat dat váttásmahttet šattolaš almmolaš divaštallamiid áigái-oažžuma sámi vuoigatvuođalaš áššiid birra. Dákko nammalassii buktojuvvo ovdan ahte sámit oppalohkái mahká gáibidit alcceseaset vuoigatvuođa eaiggáduššat ja hálddašit árbevirolaš guovlluideaset.
   </p>
    <p>
Ii Bargiidbellodaga sámediggejoavku, eaige bellodagas eará sámepolitihkalaš organisašuvdnadásit, leat goassege leamaš mielde ovddideamen nu viiddis ja eahpedárkilis gáibádusaid. Danne berre dákko dárkilastojuvvot geat "sámit" leat.
   </p>
    <p>
Bealisteamet mii áddet doahpaga "árbevirolaš sámi eatnamat" nu, ahte dat mearkkaša guovlluid main leat dološ sámi ássamat ja ealáhusat. Dat lea eambbo go bealli Norgga eananviidodagas, go e.e. sámi boazodoallu lea 53-proseantasaš oassi dán viidodagas. Olles dán guovllugo sámi eaiggáduššan- ja háldovuoigatvuohta galgá gokčat Sámediggeráđi oaivila mielde? (Iskka min oaivila dán hárrái F-oasis, mearkkašumit kapihttalii II, čuoggái 1-3.)
   </p>
    <p>
Dakkár cealkimat berrejit hábmejuvvot buorebut dahje sihkkojuvvot, maid olbmot sáhttet jáhkkit mearkkašit ahte "sámit" leat oččodeamen vuoigatvuođa eaiggáduššat badjel beali Norggas.
   </p>
    <p>
Nu lea e.e. dan cealkima dáfus, ahte vuođđoláhkamearrádus lágalaččat dáhkida ahte Norga ollašuhttá riikkaidgaskasaš geatnegasvuođaidis sámiide, " oktan sámiid vuoigatvuođain Finnmárkku eatnamiidda ja čáziide."
   </p>
    <p>
Bargiidbellodat dáhttu dás mearkkašit ahte sii guđet eai loga Sámedikki sániid erenoamáš buriin dáhtuin, sii gávdnet maiddái dákkárge cealkimis duođaštusa das, ahte Sámediggi rievtti mielde oaivvilda ahte sámiin dat dušše lea vuoigatvuohta eatnamiidda ja čáziide Finnmárkkus.
   </p>
    <p>
Seamma áddejumi lohkki sáhttá oažžut go lohká dan mii celkojuvvo ON čeardavealahuslávdegotti oaivila hárrái, ahte stáhtain lea geatnegasvuohta addit ruovttoluotta álgoálbmogiidda eatnamiid maid eahperievttalaččat leat váldán. Dan olis Sámediggeráđđi nammalassii cealká ahte ii leat vejolaš oaidnit "... ahte lea dakkár dilálašvuohta man geažil Finnmárkku sámi eatnamiid, mat leat priváhta eaiggádiid hálddus, ii leat vejolaš addit ruovttoluotta sámiide." (Geahča vel min mearkkašumiid Æ-oasis. Mearkkašumit: "11. Administratiiva váikkuhusat. Lágat").
   </p>
    <p>
Joavku deattuha ahte vaikko sullasaš eahpečielgasat leat namahuvvon earáge sajiin min mearkkašumiin, de eat leat oaidnán dárbbu buktit mearkkašumiid buot daidda. Maid leat namahan dás ja dihto oassekapihttaliid komeanttaid oasis, lea dárbu atnit ovdamearkan das, makkár cealkimat berrejit leat deaivileappot.
   </p>
    <list>
      <p type="listitem">

     
Muhtun historjjálaš dilálašvuođat
     

    </p>
    </list>
    <p>
Dan oasis mii árvalusas muitala historjjálaš dilálašvuođaid, celkojuvvo e.e. ahte sámit dássái "eai goassege leat muosáhan vuoigatvuođaid álbmogin" (s. 3). Dán čuoččuhusa mii atnit vuorjámuššan, dalle ain jo go dan geahčadit historjjálaš čuovggas. Sámiid "Magna Charta" - Lappekodicillen - mii lei Dánmárkku-Norgga ja Ruoýa jagi 1751 rádjasoahpamuššii dakkár lasáhus mii guoská rádjarasttideaddji sámiid vuoigatvuođaide, lea okta ovdamearka mii čájeha ahte stáhtat dohkkehedje sámiid álbmogin.  Kodicilla álgobargguin celkojuvvoge čielgasit ahte ođđa njuolggadusaid ulbmil lea seailluhit "den Lappiske Nation".
   </p>
    <p>
Dat čuoččuhus ahte sámiid eai leat dohkkehan sierra álbmogin, ii oro soahpamin ođđaseamosge historjái. Sámelága jagi 1987 dohkkeheami ja vuođđoláhkaparagráfa jagi 1988 dohkkeheami lea nammalassii  váttis dulkot eará láhkai go nu, ahte sámiid leat formálalaččat dohkkehan Norggas. Duoin nuppiin davviriikkain  lea maid leamaš sullasaš ovdáneapmi, nugo diehtit.
   </p>
    <p>
Bargiidbellodaga joavku leat ovtta mielas das ahte ii gávdno mihkkege mii sulastahtášii dan vuohkái mo stáhta lea čilgen iežas Finnmárkku eatnamiid priváhtalágalaš eaiggádin. Sullii gaskkamuttos mannan jahkečuođi eai aivvestassii biehttalan leames sámi eaiggáduššanvuoigatvuhtii vuođu. Sii dahke nu dannego oaivvildedje ahte sámiid geavaheapmi ii lean doarvái siviliserejuvvon - nammalassii, ahte ii soahppevaš máttánorgalaš eanandoalloservodaga ideálaide.
   </p>
    <p>
Muhto - dát miellaguoddu viehka farga dagahii dan ahte stáhta dange julggaštii, ahte ovddeža rájis eai lean geavahanvuoigatvuođat. Buot vuoigatvuođat gulle stáhtii, ja nu dat mahká lei leamaš don doliin jo.
   </p>
    <p>
Go oaidnit dán duogáža, de Bargiidbellodaga joavku imaštallá dan cealkima, ahte geavadis stáhta lea gutnejahttimiin viidát dattetge meannudan sámiid vuoigatvuođaiguin, sihke mannan jahkečuođi ja mealgadii min jahkečuohtái. (s. 6).  Vaikko dat muhtumassii válddii vuhtii boazodoalu, de stáhta formálalaččat dattetge badjelgeahčai gili olbmuid boaresvirot resursageavaheami gitta 1800-logu gaskkamuttu rájis.
   </p>
    <p>
Áibbas eará ášši lea dat ahte giliid boaresvirot meahccegeavaheapmi dattetge joatkašuvai viidát Finnmárkkus guhkás soađimaŋŋásaš áigái. Sivva dasa lei ahte ii lean nubbi gilvaleaddji geavaheapmi, ja danne ii leat vejolaš dan dili dulkot nu, ahte stáhta "gutnejahtii" sámi vuoigatvuođaid.
   </p>
    <p>
Bargiidbellodaga joavku áigu maid mearkkašit ahte historjjálaš geahčadeamis mii lea kapihttalis III, čuoggás 1, livččii vejolaš čilget dárkileappot vel Finnmárkku viehka oanehis jurisdikšuvnnalaš gullevašvuođa Norgii (geahča s. 17). Riekta muitaluvvo dattetge, ahte dáláš Finnmárkku sisguovlu lei olggobealde Norgga rájáid ovdal jagi 1751.
   </p>
    <p>
Dan oktavuođas lea maid lunddolaš namahit ahte ii miige osiid Finnmárkkus lean aivvestassii dánskalaš-norgalaš jurisdikšuvnna vuollásaš ovdalgo riddo- ja vuotnaguovllut juhkkojuvvojedje jagi 1613, ja ahte ođđaseamos oassi - dat oassi mii eanaš lei nuortasámiid guovlu ja man otnáš namma lea Sør-Varanger - ii šaddan Norgga oassin jagi 1826.
   </p>
    <p>
Riekta lea mo daddjojuvvo árvalusas, ahte oppa Finnmárku lea doloža rájis leamaš sámi guovlu. Dattetge lea sivva buktit mearkkašumi dan cealkimii ahte fárremat Finnmárkku sámi guovlluide dávjá dáhpáhuvve almmolaš dáruiduhttinpolitihka dihtii (s. 19). Dát lea gale riekta celkojuvvon eanaš daid fárremiid dáfus mat dáhpáhuvve 1800-logu gaskkamuttu maŋŋá, go fárremiid dalle atne beaktilis gaskaoapmin sámiid (ja kvenaid) čearddahuhttimis.
   </p>
    <p>
Dáruiduhttima doahpaga ii leat dattetge vejolaš geavahit árat áiggiid fárremiid várás, go Finnmárkku rittuid álggumus norgalaš ássamat leat 1200-logu loahpa ja 1300-logu álggu manu. Dalle fárremiid mearrideaddji sivva ledje ealáhuslaš dilálašvuođat, ja máŋgga čuođi jagi maŋŋil - nugo árvalusasge muitaluvvo - fárremiidda lei sivvan Finnmárkku koloniija-dássi, ja Norgga (nammalassii Danmárkku) dárbu sihkkarastit guovllu alcces norgalaš veaga fárremiid bokte.
   </p>
    <p>
Vaikko politihkain leat lágidan fárremiid Finnmárkui -  na gitta nuppi máilmmisoađi rádjai - de joavku unohastá dan čuoččuhusa ahte "... stuorra jogaid ja vuonaid valljámus gáttit" leat mihtiduvvon fárrejeaddjiide guđet eai leat sámit (s. 19).
   </p>
    <p>
Eat sáhte earágo oaivvildit ahte Finnmárkku eanaš vuotnaguovllut ain dálge leat dehálaš sámi ássanguovllut. Ollu sajiid miehtá vuonaid lea vejolaš gávdnat nu ealasis sámi báikegottiid go sisguovlluinge, ja Finnmárkku stuorámus johkaleagis - mii lea Deanu leahki -  leat eanaš sámi ássamat.
   </p>
    <list>
      <p type="listitem">

     
Mearkkašumit: II. Sámedikki vuođđooaidnu, ja vuollečuokkis 1. Sámi álbmot, ja 2. Sápmelaččat stáhtavuođđudeaddji álbmogin, 3. Sámi eaiggáduššan-, háldo- ja geavahanvuoigatvuođat" (s. 5,6).
     

    </p>
    </list>
    <p>
Sámediggi atná iešge viehka ollu fuolla das, nugo riekta leage, ahte sámi beroštumiiguin galget meannudit rivttes láhkai, ja dása gullá datge bealli ahte earát eai galgga "botnjat" historjjá geahnohuhttin dihtii sámiid vuoiggalaš gáibádusaid vuođu. Dakkár fuola lea erenoamán dárbu atnit divaštallamiid oktavuođas Finnmárkku eatnamiid ja čáziid birra, maid bále muhtimat ohpit leat gávdnan "duođaštusa" das ahte sámit leat sisafárrejeaddjit Finnmárkkus, ja ahte dan geažil ii leat veara čielggadit sámiid rivttiid.
   </p>
    <p>
Danne Sámediggi ferte dán áššesuorggis leat erenoamán várrugas. Ii berre geavahit nu gehppes sániid historjjálaš diliid birra, ahte duoidda nuppiide lea vejolaš áššáskuhttit ja cealkit ahte dás heivvehallat historjjá eará áššiid ektui mat leat leamaš ovdan almmolaš divaštallamiin.
   </p>
    <p>
Bargiidbellodaga joavku áigu dás váldit ovdan sániid mat berrejit njulgejuvvot historjáfágalaš diliid vuođul:
   </p>
    <p>
- "... mii leat ássan, doaibman ja eallán iežamet guovlluin dološ áiggiid rájis, áigá jo ovdalgo eará álbmotčearda bođii mii guovlluide."
   </p>
    <p>
- "Sámit leat doloža rájis hálddašan resurssaid davvin ja máddin, gitta Lulli-Trøndelága ja Hedmárkku otnáš lullisámi ássamiid rádjai.
   </p>
    <p>
Otnáš dieđuid mielde lea nu, mo árvalusasge celkojuvvo, ahte dutkit eai dieđe eará čearddalaš joavkku mii livččii sámiid ovdal boahtán Finnmárkui (dahje vaikkoba máddelii Davvi-Norgii). Dan lea baicce boastut dadjat, ahte sámit leat doloža rájis okto leamaš davveguovlluin gitta Hedmárkku rádjai ja hálddašan dáid guovlluid resurssaid.
   </p>
    <p>
Árvalus cealká maid ahte sámi álbmoga vuoigatvuođaid vuođđun galgá leat sámiid eaiggátvuohta dáidda guovlluide, ja ahte earát galget dohkkehit dáid eaiggáduššan- ja háldovuoigatvuođaid.
   </p>
    <p>
Go olmmoš lea logadan árvalusa ja čilgehusa dan guovllu birra maid sámit leat hálddašan doloža rájis, de báhcá jearaldahkan dat, galgetgo dát eaiggáduššan- ja háldovuoigatvuođat leat sámiin miehtá guovllu, Finnmárkku rájis gitta Hedmárkui.
   </p>
    <p>
Vaikko vel leage nu - dološ sámi geavaheami dihtii - ahte otne lea sámi riektevuođđu dán guovllus, de Bargiidbellodaga joavku bealistis ii sáhte miehtat ahte lea sivva gáibidit sámiide oppalaš vuoigatvuođa eaiggáduššat ja háldet beali Norggas.
   </p>
    <p>
Mii min mielas gale lea čielggas, lea ahte sámiin leat iešguđetlágan geavahanvuoigatvuođat, ja ahte dieđusge sáhttet leat sámi báikegottit maid várás omd. ILO-soahpamuš nr. 169, art. 14.1 heive.
   </p>
    <p>
Sámedikki gulaskuddan cealkámuš eahpitkeahttá buorrána jos historjjálaš čilgehus divvojuvvo  kapihttalis II, čuoggás 1-3.
   </p>
    <p type="title">
G. Mearkkašumit: "4.2.1 Sámiid eaiggáduššan- ja háldovuoigatvuohta ILO-soahpamuša nr. 169 mielde" (s. 10 rájis).
   </p>
    <p>
Bargiidbellodaga sámediggejoavku atná vuođđunis nugo Sámediggeráđđige dan álbmotriektečielggadeami maid Álbmotriektejoavku doaimmahii - NOU 1997:4 - mas loahppajurddan lea ahte soahpamuša artihkkala 14.1 mielde sámiin lea eaiggáduššan- ja hálddašanvuoigatvuohta muhtun osiin Finnmárkkus - ja eaktun lea ahte sámit leat okto leamaš geavaheaddjit dahje geavahan eambbo go eará čearddat.
   </p>
    <p>
Go Álbmotriektejoavku čielgasit cealká ahte Finnmárkku eananhálddašeapmi dásseárvomálle mielde, 4-4, ii leat doarvái ILO-169 mielde, nammalassii go dan hálddašanorgánas maid lea dakkár sámi eaiggáduššan- ja háldoguovllu eananeaiggátvuohta (grunnbokshjemmel) ja stivre, de lea čielggas ahte ollásit manná ILO-169 mielde go sámiin lea eanetlohku eananhálddašanstivrras, nugo álbmotriektedovditge leat gávnnahan.
   </p>
    <p>
Danne ii leat váttis áddet manne Sámediggeráđđi oaivvilda ahte eananhálddašanortnegat mat leat daid guovlluid várás maid art. 14.1, vuosttas teakstaoassi, gokčá "... fertejit leat dakkárat mat mearkkašit ahte  hálddašanovddasvástádus lea sámiin, nammalassii Sámedikki, mii sin ovddasta". (s. 12)
   </p>
    <p>
De lea gažaldat, sáhttágo dakkár Finnmárkku eananhálddašeapmi mii lea oppa Finnmárkku várás, ja mii lea dásseárvomálle mielde, leat ILO-soahpamuša 169 mielde.
   </p>
    <p>
H. Bargiidbellodatjoavkku oaivil: Maiddái oktasaš eananhálddašeapmi, man vuođđun lea dásseárvoprinsihppa, lea ILO-soahpamuša 169 mielde.
   </p>
    <p>
Bargiidbellodaga joavku bidjá juridihkalaš árvvoštallamiid vuođđunis ja maiddái earáge beliid mat berrejit gullat áššái - "duođalaš beliid" - ja danne joavku doarju Sámi vuoigatvuođalávdegotti eanetlogu oaivila, ahte Finnmárkku eananhálddašeapmige, go lea 4-4 málle mielde, bissu ILO-soahpamuša rámaid siskkobealde - go sáhka lea sámi eaiggáduššan- ja háldoguovllu hálddašeamis.1
   </p>
    <p>
Joavku deattuha e.e. čuovvovaš beliid oppalaš árvvoštallamisttis:
   </p>
    <list>
      <p type="listitem">

     
Soahpamuša artihkkal 34 nanne ahte dan ferte čađahit njuovžilis vugiin guđege riikkas.
     

    </p>
      <p type="listitem">

     
Soahpamuš ii ovddit ILO áššedovdi lávdegotti oaivila mielde vealtameahttun gáibádussan dan, ahte eksklusiiva (oktasaš) eaiggáduššanvuoigatvuohta galgá dohkkehuvvot buot dain dáhpáhusain main álgoálbmogiin leat vuoigatvuođat árbevirolaš eatnamiiddáseaset.
     

    </p>
      <p type="listitem">

     
Soahpamuš ii cegge makkárge gáibádusa das, ahte álgoálbmoga vuoigatvuohta eatnanvuoláš resurssaide galgá dohkkehuvvot. Árvalussii mii lea Finnmárkku eananhálddašeami hárrái, gullet maid eatnanvuoláš resurssat. Deba Sámediggi oažžu viehka stuorra válddi maiddái daidge hálddašeami dáfus, ii duššefal dihto sámi eaiggáduššan- ja háldoguovllus, muhto miehtá Finnmárkku.
     

    </p>
      <p type="listitem">

     
Go boazodoallu geavaha eatnamiid miehtá fylkka, de dat gáibida ahte eananhálddašansystema lea nu oktasaš go vejolaš, vai ealáhus ii dárbbaš gálbbardit guovtti sierra nuolggadusortnegiid gaskka - ja várra ieš boazodollui vahágin.
     

    </p>
      <p type="listitem">

     
Ovtta ja seammá guovllus lea okta oktasaš hálddašeapmi buoremus, sihke otnáš servodatsystema geažil ja go álgoálbmoga olbmuin ja stuorraservodaga eará olbmuin leat gaskavuođat ruossut doarrás ja latnjalassii. Finnmárkku eananhálddašeami stivrenmálle lea nammalassii vejolaš geahčadit kollektiiva (oktasaš) eaiggáduššanvuohki, mas sihke sámit ja álbmot muđui leat mielde. Goappašat joavkkut dahket "oasiset" vai ortnet lihkostuvvá.
     

    </p>
      <p type="listitem">

     
Dat eavttuhus, ahte galgá leat gielddalaš meahccehálddašeapmi, mearkkaša ahte gielddain, nammalassii álbmogis, maiddái sámi eaiggáduššan- ja háldoguovllus, šaddá leat eambbo dadjamuš bissovaš (ođđasis šaddi) resurssaid geavaheamis. Dakkár dadjamuš lea norgalaš rivttiid mielde dábálaččat dušše eananeaiggádis. Go dakkár vejolašvuohta váikkuhit stuorru, de dat muhtumassii lea mielde ollašuhttimin ILO-soahpamuša 169 artihkkala 14, čuoggá 1, ahte galgá leat eaiggáduššanvejolašvuohta man nu vuogi mielde.
     

    </p>
      <p type="listitem">

     
Go dákkár riikkaidgaskasaš soahpamušat galget čuvvojuvvot, de adnojuvvo dehálažžan ahte soahpamuša ulbmil ollašuvvá, go soahpamuš čađahuvvo geavatlaš dilis. Oanehaččat mii sáhttit dadjat ahte ILO-soahpamuša 169 ulbmil lea ahte álgoálbmogat galget sáhttit seailluhit kultuvrraset albma láhkai, dainna lágiin ahte juohke dihto álbmogis lea alddis vejolašvuohta hovdet ruđalaš, sosiála ja kultuvrralaš dili ováneami. Finnmárkku eananhálddašeapmi livččii okta dakkár doaibmabidju mii váikkuha dasa, ovtta ráddjejuvvon guovllus.
     

    </p>
      <p type="listitem">

     
Lassin ollašuvvá nubbi guovdilis eaktu dasa ahte sámi kultuvrras lea buorre šaddandilli. Finnmárkku eananhálddašeapmi šaddá nammalassii leat mielbargi ja riidočoavdi orgána. Danin dat váikkuha dasa ahte sámi kultuvra ovdána buori láhkai, iige sámi servodat dárbbaš duššadit áiggi ja návccaid dárbbašmeahttun riidduide.
     

    </p>
      <p type="listitem">

     
Stivrenmálle lea nu hábmejuvvon, ahte jođiheaddji virgi sirdojuvvo juohke guovtte jahkásaš baji maŋŋá, ja danne ii leat dárbu ballat, go Sámediggi jođiha, ahte dan guovtti jagis ii ollašuva ILO-soahpamuša gáibidan stivrenmálle maiddái sámi eaiggáduššan- ja háldoguovllusge.
     

    </p>
    </list>
    <p>
Fylkkadikki jienasteaddjiid logu lea Bargiidbellodaga joavkku oaivila mielde riekta váldit vuhtii, go jearaldat lea, leago Finnmárkku eananhálddašeapmi mii čuovvu dásseárvoprinsihpa, juridihkalaččat dohkálaš ráhkadus, maiddái sámi eaiggáduššan- ja háldoguovlluge stivran. Vaikko eai leat čielga dárkilis logut mat čájehit dan, de orru leamen nu ahte gánske eambbo go bealli Finnmárkku jienasteaddjiin devdet sámediggejienasteaddjiid eavttuid.
   </p>
    <p>
Danne ii leat eahpegovttolaš ahte dat bealli maid Fylkkadiggi nammada Finnmárkku eananhálddašanstivrii, lea mielde hálddašeamen maiddái sámi eaiggáduššan- ja háldoguovllu. Muđui lea dehálaš ahte leat buorit gaskavuođat ja buorre ovttasbargu Finnmárkku fylkkadikkiin, vai lea vejolaš ovttasráđiid doaimmahit boahttevaš áššiid ja duostut daid hástalusaid mat bohciidit resursahálddašeapmái.
   </p>
    <p>
Bargiidbellodaga joavku váldá maid vuhtii ahte lea "dáhkádusortnet" - nammalassii ILO dárkkistansystema - mii lea dakkár bealiválddekeahtes lágádus mii sáhttá ja galgá dárkot čuvvotgo vai rihkkotgo čađahuvvon eanan- ja resursahálddašanortnegat soahpamuša. Ii oktage dárbbaš eahpidit ahte mii eat oaivvil ahte ILO čujuhusaid galgat čuovvut.
   </p>
    <p>
I.  Mearkkašumit: III. Sámi vuoigatvuođalávdegotti konkrehta árvalus. 1. Eaiggáduššanvuoigatvuohta ja eará enavuoigatvuođat" (s. 17 rájis).
   </p>
    <p>
Bargiidbellodaga joavku lea fuopmášan ahte Sámediggeráđđi ohpit máhccá "sámi eaiggáduššanvuoigatvuhtii" eatnamii ja resurssaide. Mii gal oaivvildit ahte muhtun dáhpáhusain, go čilgejuvvo ahte lea dárbu ođđa hálddašanortnegiidda, livččii buoret geavahit doahpaga sámiid boares riektevuođđu.
   </p>
    <p>
Joavku lea maid fuopmášan ahte Sámi vuoigatvuođalávdegoddi ohpit moitojuvvo, go dat lea árvalan Finnmárkku hálddášanortnegiid menddo ollu "... geavatlaš politihkalaš árvvaštallamiid vuođul, mat eai čielgasit váldde mielde áššáigullevaš guovlluid riektedilálašvuođaid." (s. 17) Dahje nugo daddjojuvvo, ahte SVL
   </p>
    <p>
"... orru hábmen árvalusaidis dainna jáhkuin ahte ođđa hálddahusas sáhttet dahkat mo háliidit eaŋkilolbmuid ja joavkkuid beroštumiide. Dát ii sáhte leat riekta." (s. 18)
   </p>
    <p>
Dakkár čuoččuhussii ii leat coakci dan barggus maid Sámi vuoigatvuođalávdegoddi duođai lea dahkan, ja dat sulastahttá menddo ollu dan vuođohis moaitagii maid earát leat buktá SVL vuostái,  ahte SVL árvalusaide lea nu heajos vuođđu ahte daid eat berre váldit vuhtii.
   </p>
    <p>
Joavku oaivvilda, nugo lea daddjojuvvon ovdal, ahte Sámi vuoigatvuođalávdegoddi lea mealgadii lihkostuvvan kombineret sihke sámi riektevuođu ja eará beroštumiid vuhtiiváldima. Nu dat lea go lea árvalan konkrehta ortnegiid mat sáhttet doaibmat otnáš ja ihtáš duohtadilis. Danne mii eat dákko doarjjo oktilaš moitima Sámi vuoigatvuođalávdegotti vuostái.
   </p>
    <p>
Bargiidbellodat jáhkká dan uhccán heivet áššái, go Sámi vuoigatvuođalávdegotti barggu ollái váldojuvvojit ovdan dakkár doahpagat go iešmearridanvuoigatvuohta ja ruovttuguovlluid iešstivrejupmi (s. 19, 4. teakstaoassi).
   </p>
    <p>
Min mielas SVL árvalusat gusket unnán dasa maid doahpagat iešmearrideapmi ja iešstivrejupmi sáhttet mearkkašit, vaikko sámi beroštumit ja sámi orgánat dáláš árvalusaid mielde ožžot vejolašvuođa váikkuhit sámi guovlluid resurssaid hálddašeapmái.
   </p>
    <p>
J. Mearkkašumit: III. "2. Finnmárkku eatnamiid hálddašeapmi. 2.1. Finnmárkku eananhálddašeapmi. 2.2. Sámi eananhálddašeapmi".
   </p>
    <p>
Gokko Finnmárkku eatnamiid hálddašeamis lea sáhka, dakko celkojuvvo árvalusas ahte dáláš hálddašeaddji atná gánnáhahttivuođa váldoulbmilin (s. 20). Dat ii doala deaivása Statskog'a finnmárkolaš doaimma hárrái. Das eananvuovdi orgánat orrot čuovvumin ođđasis organiserema mieldásaš gohččosiid, ahte hálddašanvugiid eai galgga vuos bearehaga nuppástahttit, ovdalgo Sámi vuoigatvuođalávdegotti proseassa lea loahpahuvvon.
   </p>
    <p>
Árvalusas Sámediggeráđđi čuoččuha vuot dán oasis ahte dainnago sámi eaiggáduššan- geavahan- ja háldovuoigatvuođat leat dihtosis viidát Finnmárkkus, ja go dát lea sámi guovlu, de ii leat vejolaš ásahit "... rievttalaš ja dohkálaš hálddašanortnegiid mieđitkeahttá sámi organisašuvnnaide mearrideaddji váikkuhanválddi  ja bearráigeahču sihke ieš hálddahusa ja hálddašanorgánaid nammadeami badjelii." Dasto celkojuvvo ahte "Sámediggi garrasit vuostálastá eaiggátvuoigatvuođaid, makkár ihkinassii dat ležžet, sirdojuvvomis dakkár orgánaide main lea sámi unnitlohku, dahje dakkár orgánaide maid Sámediggi ii sáhte dohkkehit eará sivaid geažil." (s. 20).
   </p>
    <p>
Bargiidbellodaga joavku atná dan viehka muddui fuonášahtti áššin, go ágga dakkár sámi mearrideaddji váikkuhanválddi bidjat eananhálddašanorgánaid badjelii miehtá Finnmárkku boahtá sitáhtan mii lea váldojuvvon Álbmotriektejoavkku barggus - nammalassii
   </p>
    <p>
"...ahte dan riektesubjeavttas masa vuoigatvuođat mieđihuvvojit, lea stivra man lahtuid sámi orgánat leat eanaš nammadan." (NOU 1997:5, s. 52).
   </p>
    <p>
Fuonášahtti lea dat, go Álbmotriektejoavku ii namat oppa Finnmárkku, muhto duššefal dan guovllu mas lea sámi eaiggáduššan- ja háldovuoigatvuohta ILO soahpamuša 169 artihkkala 14.1 mielde.
   </p>
    <p>
Finnmárkku eananhálddašeami (FE) gieđahalli oasis árvalus ovddida ahte galget leat guokte eananhálddašanorgána, ja dat doarju dan eavttuhusa ahte FE ásahuvvo 4-4-málle mielde dan guovllu várás maid Sámi eananhálddašeapmi ii govčča. (s. 22).
   </p>
    <p>
FE jahkečoahkkima čoahkádusa dáfus Sámediggeráđđi árvala ahte jahkečoahkkimis galget leat guovttis guđet ovddastit Sámedikki, okta guhte ovddasta Gielddadepartemeantta ja okta guhte ovddasta Finnmárkku fylkkadikki.
   </p>
    <p>
Ákkastallamis spiehkastit das maid Sámi vuoigatvuođalávdegoddi lea árvalan, nammalassii das ahte guđege orgánas galgá leat FE jahkečoahkkimii duššefal okta áirras, geavahuvvo ohpit Álbmotriektejoavku doarjjan - NOU 1997:5, s. 43 - mii dovddaha ahte "ILO-soahpamuš rihkkojuvvošii" jos jahkečoahkkin nammaduvvo nugo SVL lea árvalan. (s. 22).
   </p>
    <p>
Muhto váttisvuohtan gártá dat, go Álbmotriektejoavku lea cealkán ná dan dili hárrái mii čuožžila jos FE hálddaša oppa Finnmárkku, maiddái sámi eaiggáduššan- ja háldoguovllu. Álbmotriektejoavku ii leat nappo dalle ovddidan, jos SE ásahuvvo nugo Sámediggeráđđi bidjá eaktun, ahte Sámedikkis dallege galgá leat eanemus váldi FE stivrras.
   </p>
    <p>
Álbmotriektejoavkku árvvoštallamiidda guoski boasttu ipmárdusat joatkašuvvet árvalusas go das čuoččuhuvvo ahte joavkku čielggadeapmi čájeha ahte "... ii leat vissis ahte Finnmárkku eananhálddašanorgána ásaheapmi ollašuhttá ILO-soahpamuša gáibádusaid." (s. 22).
   </p>
    <p>
Dat ii moge guoskka Finnmárkku eananhálddašanorgánii maid Álbmotriektejoavku lea árvvoštallan dákko, vaikko SE ásahuvvošiige dan báldii ja stivrii šattašii sámi eanetlohku.
   </p>
    <p>
Eatnamiid eaiggátovddasvástádusa hárrái Sámediggeráđđi oaivvilda ahte jos stivrralahtut eai juohkás dássidit Sámediggái ja Fylkkadiggái, de "... ii mange dáhpáhusas sáhte šaddat sáhka das, ahte eaiggátvuoigatvuođat galget sirdojuvvot Finnmárkku eananhálddašanorgánii." (s. 22).
   </p>
    <p>
Dás lea dárbu jearrat, oaivvildago Sámediggeráđđi duođas ahte vaikko Sámi eananhálddašanorgána ásahuvvo - nugo ráđđi iešge ovdeha - de sis dattetge lea Finnmárkku eará eatnamiid eaiggátvuoigatvuođaid hárrái mearrideaddji sátni.
   </p>
    <p>
Bargiidbellodat oaivvilda ahte dakkár oaidnu ii biso čoahkis, vaikko joavkuge jáhkká ahte Finnmárkku eananhálddašanorgána eaiggátvuoigatvuođat, nammalassii dan eanangirjevuođđu, sorjá stivrra 4-4-juogus. Dattetge - dat gusto dakkár Finnmárkku eananhálddašanorgánii mii hálddaša oppa Finnmárkku, maiddái dakkár sámi eaiggáduššan- ja háldoguovllu mii lea art. 14.1 mielde.
   </p>
    <p>
Jos eananhálddašeapmi juohkása, de ášši lea áibbas nuppelágan. Dan dáhpáhusas mii jáhkkit leat váddása doaladit das, ahte Finnmárkku eananhálddašanorgánas galget leat ovttamahtosaš ovddasteamit. Dalle lea dakkár dilli, mas Sámediggi nammada eanetlogu Sámi eananhálddašanorgánii ja Fylkkadiggi eanetlogu Finnmárkku eananhálddašanorgánii.
   </p>
    <p>
Joavku dáhttu muđui vel fuomášahttit dan, ahte vaikko Sámediggeráđđi leage ákkastallan čuoggás 2.1, s. 22, ahte Finnmárkku eananhálddašanorgánas ferte leat ovttamáhtosaš ovddasteamit beroškeahttá das ahte Sámi eananhálddašanorgána ásahuvvo, de dat dattetge 23. siiddu 6. teakstaoasis, mii lea čuokkis 2.2, doalada seammá oaivilis go mii, nammalassii das ahte hálddašeami juogadeapmi sáhttá buktit áigái guokte stivrra, ja Sámediggi ja Fylkkadiggi nammadeaba goabbáge nubbái eanetlogu.
   </p>
    <p>
Dan mii mearkkašit positiiva áššin, muhto Sámediggeráđđi ferte gávnnahit maid oaiviliid dat oamasta Finnmárkku eananhálddašanorgána stivrra čoahkádusa hárrái, jos hálddašeapmi juohkása.
   </p>
    <p>
Sámediggeráđđi maid moaitá SVL garrasit go lávdegoddi lea dan oaivilis ahte Sámi eananhálddašeami lea vejolaš ásahit dainna lágiin ahte gielddat ja gilit servet iešdáhtolaččat. Dan oaivila sii celket čielggadeamis leat nu stuorra váilin lávdegotti bargomearrádusa ektui ahte Sámediggi ii sáhte dan dohkkehit, go dat ii dáhkit moge ahte sámit dainna lágiin vuhtii váldojuvvojit nugo ILO-soahpamuš 169 gáibida. (s. 23/24).
   </p>
    <p>
Árvalusas danne dorjojuvvo dat jurdda, ahte vihtta finnmárkolaš gieldda galget jo álggos gullat Sámi eananhálddašeapmái. (s. 24).
   </p>
    <p>
Guokte beali leat maid mii fertet fuopmášuhttit, mat gusket Sámi eananhálddašanorgána ásaheapmái.
   </p>
    <p>
Vuos dat go moaitta ii deaivva, go SVL eanetlohku ii árval SE ásaheami. Dan lávdegotti unnitlohku dat árvala nu - ja nammalassii ahte Sámi hálddašanorgána ásaheami vuođđu galgá leat iešdáhtolaš searvan.
   </p>
    <p>
Nuppádassii, de Sámediggeráđđi dákko rihkku vuođđoprinsihpa mas dássážii lea čavga doaladan, nammalassii ahte ođđa eaiggáduššan- ja hálddašanortnegiid ásaheami olis galgá rihkokeahtes deaddu leat das mo Álbmotriektejoavku lea dulkon ILO-soahpamuša 169, e.e. go čuoččuha ahte SE galgá ásahuvvot.
   </p>
    <p>
Álbmotjoavku lea nammalassii árvvoštallan maiddái ortnega mas lea vejolaš searvat hálddašeapmái iešdáhtolaččat, ja dat lea gávnnahan dakkár prinsihppa vuostálagaid ILO-soahpamuša 169 mearrádusaiguin (NOU:5, s. 44).
   </p>
    <p>
Bargiidbellodaga joavku ii sáhte doarjut dan ahte SE ásahuvvo dainna lágiin mo Sámediggeráđđi árvala, nammalassii dainna lágiin ahte vihtta gieldda nammaduvvojit oasálažžan.
   </p>
    <p>
Mii maid dattetge oaivvildit ahte SVL livččii galgan čielggadit sámi eaiggáduššan- ja háldoguvlui guoski dilálašvuođaid buorebut, ja danne doarjutge árvalusa, ahte viidát ovddasteaddji lávdegoddi (kommišuvna) vuođđuduvvo, ja bargunis dat galgá identifiseret dakkár guovllu ILO-soahpamuša 169, artihkkala 14.1, mearrádusaid vuođul.
   </p>
    <p>
Lunddolaš áššemeannudeapmi lea danne nu, ahte dakkár lávdegoddi vuos čađaha barggus ovdalgo dakkár guovlluid álgit mearridit.
   </p>
    <p type="title">
K. Mearkkašumit: "III. 2.3 Oktasaš hálddašanorgána oppa Finnmárkku várás".
   </p>
    <p>
Bargiidbellodaga joavku atná dan positiiva áššin, go Sámediggeráđđi dattetge, vaikko dan prinsihpalaš vuođđo-oaidnu doarju guokte eananhálddašeami Finnmárkku várás, muhtun dihto eavttuid mielde sáhtášii doarjut ovtta oktasaš hálddašanorgána ásaheami (FE), mas Sámedikkis ja Fylkkadikkis leat ovttamahtosaš ovddasteamit (s. 25).
   </p>
    <p>
Okta váldoeaktu lea, nugo Álbmotriektejoavku árvvoštallá dili, ahte Sámediggi ferte doarjut dakkár hálddašeami.  (Dannego FE dan dáhpáhusas galgá hálddašit maiddái sámi eaiggáduššan- ja háldoguovllu).
   </p>
    <p>
Joavku oaivvilda ahte Sámediggi dál jo ferte addit diehttevassii maid dat dáhttu, oktasaš hálddašeami vai ii, muhto ahte oktasaš hálddašeami eaktun lea dat ahte oasálaččain leat ovttamahtosaš ovddasteamet eananhálddašanstivrras - vai ii šatta nu ahte nohkavaš resurssaid hálddašeapmi juohkása.
   </p>
    <p>
Mii oaivvildit ahte Sámediggi berre vanahit iežas guhkás dán áššis ja ieš váikkuhit árjjálaččat bargat dan badjelii ahte eai galggaše čuožžilit ođđa sirrejeaddji ráját siseatnama ja riddoguovlluid gaskii, eaige dáid guovlluid sámiid gaskii. Dat vihtta gieldda maid Sámediggeráđđi lea árvalan Sámi hálddašanorgána vuollái, dat gielddathan maiddái gullet sámi giellalága ja sámi oahppoplána doaibmaguvlui, ja dat leat okta proavás-suohkan, jna.
   </p>
    <p>
Jos SE ásahuvvo geahččalkeahttá oktasaš eananhálddašeami, de dat álkit sáhttá cieggadit olbmuide dan oaivila, ahte dát de lea "sámi guovlu". Mii eat jáhke ahte dat loktešii daid sámi guovlluid árvodási, mat báhcet olggobeallái dan viđa gieldda.
   </p>
    <p>
Mii fertet maid atnit muittus ahte boazodoallu, mii ávkašuvvá eatnamiiguin miehtá Finnmárkku, lea dovddahan váilevaš luohttámuša ođđa hálddašandásiid ja hálddašanrájáid ásaheami ávkái, go dat sáhttá baicce váttásmahttit dilálašvuođaid ealáhusa ovdii. Bealisteamet mii atnit dán dovddahusa dehálaš ággan go doarjut baicce ovtta hálddašeami, mii doaibmá dásseárvoprinsihpa mielde.
   </p>
    <p type="title">
L. "Demokratiija-ákkat" Sámedikki searvama vuostá Finnmárkku eananhálddašanorgánii.
   </p>
    <p>
Bargiidbellodaga joavku oaidná maid ahte Finnmárkku gulaskuddanorgánain stuorra oassi leat dorjon ovtta eananhálddašeami, vaikko ollugat sis eai dáhto miehtat Sámediggái nu stuorra ovttasteami eananhálddašanorgánii go Fylkkadiggái.
   </p>
    <p>
Midjiide lea veadjemeahttun áddet dakkár ákkastallamiid, ahte Sámedikkis galgá leat unnit ovddasteapmi go fylkkadikkis, go NOU 1997:5 muitala álbmotrivttiid áššedovdiid čielga oaivila leat, ahte Sámi vuoigatvuođalávdegottige árvalan 4-4-málle Finnmárkku eananhálddašanorgána várás - mii maid galgá hálddašit sámi eaiggáduššan- ja hálddašanguovllu - ii bastte ollašuhttit ILO-soahpamuša eavttuid, mat gáibidit ahte álgoálbmogis/sámiin galgá leat eanetlohku dakkár orgána stivrras, mii hálddaša sin guovllu.
   </p>
    <p>
Dakkár čuoččuhus maid lea gullon, ahte Finnmárkku eananhálddašanorgánas dásseárvoprinsihppa boađášii vuostálagaid demokráhtalaš prinsihpaiguin, dahje ahte Sámedikkis ii oppanassiige galgga leat ovddasteapmi dakkár stivrras. Sivvan celkojuvvo, ahte Sámedikkis lea ollu vánit jienasteaddjit go Fylkkadikkis, ja ahte eai buohkat sáhte iežaset čálihit sámediggejienasteaddjin. Dán jurddašeami mielde demokráhtalaš váili lea dat, ahte okta sámediggejienastat deaddá eambbo go okta fylkkadiggejienastat.
   </p>
    <p>
Dehálaš lea diehtit leažžágo dat ágga demokráhtalaš unnitloguid ja álgoálbmogiid vuoigatvuođaid dáfus. Dat vuođđojurdda lea duođaid dohkkehuvvon, ahte álgoálbmogiidda ja unnitloguide lea dárbu addit geavatlaš ja albma vejolašvuođaid ovddidit iežaset beroštumiid - nugo ON nállevealaheami eastadeaddji lávdegoddi gohčču. Go mii ILO-soahpamuša 169 váldit vuhtii, de midjiide maid čuožžila áššin dat gažaldat, leago sámiin vuoigatvuohta beassat leat mielde hálddašeamen iežaset guovlluid luondduriggodagaid.
   </p>
    <p>
Stáhta lea geatnegas láhčit dilálašvuođaid nu, ahte sámit sáhttet e.e. váikkuhit iežaset guovlluid eatnamiid ja čáziid stivrejupmái, ja danne dat bovttášii stuorra fuomášeami jos bajimuš eiseválddit -  ággan oktasaš eananhálddašanorgána ovttadássásaš áirrasloguid vuostá - riiddášedje sámiin dakkár ovddasteami ja cealkkášedje dan leat eahpedemokráhtalačča, ahte soapmásat sáhttet searvat sihke fylkkadiggeválggaide ja sámediggeválggaide.
   </p>
    <p>
Bealisteamet mii jáhkkit ahte bajimuš eiseválddit jođihit Sámi vuoigatvuođalávdegotti joatkevaš barggu várás proseassa, masa finnmárkolaš orgánat maid besset searvat, nu ahte čielgá buorebut ahte leat dihto rihkukeahtes vuođđomearrádusat, mat addet sámiide vuoigatvuođa searvat sámi guovlluid luondduriggodagaid hálddašeapmái.
   </p>
    <p type="title">
M. Mearkkašumit: "III. 2.4. Eará bealit".
   </p>
    <p>
Dán čuoggás lea sáhka bartahuksemis. Mii doarjut árvalusas dan, ahte gielddaid regulerenplánat galget leat dakkár huksemiid rápman. Fertet dattetge kommentet dan, go celkojuvvo ahte "Jos barttat galget huksejuvvot boazodoalloguvlui dahje gillefidnoguvlui, de eaktun dasa galgá leat jogo orohatstivrra dahje gillefidnostivrra addin dohkkehus" (s. 25).
   </p>
    <p>
Min oaivil lea, ahte ollu álkit livččii jos joppa gillegeavahusstivrratge ožžot dan seammá árvodási mii boazodoalu orgánain lea otne, go dain lea vuoigatvuohta cealkit maid oaivvildit e.e. bartahuksemiid ja eará doaibmabijuid birra.
   </p>
    <p>
N. Mearkkašumit: III. Sámi vuoigatvuođalávdegotti konkrehta árvalus. 1. Eaiggáduššanvuoigatvuohta ja eará eananvuoigatvuođat".
   </p>
    <p>
Ollu bealit mat dán kapihttalis váldojuvvojit ovdan, leat earáge sajiin árvalusas, ja minge mearkkašumit leat dain sajiin.
   </p>
    <p>
Siiddus 19, goalmmát teakstaoasis, lea sáhka Sámi vuoigatvuođalávdegotti riektejoavkku birra, mii NOU 1993:34 mielde hilgu sihke sámi eaiggáduššanvuoigatvuođa ja mealgadii dange ahte Finnmárkkus leat oktasaš eatnamiid geavahanvuoigatvuođat, go stáhta nu guhká lea čuoččuhan iežas leat dáid eatnamiid eaiggát. Dan oktavuođas lea riekta, maid Sámediggeráđđi cealká, ahte ovddeš áiggiid lea fievrriduvvon koloniijapolitihkka ja dakkár politihkka man ulbmil lea leamaš duššadit sámi kultuvrra ja assimileret sámiid.
   </p>
    <p>
Bargiidbellodaga joavku lea máŋgga ášši oktavuođas leamaš kritihkalaš dasa maid dát lávdegoddi lea atná vuođđunis, e.e. go árvvoštalakeahttá sámiid árbevieruid ja riekteoaiveliid vajálduhttá ahte sámiin veadjá leat riektevuođu. Mii dattetge geavahivččiimet eará sániid go galggašeimmet govvidit daid oktavuođaid mat leat ovddeš koloniija- ja assimilerenpolitihkas lávdegotti ákkastallamiidda stáhtalaš eaiggáduššanvuoigatvuođa beale.
   </p>
    <p>
Muhto - mii doarjut Sámediggeráđi dakko, ahte dakkár čielggadeapmi ii šáhte leat Norgga loahpalaš čielggadeapmi, dat mii čuvge dološ sámi geavahemiid ja daid geavahemiid lágalaš váikkuhusaid.
   </p>
    <p type="title">
O. Mearkkašumit: "III. 3.1. Giliid ja gielddaid vuoigatvuohta meahcceresurssaide ja daid hálddašeapmi" (s. 26).
   </p>
    <p>
Ođasmuvvi resurssaid dahje meahcceburiid dáfus Sámi vuoigatvuođalávdegotti eanetlohku árvala ahte vuođđodilli galgá leat nu, ahte guđege gieldda ássiin leat vuoigatvuođat. Árvalusa lea, ahte gielddat galget hálddašit meahcceresurssaid, ja maiddái juogadit govttolaččat gieldda ássiid ja eará geavaheaddjiid gaskka.
   </p>
    <p>
Muhto - árvalusa mielde sisguovlluid stággobivddu ja siibmabivddu, unnafuođđuid bivddu ja luomečoaggimiid galgá fylka mearredit, eaige gieldda ássit.
   </p>
    <p>
Bargiidbellodaga sámediggejoavku lea duhtavaš daidda árvalusaide, ahte galget leat hálddašanortnegat mat eambbo váldet báikegottiid vuhtii, ja ahte láhkaortnegat meahcceguovlluid geavaheami várás galget eambbo váldit vuhtii báikkálaš ja guovllolaš geavahanárbevieruid. Nu lea dábáleabbo riikka máddileabbo osiin, main leat sihke stáhtii gullevaš ja giliide gullevaš oktasaš eatnamat, main báikegottiid olbmot unnit eanet sáhttet leat mielde hálddašeamen lagašguovlluideaset resurssaid.
   </p>
    <p>
Joavku lea maid duhtavaš go Sámi vuoigatvuođalávdegoddi váldá govttolaččat vuhtii almmolašvuođa beroštumiid. Mii dáhttut deattuhit dan mávssolaš beali árvalusas, ahte finnmárkolaččain galgá leat vuoigatvuohta bivdit stákkuin ja siimmain siseatnamis, bivdit unnafuođđuid ja čoaggit luopmániid, ja mii dorjut dan prinsihpa.
   </p>
    <p>
Joavku ii dattetge oaivvil ahte SVL unnitlohkoárvalus attašii eará bohtosa ja dagahivččii stuorát earu, nammalassii go dat eavttuha ahte maiddái dátge luondduvaljit galget "juogaduvvot govttolaččat" báikegottiid olbmuid ja earáid gaskka - juoga maid Sámediggeráđđige doarju.
   </p>
    <p>
Joavku dáhttu dattetge fuomášuhttit ahte dán čuoggás lea árvalusas fáktalaš meaddádus. Celkojuvvo nammalassii ahte gillefidnoguovlluinge lea ovttalágan vuoigatvuohta siseatnamiin bivdit stákkuin ja siimmain, čoaggit luopmániid ja bivdit unnafuođđuid.
   </p>
    <p>
Dat gal ii doala deaivása. SVL eanetlohkoárvalus cealká ahte gillefidnoguovllu luonddubuorit gullet dan gili olbmuide (vrd. láhkaeavttuhusa § 4-2, NOU 1997:4, s. 552), muhto vejolaš lea dattetge rahpat guovllu eará geavaheaddjiidege (vrd. § 4-4, seammá báiki).
   </p>
    <p>
Joavku atná maid dárbun deattuhit ahte báikkálaš hálddašeapmi ii mearkkaš dan ahte earát culdojuvvojit eret - nugo dávjá lea čuoččuhuvvon. Dat lea muktin (reforbma) mii dahká hálddašeami eambbo dan hálddašeami láhkásažžan mii muđui lea riikkas luondduriggodagaid várás.
   </p>
    <p>
Ieš konkrehta hálddahusorgána dáfus, de Bargiidbellodaga joavku dárko beroštumiin ahte SVL árvalusa mielde Finnmárkku eananhálddahusorgána maid galgá sáhttit ráhkadit njuolggadusaid gieldda meahcceburiid hálddašeami várás (vrd.  2-11. NOU 1997:4, s. 549.) Das jo lea čujuhus dasa, ahte gielddat berrejit gávnnahit nu ovttalágan ortnegiid go vejolaš.
   </p>
    <p>
Bargiidbellodaga joavku diehtá maid ahte ollu gulaskuddanorgánat ballet ahte šaddet leat viehka stuorra erohusat ođasmuvvi resurssaid hálddašanortnegiid gaskka. Erenoamážit leat boazodoalu orgánat vuorjašuvvan dainna.
   </p>
    <p>
Joavku oaivvilda ahte dan lea vejolaš viehka muddui čoavdit dainna lágiin ahte láhkaortnegii mearriduvvo ahte Finnmárkku hálddašanorgána galgá addit oahpisteaddji njuolggadusaid gielddalaš meahccehálddašanorgánaide. Muđui lea datge positiiva ášši, go árvaluvvo ahte Finnmárkku eananhálddašanorgána galgá leat váidalanorgána daid mearrádusaid várás maid gielddat dahket. Dakko bokte lea dáhkádus das, ahte eai šatta dohkkemeahttun máŋggalágan ortnegat gielddaid gaskka.
   </p>
    <p>
Mii oaidnit ahte vihtta gieldda leat ohcan bajimuš eiseválddiin ruđaid čađahit geahččalanprošeavtta das mo gielddat sáhtášedje hálddašit meahcceresurssaid. Dát gielddat leat gulaskuddancealkámušaineaset maid dorjon dan maid Sámi vuoigatvuođalávdegoddi lea árvalan ođasmuvvi meahcceresurssaid hálddašeami dáfus.
   </p>
    <p>
Jos riikka bajimuš eiseválddit eai dáhto dasttánaga čuovvolit Sámi vuoigatvuođalávdegotti árvalusa dán suorggis, de Bargiidbellodaga joavku háliida fuomášuhttit dan, ahte lea vejolaš oahppat ollu gielddalaš hálddašeami bokte, go dát gielddat besset mearriduvvon áiggi geahččalit hálddašanortnegiid.
   </p>
    <p type="title">
P. Mearkkašumit: "3.2.1. Gillefidnoguovllut".
   </p>
    <p>
Daidda giliide, main meahcceealáhusat leat leamaš eallima dehálaš vuođđu gitta otnážii, Sámi vuoigatvuođalávdegotti árvalus rahpá vuoigatvuođa hálddašit resurssaid gili árbevirolaš  geavahanguovllus .- gillefidnoguovllus. Dat mearkkaša ahte guovlu lea dakkár maid gili olbmot geavahedje árbevieruset mielde ovdalgo mohtorfievrrut bohte.
   </p>
    <p>
Norgga resursageavahusa mearrideaddji láhkaortnet lea riikka máttaosiin atnán vuođđunis dan, ahte olbmuid báikkálaš árbevierut ja riekteoaivilat galget váldojuvvot vuhtii, ja dološ geavahusat galget formaliserejuvvot, muhto Finnmárkkus stáhta lea dáttetge systemáhtalaččat biehttalan gili olbmuin dakkár vuoigatvuođaid maid dat baicce livččii galgan suodjalit lágaiguin.
   </p>
    <p>
Bargiidbellodaga joavku danne doarju prinsihpalaččat gillefidnoguovlluid ásaheami. Eai leat nammalassii doallevaš ákkat manne eiseválddit galggašedje bisuhit dakkár erohusaid, ahte máddin riikkas gili olbmuin leat eanet vuoigatvuođat lagašguovlluset luondduburiide go gili olbmuin davvin riikkas.
   </p>
    <p>
Joavku atná dan positiiva áššin go Sámediggeráđđi lea čujuhan dasa, ahte dakkár gillefidnoguovlluid ásaheami eiseválddit maid berrejit árvvoštallat gaskaoapmin mainna sáhttet bisuhit boaittobeal guovlluid ássamiid.
   </p>
    <p>
Jos gili olbmot sáhttet dinet ruđaid dakkár málle mielde, go hálddašit meahcceguovlluset, ja dainna lágiin bisuhit oktasaš doaluid, de dat livččii stuorra ávkin giliide. Dat maid heivešii bures dan vuohkái mo dinestusaiguin meannuduvvo stáhta almmolaš eatnamiid systemas - ja ovddidivččii oktasaš báikkálaš doaibmabijuid.
   </p>
    <p>
Bargiidbellodaga joavku lea fuomášan ahte Sámediggeráđđi ii doarjjo gillefidnoguovlluid ásaheami dan dárkilis hápmái maid Sámi vuoigatvuođalávdegoddi lea árvalan (s. 27). Mii leat ovtta mielas das, ahte buoret livččii gávdnat njuovžilis ortnegiid gillefidnoguovlluid ásaheami ja sisdoalu várás, ja ahte gielddain berre leat eambbo dadjamuš daid olis.
   </p>
    <p>
Ii datge livčče eahpelunddolaš, jos Finnmárkku eananhálddašanorgánas (vejolaččat Sámi eananhálddašanorgánas) livččii gillefidnoguovlluid ásahanproseassas eambbo dadjamuš go maid Sámi vuoigatvuođalávdegoddi eanetlohku árvala. Dakkár dadjamuš lea vejolaš omd. dainna lágiin ahte FE (SE) mearrida oahpisteaddji njuolggadusaid. Nu ovttalágan geavatlaš meannudeapmi boahtá áigái, ja nu leatge ollu gulaskuddanorgánat doivot.
   </p>
    <p>
Okta vuođđoeaktu lea dattetge, ahte gielddat ja Finnmárkku eananhálddašanorgána (SE) geavahit váldiset vuhtii válddedettiineaset guđege gili árbevieruid ja riekteoaiviliid, ja daid árbevirolaš vuoigatvuođaid maid sii leat oamastan dološ geavaheami bokte.
   </p>
    <p>
Jos gili olbmot eai oainne dárbbu dahje ane riektan ásahit gillefidnoguovlluid, de berrejit earalágan ortnegat addit báikegottiid olbmuide ovdamuni, go dáhttot geavahit luondduriggodagaid. Nu sáhttet omd. ortnegat mat regulerejit olggobeal guovlluide gullevaš olbmuid mohtorfievrruid geavaheami gili árbevirolaš resursaguovlluin. Gili olbmot berrejit maid beassat nuppiid ovddabeallai go lea sáhka jávrefierpmástallamis, ja gili olbmuid oaivilat berrejit váldojuvvot vuhtii, go lea sáhka unnafuođđuid bivdiid beanageavaheamis, eai bartahuksemiid galgga leat menddo álki dohkkehit resursaguvlui, jna.
   </p>
    <p>
Sámediggeráđđi lea mearkkašan ahte árbevirolaš meahccegeavaheami dihtii ii leat dárbu ásahit gillefidnoguovllu, muhto joavkku mielas dakkár geavaheapmi ferte leat deháleamos eaktu.
   </p>
    <p type="title">
Q. Mearkkašumit: "3.2.3. Lihttoláigu ja priváhta beršotumit mat eai leat báikkálaččat".
   </p>
    <p>
Árvalusas celkojuvvo ahte riikkaviidosaš priváhta organisašuvnnaid vejolašvuođa láigohit meahcceriggodagaid geavaheami, berre ráddjejuvvot.
   </p>
    <p>
Bargiidbellodaga joavkkus ii leat rievtti mielde olus dadjamuššan dasa. Dattetge áigut mearkkašit ahte oassi dain láigohanvieruin mat leat leamaš Finnmárkkus, erenoamážit luossajogaid dáfus, maid bivdo- ja guolástussearvvit dávjá leat láigohan, leat doaibman bures. Luossanálit leat bisson, ja dábálaš olbmuide maid lea leamaš álki oažžut bivdolobi.
   </p>
    <p type="title">
R. Mearkkašumit: 3.2.4. Boazodoalloealáhus ja eanadoallu".
   </p>
    <p>
Bargiidbellodat ii sáhte doarjut Sámediggeráđis dan árvvoštallama, ahte ii meahcceburiid vástesaš árvaluvvon lágaidge dáfus leat lávdegoddi "... leamaš diđolaš das, ahte boazodoalu sierra dárbbut ja geavahanvuoigatvuođat ráddjejit meahcceriggodagaid hálddášanvugiid." (s. 27)
   </p>
    <p>
Mii eat sáhte earago jáhkkit ahte Sámi vuoigatvuođalávdegoddi erenomán čielgasit leat váldán vuhtii maiddái boazodoalu dárbbuid, ja atnán fuola boazodoalu dárbbuin ja vuoigatvuođain - nugo Sámediggeráđđi cealká dárbbu dahkat.
   </p>
    <p type="title">
S. Mearkkašumit: "4. Deanučázádat ja Guovdageainnueatnu-Álttájohka. 4.1. Deanu čážádat. 4.2. Guovdageainnu- Álaheaju eatnu".
   </p>
    <p>
Go dán guovtti čázádagas lea sáhka, de celkojuvvo árvalusas ahte sihkkarastin dihtii sámiid guolleresurssaid geavaheami dárbbašuvvojit ođđa njuolggadusat Finnmárkku stuorra luossajogaid várás (s. 28).
   </p>
    <p>
Bargiidbellodaga joavku ii gávnnat riektan čađahit viidát nuppástusaid go daid maid Sámi vuoigatvuođalávdegoddi lea árvalan, ja doarju baicce daid nuppástusaid stuorra luossajogaid várás.
   </p>
    <p type="title">
T. Álttájohka.
   </p>
    <p>
Bajábeal namahuvvon sivaid dihtii mii hilgut Sámediggeráđi árvalusa, ahte fierbmebivdu galgá fas álggahuvvot Álttájogas (s. 28).
   </p>
    <p>
Vaikko Bargiidbellodaga joavku muhtun muddui čuovvola Sámediggeráđi ákkastallama vuoigatvuođaid massimis (s. 29), de dat dattetge livččii dohkketmeahttun riektedahku, jos Interesseantagottis váldojuvvošii bivdovuoigatvuohta eret vuođđudan dihtii ođđa hálddašanorgána, mas Interesseantagoddi dušše sáhttá ovddidit árvalusas.
   </p>
    <p>
Bargiidbellodaga joavku doarju dattetge ollásit dan, go Sámediggeráđđi árvala ahte Álttá ja Guovdageainnu ássiin galgá leat lágain nannejuvvon lohpi bivdit stákkuin Álttájogas ovdal mihcamáraid.
   </p>
    <p type="title">
U. Deanučázádat.
   </p>
    <p>
Ii joavku sáhte Deanuge čázádaga dáfus oaidnit maidge buriid ákkaid manne dorjjošii Sámediggeráđi árvalusa, ahte suoidnešaddadeapmi ii šat galgga leat guolástanrievtti (fierbmebivddu) eaktun. Eai leat diehttalas sivat manne livččii dárbu nuppástahttit ortnega mii lea bisson jo čuođi jagi.
   </p>
    <p>
Mii dattetge doarjut dan, ahte lotnolasealáhusdolliin berre leat vejolašvuohta oažžut dispensašuvnna, nugo SVL lea árvalan (vrd. eavttuhuvvon lága § 3-3. NOU 1997:4, s. 564).
   </p>
    <p>
Deanu čázádaga dáfus joavku deattuha dan árvalusa, ahte Deanu čázádaga ássiid stággobivdolohpi galgá nannejuvvot lágain. Dát ovdamearka ilbmada sávaldaga formaliseret boares árbevirolaš rievtti ja cieggan vieru, ja dat duođašta ahte Sámi vuoigatvuođalávdegoddi lea atnán muittus boares vuoigatvuođaid nannejumi.
   </p>
    <p>
Joavku oaivvilda ahte dan hálddašanorgánas, mii lea árvaluvvon čázádaga várás, berrejit Kárášjoga gielddas ja Deanu gielddas leat ovtta mađe áirasat.
   </p>
    <p type="title">
V. Mearkkašumit: "5. Riddo- ja vuotnabivdu".
   </p>
    <p>
Bargiidbellodaga joavku lea ovtta mielas Sámediggeráđiin das, ahte dat guolástuspolitihkka maid Norga lea jođihan erenoamážit sámi guovlluid vuonain, lea okta dain fasttimus rihkkumiin mat ležžet dahkkojuvvon sámiid ávnnaslaš kultuvrra vuostái (s. 29). Olbmuin lea njulgestaga rivvejuvvon vuoigatvuohta bivdit guliid sin iežaset vuonain, muhto earát, geain ledje sálašvuoigatvuođat ja juolludemiiguin nannosit dorjojuvvon bivdofatnasat, besse boahtit olggobeal guovlluin ja váldit daid guliid mat ovddežis ledje leamaš ja ain dálge livčče galgan leat vuotnaássi álbmoga birgenláhki.
   </p>
    <p>
Maŋŋá soađi lea ovttafitnu ja stuorrafitnu doarju ideologiija eanaš ráđđen almmolaš plánemis. Dat ideologiija jáhkku lei ahte lotnolasealáhusat unnán gánnáhit, ja dat doarjjui guolástusas stuorra ja "jearggalaš" fanasčohkiid, iige dáhtton mange láhkai dohkkehit sámiid beroštumiid guolástuspolitihkkii. Dá lea várra deháleamos sivva manne ii leat  leamaš vejolaš oažžut áigái dohkálaš resursagáhttenortnegiid vuotnaguovlluid várás, dahje manne guollebivdit geain ledje unna fatnasat, masse sosiála ortnegiid maiguin eará guolásteaddjit ávkašuvve.
   </p>
    <p>
Unnaguolásteaddjiid vuostái dáhpáhuvai bahámus rihkkun dattetge dorskebivddu roahpi olis loahpageahčen 80-logu ja álgogeahčen 90-logu. Dalle eatnagat sis bággejuvvojedje hirbmat eahpesihkkaris eanemussálašortnegii.
   </p>
    <p>
Eaktu, mii biddjojuvvui sutnje guhte siđai nugohčoduvvon (dáhkiduvvon) fanaseari, lei ahte son gitta jahkái 1989 lei bivdán dihto dorskemeari maŋimuš golmma jagis.
   </p>
    <p>
Eanaš unnaguolásteaddjiide lei veadjemeahttun ollašuhttit dán gáibádusa, dasgo njuorjjohivvodagat gurrejedje meara áigodagas 1978-88, erenoamážit Nuorta-Finnmárkkus.
   </p>
    <p>
Illá lea jáhkehahtti, ahte eiseválddit geavahedje dán luonddu dahkan roahpi ággan rivvet olbmuin sin birgenlági, ja ahte nu dat dahke Norggas dušše logi jagi dás ovdalis.
   </p>
    <p>
Min oaidnu lea, ahte riikka eiseválddit fertejit muittus atnit dán issoras vearredagu go jotket Sámi vuoigatvuođalávdegotti árvalusa gieđahallama, ja ahte sii njulgejit unnaguolásteaddjiid dili nu, ahte dat sohpet Norgga geatnegasvuođaide seailluhit sámi kultuvrra.
   </p>
    <p>
Čielga sániiguin cealkki dat mearkkaša, ahte Norga ferte olbmuide addit ruovttoluotta vuoigatvuođa guolástit alcceseaset jahkedietnasa iežaset vuonain. Dáhkiduvvon persovdnaearit sáhttet dákko leat vejolaš veahkkegaskaoamit.
   </p>
    <p>
W. Mearkkašumit: "5.1. Sámi guolástusávádat. 5.2. Earenoamáš earri sámi riddo- ja vuotnaguovlluide. 5.3. Guolástushálddašeapmi, reguleren ja eará doaibmabijut". (s. 30/31).
   </p>
    <p>
Bargiidbellodaga joavku ii mana Sámediggeráđi árvalusa ulbmiliid vuostái. Mii guoská doahpagii "sámi guolástusávádat", de dan hárrái lea ovdal leamaš ovttamielalašvuohta Sámidikkis, ahte dan sadjái boahtá "sámi guolástuspolitihkalaš guovlu" (vrd. sámediggeplána, golgg.m. 98, č. 5.4.4.). Mii jáhkkit ahte dan doahpaga lea heivvoleamos geavahit.
   </p>
    <p>
Joavku lea maid fuomášan ahte árvalusa mielde Sámedikkis galgá leat "mearrideaddji  váldi" hálddašit dakkár guovllu resurssaid, muhto ahte nu dat galgá ovttasráđiid fylkkagielddaiguin.
   </p>
    <p>
Bealisteamet mii dáhttut deattuhit ahte dás šaddá stuoribuš guovllolaš hálddašeapmi, mas guovllu álbmotválljen orgánat doibmet ovttas, ja danne mii, nugo Sámediggeráđđige, doarjut Sámi vuoigatvuođalávdegotti árvalusa, ahte fylkkadássái galgá ásahuvvot ođđa orgána - mas leat fylkkagieldda, gielddaid ja Sámedikki áirasat -  ja dat orgána dat galgá hálddašit bivddosreguleremiid.
   </p>
    <p>
Dáhkidan dihtii riddo- ja vuotnafatnasiidda bissovaš sálašmeari, de berrejit eiseválddit árvvoštallat sáhttágo ovdalis namahuvvon bivddosregulerejeaddji orgána doaibmat maiddái dan nammii.
   </p>
    <p>
Nu lea vejolaš dahkat e.e. dainna lágiin ahte dakkár orgána hálddaša valljás sálašmeari maiddái sámi kultuvrra várás, bieđggos ássama várás, ja vai sáhttá buhttet dan sálašheavu maid Finnmárku lea gillán guhkes áiggiid.
   </p>
    <p>
Joavkku mielas dat lea positiiva ášši, go Finnmárkku fylkkagielda jo lea dorjon dakkár ortnega, ja Sámediggeráđi árvalusasge lea dan sullasaš eavttuhus.
   </p>
    <p>
Dainnago lea dárbu gávdnat dohkálaš vugiid mo sihkkarastit unnaguolásteaddjiide vejolašvuođa háhkat alcceseaset albma birgenlági, maiddái lotnolasealáhusaid bokte, de mii doarjut ollásit Sámi vuoigatvuođalávdegotti  árvalusa, ahte daid fatnasiid várás mat leat 7 mehtera unnit, galgá leat vejolaš bivdit friddja. Várra sáhtášedje fatnasat leat vel guhkibut, omd. 35 juolggi guhku.
   </p>
    <p>
Dehálaš gáhttejeddji doaibmabidju livččii datge, go vuonain lea gildosis geavahit aktiiva bivdosiid. Danne fertešedje dakkár ráfoheaddji doaibmabijut boahtit nu farga go vejolaš, ja vuonain galggašii autoliidná leat gildosis.
   </p>
    <p type="title">
X. Mearkkašumit: "7. Boazodoallu. 7.1. Boazodoalu earenoamáš sadji sámi servodagas. 7.3. Boazodoalu rievttalaš vuođđu".
   </p>
    <p>
Bargiidbellodaga joavku doarju dan árvvoštallama, ahte boazodoallu lea guovdilis sámi ealáhus ja danne maid gullevaš sámi kultuvrra deháleamos cakkiid jovkui (s. 32). Joavku lea seamma čielgasánálaš boazodoalu vuoigatvuođaid hárrái, ahte dat eai galggá rihkkašuvvat vaikko vel Finnmárkku eanan- ja resursahálddašeapmi nuppástuvašii. Dan dáfus mii čujuhit Sámi vuoigatvuođalávdegotti viehka čielga ektui:
   </p>
    <p>
"Dán vuođus lea nu, ahte boazosámiid vuoigatvuođat boazodoallolága mielde guohtumiidda, johtimii ja johtaleapmái, boazogeahččibarttaid huksemii, áiddiid ja rusttegiid ceggemii, muorraávdnasiid geavaheapmái, bivdui, meahcásteapmái ja guolásteapmái, eai galgga lihkkasit árvalusaid dihtii. Mađe mielde gieldda ássiid vuoigatvuođat nanosmuvvet, dađe mielde maiddái boazosámiid vuoigatvuođatge, sin geain lea bissovaš dálve- dahje geasseorohat dan gielddas". (NOU 1997:4, s. 327).
   </p>
    <p>
Joavku ollásit doarju dán, ja lea gávnnahan ahte dát áigumuš eanaš ollašuvvá Sámi vuoigatvuođalávdegotti árvalusa bokte.
   </p>
    <p>
Danne mii leat gávnnahan riektan čájehit várašumiid Sámediggeráđi árvalusaide das, ahte Sámediggi
   </p>
    <p>
"... doarju daid váldolinnjáid maid Norgga Boazosápmelaččaid Riikasearvi (NBR) lea ovddidan sihke Sámi vuoigatvuođalávdegotti árvalusa hárrái ja daid sierra beliid hárrái maid lea dárbu váldit vuhtii boazodoalu vuoigatvuođain" (s. 32).
   </p>
    <p>
Sivva manne mii dákko eat sáhte dakkaviđe doarjut árvalusa, lea e.e. ahte NBR gulaskuddancealkámušastis lea muhtumassii sihke skeptalaš ja mieđitkeahttá dakko, gokko stuoribuš guovllolaš ja báikkálaš hálddašeapmi árvaluvvo - vaikko Sámediggeráđđi lea árvalusas ovdalis dorjon dan, nugo miige. Skeptalašvuohta mii ilbmá gulaskuddancealkámušas, čuovvola gale NBR áirasa, guhte Sámi vuoigatvuođalávdegottis ii dorjon ii FE iige SE ásaheami, ii gielddamálle iige gillefidnoguovllu ásaheami.
   </p>
    <p>
Go árvalusa sátnádagat leat nugo dat leatge, de dat allánit ovddidit guokte oaivila oktanaga - sihke ahte stuoribuš báikkálaš hálddašeapmi dorjojuvvo Finnmárkku eatnamiid ja resurssaid várás, ja ahte dakkár hálddašeapmi ii dorjojuvvo.
   </p>
    <p>
Joavku dáhttu maid dan oktavuođas fuomášuhttit Sámediggeráđi árvalusa, ahte boazodoalu guovlogeavaheapmi ja dan duohtadilálaš heivehallanvejolašvuođat dat galget leat vuođđun go árvvoštallet boazodoalu geatnegasvuođa heivehallat iežas earalágan meahcceriggodatgeavaheapmái (s. 34).
   </p>
    <p>
Mii geardut dás ahte boazodoalu beroštumit fertejit leat guovdilis bealit go ságas leat meahcceguovllu eatnamiid geavaheapmi ja doaimmat. Dattetge lea váttis áddet ovdalis namahuvvon árvalusa moge eara láhkai, go ahte Sámediggeráđđi maiddái dáinnage oaiviliin, ahte eará meahccedoaimmat váldoprinsihpa mielde galget vuoittáhallat, lea vuoldimin Sámi vuoigatvuođalávdegotti árvalusa stuoribuš báikkálaš hálddašeami beale.
   </p>
    <p>
Bargiidbellodaga joavku lea maid váldán vuhtii ahte Sámediggeráđđi šálloša go SVL "... ii árval mieđihit eatnamiid boazodollui dárbbašlaš ealáhusguovlun." (s. 35).
   </p>
    <p>
Ii árvalusge dattetge eavttut dakkár mieđiheami - mii čuozášii sullii oppa Finnmárkku viidodahkii. (Geahča muđui mii daddjojuvvo árvalusa birra, kap. 2.4.).
   </p>
    <p>
Bargiidbellodaga joavku dáhttu maid mearkkašit ahte váttis lea oaidnit vuođu dasa, go árvalusas čuoččuhuvvo ahte "Eananvuovdineiseválddiid praktihka vuođđun leat dakkár árvvoštallamat, main "gierddahuvvon geavaheapmi" dávjá lea ovdan", ja ahte dat hui unnán váldet vuhtii boazodoalu árbevirolaš vuoigatvuođaid ja das lea suodjalus bággolotnumiid vuostái (s. 33).
   </p>
    <p>
Daid sániid, ahte boazodoaluin meannudit "gierddahuvvon geavaheami" prinsihpa mielde - mii ii rievtti mielde atte vuoigatvuođa - lea váttis áddet dainnago dakkár beliid regulerejit lágat, ja geavadis eananvuovdineiseválddit addet stuorra árvvu boazodoalu oainnuide - nugo láhkaortnet ja njuolggadusat čielgasit dihkkádit.
   </p>
    <p>
Árvalusas čujuhuvvo Sámi vuoigatvuođalávdegotti álbmotriektejovkui (NOU 1997:5), mii nanne ahte sámit leat vealtameahttumit Finnmárkku muhtun osiid eaiggádat. Dan oktavuođas celkojuvvo ahte "... erenoamážit boazodoalu eanangeavaheapmi dat dahká vuođu sámiid vuoigatvuođaide dáiddá guovlluide" (s. 32).
   </p>
    <p>
Bargiidbellodaga joavku áigu dákko mearkkašit ahte boazodoalu eanangeavaheapmi gullá eahpitkeahttá deháleamos sivaide, maid geažil Álbmotriektejoavku joavddai loahppajurdagasas. Joavku dattetge čujuha dasa, ahte árvalus lea ovdalis ákkastallan ahte daid guovlluid "... geavaheaddjit sáhttet leat johtti dahje ásaiduvvan joavkkut, dahje goappašagat." (s. 11, vuosttas teakstaoassi).
   </p>
    <p>
Mii atnit dan čilgehusa dievasleamos čilgehussan.
   </p>
    <p>
Dan dáfus mii ovdalis lea celkojuvvon e.e. boazodoalu heivehallama birra eará eanangeavaheapmái, de oaidnit stuorra dárbbu deattuhit ahte boazodoallit - go dat bealuštit legitiibma ealáhusberoštumiidis -  de deaividit vuođohis ja unohis vaššemoaitámušaiguin. Danne mii ollásit doarjut Sámediggeráđđi árvvoštallama sániid, ahte dakkár jáhkku dađe bahát ráđđe ollugiid, "ahte boazodoallu dat álo galgá heivehallat iežas, beroškeahttá duovdagiid gáržumis."
   </p>
    <p type="title">
Y. Mearkkašumit: "9. Nuortalaččat Njávdámis ".
   </p>
    <p>
Bargiidbellodaga sámediggejoavku doarju ollu jurdagiid mat leat árvalusas, muhto atná váttisin hilgut dan vuođđojurdaga, ahte vuoigatvuođat eai galgga dohkkehuvvot ovttaid olbmuid čearddalašvuođa vuođul. Danne joavku rávve ahte eai galgga dahkkojuvvot nuppástusat Njávdángoržži nuohttebivdui, dainna lágiin ahte nuortalaččat ožžot dan bivdovuoigatvuođa, nugo Sámi vuoigatvuođalávdegoddi ja Sámediggeráđđi árvalit.
   </p>
    <p>
Vaikko Bargiidbellodaga sámediggejoavku diehtá ahte nuortalaččat leat muosáhan váttes vuorbbi, de eat sáhte doarjut ođđa ortnegiid ásaheami, dakkáriid mat earuhit ovtta gili olbmuid. Dat lea eambbo vahágin go ávkin.
   </p>
    <p>
Dát gusto sihke dan áššis, ahte gili eará olbmot galget čuldojuvvot  eret Njávdángoržži nuohttebivddus, ja dan áššis, ahte guovllu boazodoalliid vuoigatvuohta jođihit boazodoalu galgá ráddjejuvvot, nugo SVL árvala.
   </p>
    <p>
Boazodoalu dáfus mii leat ovtta mielas Sámediggeráđiin hilgut maid SVL árvala. Seammás lea nu, ahte Sámediggeráđđi spiehkasta vuođđojurdagiin, go árvalusas dáhttu váldit Njávdáma olbmuin vuoigatvuođa bivdit nuhtiin goržžis.
   </p>
    <p>
Árvaluvvon Njávdánjoga guolástusstivrras berre leat dakkár čoahkádus mii vuhtii váldá Sámi vuoigatvuođalávdegotti árvalusa prinsihpaid.
   </p>
    <p>
Joavku dáhttu dasto deattuhit ahte dat doaibmabijut mat galget seailluhit nuortalaččaid giela ja kultuvrra, fertejit loktejuvvot dakkár dássái mii lea ollu badjelis go otnáš dássi. Ovddasvástideaddji eiseválddit fertejit nu farga go vejolaš bidjat johtui ávkkálaš doaibmabijuid gádjun dihtii nuortalaš kultuvrra - e.e. dainna lágiin ahte ásahit musea ja kulturguovddáža, giellaoahpahusa ja sullasaš doaibmabijuid. Dakkár doaimmat leat riikka ovddasvástádus.
   </p>
    <p type="title">
Z. Mearkkašumit: "10.2. Sámediggái biehttalanvuoigatvuohta".
   </p>
    <p>
Sámi vuoigatvuođalávdegottis eanetlohku árvala maid ahte Sámediggi, go leat dahkan mearrádusa guovtti goalmmádasa eanetloguin, galgá guđa jahkái sáhttit hehttet stuoribuš meassamiid sámi guovlluin riikkasteamet. Muhto - Stuorradiggi galgá sáhttit muktit Sámedikki mearrádusa.
   </p>
    <p>
Sámediggeráđđi doarju dán reforpma, ja dat eavttuha vel lassin ahte galgá gollat muhtun áigi ovdalgo Stuorradiggi sáhttá árvvoštallat ja muktit Sámedikki mearrádusa.
   </p>
    <p>
Bargiidbellodaga joavku doarju dan, ahte Sámediggi galgá oažžut gieldinvuoigatvuođa nu mo Sámi vuoigatvuođalávdegoddi lea árvalan.
   </p>
    <p>
Joavku lea dattetge mielas háleštit das, galgágo dakkár gieldinvuoigatvuohta leat fámus Finnmárkkus dallege, jos šaddá dakkár eananhálddašanorgána mas Fylkkadikkis ja Sámedikkis leat ovtta mađe áirasat, ja mas lea dat máhttu ja váldi maid Sámi vuoigatvuođalávdegoddi lea árvalan. Dan dáhpáhusas Sámedikkis lea jo álggus nana posišuvdna.
   </p>
    <p>
Gažaldat lea, galgágo Sámediggi gáibidit alcces dakkár gieldinvuoigatvuođa go dat lea searván Finnmárkku eananhálddašanorgánii ovttaárvosažžan. Olbmuid mielas dat sáhttá leat eahperievttalaš, go nuppi bealis lea okta vel ovdu duohkinis, maŋŋágo goappašat bealit leat ovttas gieđahallan áššiid.
   </p>
    <p>
Dattetge joavku jáhkká ahte Sámedikkis galgá leat gieldinvuoigatvuohta dain guovlluin mat eai gula Sámi eananhálddašanorgána ovddasvástádussii, jos šaddet guokte eananhálddašanorgána.
   </p>
    <p>
Vaikko álbmotrievtti vuođul lea váttis jáhkkit ahte Sámediggi šaddá leat unnitlohku Finnmárkku eananhálddašanstivrras, mii hovde oppa Finnmárkku, de joavku jáhkká ahte dakkár vejolaš dilis Sámedikki maŋideaddji gieldinvuoigatvuohta galgá gustot Finnmárkkus.
   </p>
    <p type="title">
Æ. Mearkkašumit: "11. Hálddahuslaš váikkuhusat. Lágaid mearrideapmi."
   </p>
    <p>
Dán čuoggás Sámediggeráđđi máhccá ohpit sámiid eaiggáduššanvuoigatvuođa áššái, ja cealká dan leat "... hirbmat šállošahtti áššin go Sámi vuoigatvuođalávdegoddi ii leat čielggadan sámiid eaiggáduššanvuoigatvuođa Finnmárkku eatnamiidda. Sámediggi oaivvilda ahte dan vuoigatvuođa lea dál dárbu duođaštit. (s. 39).
   </p>
    <p>
Nugo namahuvvui ovdalis, de Bargiidbellodaga sámediggejoavku ii sáhte oaidnit makkárge áššálaš ja fidnolaš siva čuoččuhit ja gáibidit sámiide vuoigatvuođa oppa Finnmárkui. Dán-viidosaš sátnádagat dušše čuoččaldahtte vuostálasvuođaid vuoigatvuođalaš divaštallamii, ja nu váttásmuvvá proseassa mii galggašii doalvut dássidis bohtosii.
   </p>
    <p>
Sámediggeráđđi árvala maid ahte ođđa mearrádus galgá váldojuvvot mielde eananhálddašanláhkii, mii "... nanne sámiide vuoigatvuođaid eaiggáduššat, geavahit ja hálddašit árbevirolaš guovlluideaset." (s. 39).
   </p>
    <p>
Joavku oaivil lea ahte ovdalgo geahčadit dakkár árvalusa, de lea dárbu dárkilastit maid doaba "árbevirolaš guovllut" mearkkaša.
   </p>
    <p>
Leatgo dat oasit Finnmárkkus? Olles Finnmárku? Vai olles dat guovlu main doložis leat sámi ássamat?
   </p>
    <p>
Bargiidbellodaga sámediggejoavku lea maid fuomášan dan cealkima, ahte eará riikkain álgoálbmogat leat šoahpamušaid bokte ožžon ortnegiid mat leat ollu buoribut go dat ortnegat mat bohtet go sámiid ja eará olbmuid beroštumit biddjojuvvojit ovtta dássái ođđa eananhálddašanlága ulbmilparagráffii. (s. 39).
   </p>
    <p>
Joavku várre dakkár idealiseremis eará riikkaid álgoálbmogiid dili, vaikko sii leat juksan dihto sohppojuvvon ortnegiid eatnamiid ja luondduriggodagaid hálddašeami várás. Jos dakkár buohtastahttin galggaš leat riekta, de lea dárbu buohtastahttit sámiid ja eará álgoálbmogiid diliid buot beliid. Mii leat vissásat dan badjelii, ahte Norgga sámiid dilli livččii leamaš hui buorre dakkár buohtastahttimis.
   </p>
    <p type="title">
Ø. Joavkku eará mearkkašumit.
   </p>
    <p>
Álgokapihttalis, s. 2, lea meaddádus. Das daddjo ahte Statskog Sf lea "statseid aksjeselskap".  Statskog SF ii leat oasussearvi.
   </p>
    <p>
Árvalusas čuoččuhuvvo ahte maŋimuš áiggiid lea vuhttojuvvon dakkár sodju, ahte báikkálaš ja guovllulaš orgánat eai doarvái doarjjo sámi kulturovdáneami, ja ahte "... ovddasvástádusa duvdet stáhtii iežaset oasi dovddakeahttá..." s. 8).
   </p>
    <p>
Bargiidbellodaga joavku lea ovtta oaivilis das, ahte sámi kulturovdáneapmi vuos ferte dáhpáhuvvat doppe gos sámit ásset, nammalassii gielddain ja fylkkagielddain. Seammás mii dáhttut rámidit dain ollugiid, go leat ollu dahkan ovddidan dihtii sámi kultuvrra, ja máŋgga gielddas ja fylkkagielddas politihkalaš eanetlohku lea čájehan geavadis ahte sis leat positiiva miellaguoddu sámi kultuvrii - beroškeahttá dain vuosteháguin maiguin dakkár doaibmabijut leat deaividan.
   </p>
    <p>
Muhtun sájiin árvalusas čujuhuvvo "čielggadanbargui" mii lea jođus sámiid árbevieruid ja riekteipmárdusaid birra (e.e. s. 41). Konkrehta dilli lea, ahte dát lea dutkanbargu.
   </p>
    <p>
Eará eaphečielggasvuođaide lea mearkkašuvvon dađistaga juohke kapihttalis.
   </p>
    <p type="title">
Å. Loahppamearkkašupmi.
   </p>
    <p>
Bargiidbellodaga joavku bidjá stuorámus deattu dasa, ahte eai galgga čuoččaldahttojuvvot vuostálasvuođat, ahte buot bealit rahčet áddet nuppiid oaiviliid ja miellaguottuid, ja ahte buot bealit čájehit njuovžilvuođa dan barggus mii ain galgá dahkkojuvvot Sámi vuoigatvuođalávdegotti árvalusain.
   </p>
    <p>
Dát árvalusat Finnmárkku boahttevaš eananhálddašeami birra, orrot leamen buorit ja ávkkálaččat álgun dán guovllu divaštallamiidda ja čovdosiidda. Das lea ovttasdoaibmanprinsihppa guovdil.
   </p>
    <p>
Bealisteamet mii oaivvildit ahte dát berre leat Sámedikki vuođđoprinsihppa joatkkaproseassas.
   </p>
    <p type="title">Eavttuhus 1, NSR sámediggejoavku, Eva Josefsen:</p>
    <p>
Čuo 2.1 Finnmárkku eanahálddašeapmi
    </p>
    <p>
Vuosttas teakstaoassi sihkkojuvvo
    </p>
    <p>
Nuppi teakstaoasis bisuhuvvo vuosttas cealkka, ja nubbi cealkka rievdaduvvo dánin: Dát orgána galgá hálddašit eatnamiid ja ođasmuvakeahtes resurssaid.
    </p>
    <p>
Goalmmát teakstaoassi bisuhuvvo.
    </p>
    <p>
Njealját teakstaoassi bisuhuvvo.
    </p>
    <p>
Viđát teakstaoassi sihkkojuvvo.
    </p>
    <p>
Guđát teakstaoassi bisuhuvvo cealkaga rádjái mii álgá ná: «Jos stivrra čoahkádus ii leat nu ahte sámi beroštumit duohtavuođas gozihuvvojit, de . . . . . . .» Dán cealkaga rájes sihkkojuvvo dát kapihttal.
    </p>
    <p>
Čuovvuvaš lasáhus evttohuvvo vel:
    </p>
    <p>
Hálddašanorgána ásahuvvo čielga soahpamuša vuođul stáhta ja Sámedikki gaskka, mas lea čielga eaktun dat ahte Sámedikkis ja Finnmárkku fylkkadikkis leat ovtta mađe lahtut stivrras. Galggašii dákkár soahpamuša oktavuođas árvvoštallat maiddái diliid olggobealde Finnmárkku.
    </p>
    <p>
Sámediggi oaidná ollu ovdamuniid oktasaš hálddašanorgánain, earret eará boazodoalu beroštumiid, ovttasbarggu ja riidočoavdima, ja mearrasámi álbmoga dáfus, ja maid ahte ortnet mielddisbuvttášii oktasaš eaiggátvuođa. Sámediggi atná deatalažžan doalahit lagas ja buori ovttasbarggu Finnmárkku fylkkadikkiin, vai ovttas beassat čoavdit ollu hástalusaid mat leat resurssaid hálddašeamis buorrin daidda geat dál orrot Finnmárkkus ja buorrin boahtteváš buolvvaide.
    </p>
    <p>
Čuo. 2.2 Sámi eanahálddašeapmi - sihkkojuvvo.
    </p>
    <p>
Čuo. 4.2 Álttájohka
    </p>
    <p>
Sámediggi mearkkaša ahte luossabivddu dáfus Álttájogas ferte válljet nuppi guovtti prinsihpas, namalassii áigu go deattuhit dálá geavaheami ja hálddašeami, vai áigu go njulget boares boasttuvuođaid ja nu addit boares vuoigatvuođalaččaid háldui dáid resurssaid.
    </p>
    <p>
Sámediggi ii eahpit ahte Álttájoga dálá hálddašeapmi ii leat mielddisbuktán dan ahte ollu sápmelaččat geain ovdal ledje eahpitkeahtes vuoigatvuođat, leat massán bivdovuoigatvuođaset. Dát lea prinsihpalaččat dáhpáhuvvan seamma vuogi mielde go stáhta ja stuorátálbmot muđui lea duvdilan sámi vuoigatvuođaid eret oktageardánis láhkateknihkalaš vugiiguin. 
    </p>
    <p>
Sámediggi čuoččuha ahte báikegotti álbmogis lea eaiggátvuohta guollebivdui Álttájogas ja bivdovuoigatvuohta gullá Guovdageainnu ja Álttá suohkaniid báikegoddeálbmogii, nu maiddái guovllu mearrasápmelaččaide ja boazosápmelaččaide. Danne berre vuoigatvuođa hálddašit guolástanstivra maid Álttá suohkanstivra lea nammadan Alta Laksefiskeri interessentselskap nammasaš searvvi/johkagátti eanadolliid, vuotnabivdiid ja guovllu boazoorohagaid evttohusaid vuođul.
    </p>
    <p type="title">Eavttuhus 2, GB sámediggejoavku, Peder Mathisen:</p>
    <p>
Rievdadus:
    </p>
    <p>
Vuosttas cealkka kap. 2.4 s. 25 rievdaduvvo dánin:
    </p>
    <p>
Sámedikki mielas lea hui deatalaš sihkkarastit ahte vuođđoealáhusaid beroštumiin leat ovddasteaddjit vejolaš hálddašanorgánaid stivrrain nugo ovddabealde namuhuvvon.
    </p>
    <p type="title">Eavttuhus 3, BB sámediggejoavku, Sverre Andersen:</p>
    <p>
III 5.1 Árvalus s. 29. «Sámi guolástusavádat» doahpaga sadjái biddjojuvvo «Sámi guolástuspolitihkalaš guovlu» (vrd. 98 skábmamánu Sámediggeplána čuo. 5.4.4).
    </p>
    <p>
III 5.2 Árvalus s. 30. Lasáhus — Earenoamáš earri sámi riddo- ja vuotnaguovlluide
    </p>
    <p>
Danin vai gávdnošii ortnet mii beaktilit sihkkarasttášii smávvafanasbivdiid vejolašvuođa fidnet albma dietnasa, maiddái lotnolassii eará ealáhusaiguin, doarju Sámediggi Sámi vuoigatvuođalávdegotti evttohusa álggahit friija bivddu smávit fatnasiidda mat eai leat guhkit go 10,60 m.
    </p>
    <p>
Sámedikki mielas lea áibbas dárbbašlaš ahte guovddáš eiseválddit Sámi vuoigatvuođalávdegotti árvalusa viidáseabbu barggus muittus atnet vearrivuođu mii dáhpáhuvai 80-loguin dorskebivddu heahtedili oktavuođas, go smávvafanasbivdit bággejuvvojedje hui eahpesihkkaris stuorámusearreortnegii. Dat mearkkaša ahte olbmot galget oažžut ruovttoluotta vuoigatvuođa iežaset vuonas bivdit alcceceaset jahkedietnasa.
    </p>
    <p type="title">Eavttuhus 4, BB sámediggejoavku, Sverre Andersen:</p>
    <p>
III 8. Eanadoallu s. 36 árvalusasLasáhus: Sámediggi atná buorrin go Sámi vuoigatvuođalávdegoddi áiggošii sihkkarastit eanadoalu vejolašvuođa viežžat dárbbašlaš ávdnasiid.Ásahuvvo sámi eanadoallopolitihkalaš guovlu.
    </p>
    <p type="title">Eavttuhus 5, NSR sámediggejoavku, Gro Merete Siri:</p>
    <p>
Čuo. 2.2 Sámi eanahálddašeapmi
    </p>
    <p>
Sámediggi dáhtošii ásahuvvot sámi eanahálddašanorgána mas lea mandáhta mii gokčá nugohčoduvvon «stáhtaeatnama» Finnmárkku fylkkas. Sámedikki mielas ferte dohkkehit Sámi eanahálddašeami daid areálaid eaiggádin maid hálddaša. Lea maid eaktun ahte Sámi eanahálddašeapmi lea friija orgána.Guovddáš ággan evttohussii Sámi eanahálddašeami ásaheapmái sierra riektesubjeaktan, lea sámi stivrema vuhtiiváldin. Sámediggi deattuha dán áidna doallevaš ággan eanahálddašanorgánii oažžut eaiggáduššanposišuvnna. Sámediggi nammada eanetlogu.Sámediggi dáhtošii ahte okta stáhta- dahje Finnmárkku fylkkadiggeáirras ja guokte Sámedikki áirasa galget dahkat Sámi eanahálddašeami váldočoahkkima.
    </p>
    <p>
Čuo. 2.1 Finnmárkku eanahálddašeapmi - Sihkkojuvvo.
    </p>
    <p type="title">Eavttuhus 6, NSR, BB, SVL ja GB sámediggejoavkkuid oktasaš árvalus Ole Henrik Magga bokte:</p>
    <p>
I ÁLGU
    </p>
    <p>
siidu 1
    </p>
    <p>
Nuppi teakstaoasi «Sámediggi dáhttu. . . .» rájes gitta njealját teakstaoasi «. . . . ovttaskas olmmožin ja álbmogin sihkkarastojuvvojit» sihkkojuvvo.
    </p>
    <p>
siidu 3
    </p>
    <p>
Nuppi teakstaoasis sihkkojuvvojit guokte vuosttas cealkaga «Sápmelaččain eai leat álbmogin dán rádjái . . . .leat leamaš funet gozihuvvon».
    </p>
    <p>
Olles goalmmát teakstaoassi «Sámediggi lea oaidnán . . . .» rájes «. . . . luondduresurssaid iešguđetlágan hálddašanortnegiidda» rádjai, sihkkojuvvo.
    </p>
    <p>
Njealját teakstaoasi vuosttas cealkagis sihkkojuvvo sátni «Eará». Njealját teakstaoasi loahpas biddjojuvvo «sierra čielggadus» sadjái «dutkanprošeakta».
    </p>
    <p>
Viđát teakstaoasis sihkkojuvvo maŋimuš cealkka «Dál ii šat sáhte . . . . eaiggáduššan- ja háldovuoigatvuođa gáibádusaid.
    </p>
    <p>
Olles guđát teakstaoassi sihkkojuvvo «Sámediggi atná . . . .» rájes «. . . . stuorra osiide Finnmárkkus» rádjai.
    </p>
    <p>
siidu 4
    </p>
    <p>
Olles njealját teakstaoassi sihkkojuvvo «Sámi vuoigatvuođalávdegotti vuosttas . . . .» rájes «. . . . prinsihpalaš gažaldagaid» rádjai.
    </p>
    <p>
II SÁMEDIKKI VUOÐÐOOAIDNU
    </p>
    <p>
siidu 5
    </p>
    <p>
1. čuoggás sihkkojuvvojit sánit «ja iežamet eatnamat gos ja maid gitta historjjálaš áiggi rádjai leat okto ássan ja geavahan».
    </p>
    <p>
2. čuoggás sihkkojuvvo 4. cealkka «Sápmelaččat leat doložis . . . . Mátta-Norggas lea definerejuvvon boazodoalloguovlun».
    </p>
    <p>
3. čuoggás (siiddu njealját teakstaoasis) maŋimuš cealkagis biddjojuvvo «eaiggáduššan- ja háldovuoigatvuođaid» sadjái «boares riektevuođu».
    </p>
    <p>
siidu 6
    </p>
    <p>
Nuppi teakstaoasis sihkkojuvvo nubbin maŋimuš cealkka «Stáhta lea dattetge geavahusas ollu guovlluin árvvusatnán min álbmoga vuoigatvuođaid, earenoamážit ovddit čuohtejagis ja guhkás dán čuohtejahkái».
    </p>
    <p>
siidu 10
    </p>
    <p>
Goalmmát teakstaoasi vuosttas cealkaga loahpas sihkkojuvvojit sánit «maiddái sápmelaččaid eana- ja čáhcevuoigatvuođaid dáfus Finnmárkkus».
    </p>
    <p>
siidu 11
    </p>
    <p>
Nuppi teakstaoasi vuosttas cealkagii, maŋábeallái sániid «oasit Finnmárkku fylkkas», lasihuvvojit sánit «álbmotrievtti eavttuid vuođul».
    </p>
    <p>
siidu 16
    </p>
    <p>
Olles goalmmát teakstaoassi sihkkojuvvo «Nállevealahankomitéa oainnu mielde . . . .» rájes «. . . . olbmot eai eaiggáduša» rádjai.
    </p>
    <p>
III SÁMI VUOIGATVUOÐALÁVDEGOTTI KONKREHTA ÁRVALUSA BIRRA
    </p>
    <p>
siidu 17
    </p>
    <p>
Goalmmát teakstaoasis biddjojuvvo «eaiggáduššanvuoigatvuođa» sadjái «boares riektevuođu».
    </p>
    <p>
Olles njealját teakstaoassi ja vuosttas cealkká viđát teakstaoasis sihkkojuvvojit, namalassii «Sámediggi váillaha . . . .» rájes «. . . . mat gusket dáid guovlluide» rádjai.
    </p>
    <p>
siidu 18
    </p>
    <p>
Goalmmát teakstaoasis sihkkojuvvo olles nubbin maŋimuš cealkka «Dat mearkkaša ahte sápmelaččain eahpitkeahttá lea eaiggáduššan- ja háldovuoigatvuohta iežaset árbevirolaš guovlluin».
    </p>
    <p>
siidu 19
    </p>
    <p>
Nuppi teakstaoasis sihkkojuvvojit vuosttas ja nubbi cealkka «Sámi vuoigatvuođalávdegoddi . . . .» rájes «. . . . sáhte leat riekta» rádjai.
    </p>
    <p>
Viđát teakstaoasi vuosttas cealkagis sihkkojuvvojit sánit «nugo Sámi vuoigatvuođalávdegotti riektejoavkku eanetlohku dagai (NOU 1993:34)».
    </p>
    <p>
Guđát teakstaoasi goalmmát cealkaga loahpas sihkkojuvvojit sánit «mii earret eará . . . . eatnamiidda, čáziide ja luonddurirrodagaide».
    </p>
    <p>
Čihččet teakstaoasis sihkkojuvvojit guokte maŋimuš cealkaga, namalassii «Vaikke vel . . . .» rájes «. . . . stuorra johkagáttiin ja vuotnaguovlluin» rádjai.
    </p>
    <p>
siidu 20
    </p>
    <p>
Čihččet teakstaoasi nuppi cealkagis sihkkojuvvo sátni «guovddáš».
    </p>
    <p>
siidu 28
    </p>
    <p>
4. čuoggá nuppi cealkagis sihkkojuvvo sátni «fierbme».
    </p>
    <p>
siidu 31
    </p>
    <p>
7.1 čuoggá vuosttas teakstaoasis sihkkojuvvo nubbi cealkka, namalassii «Sámediggi doarju . . . . dárbbuid ja vuoigatvuođaid dáfus».
    </p>
    <p>
siidu 37
    </p>
    <p>
9. čuoggá maŋimuš teakstaoasis sihkkojuvvo «duohta dilálašvuođaid vuođul . . . .» rájes teakstaoasi lohppii gitta «. . . . sáhtášii prioriteret nuortalaččaid» rádjai.
    </p>
    <p type="title">Eavttuhus 7, SVL sámediggejoavku, Roger Pedersen:</p>
    <p>
Siidu 24 — guđát teakstaoasi maŋimuš cealkka rievdaduvvo dánin: Gielddat mat gullet dán guvlui galget beassat evttohit stivralahtuid.
    </p>
    <p>
Siidu 25 — čuo. 2.4 4. teakstaoasi nubbi cealkka rievdaduvvo dánin: Vejolaš bartahuksemiin boazodoalloguovllus dahje gillefidnoguovllus, galgá deattuhit boazoorohatstivrra dahje gillefidnostivrra cealkámuša.
    </p>
    <p>
Siidu 34 — goalmmát teakstaoassi rievdaduvvo dánin: Boazodoalu heivehangeatnegasvuođa árvvoštallamis meahcceriggodagaid eará ávkašuvvama ektui lea deatalaš ahte vuođđun lea boazodoalu (siidda) guovlogeavaheapmi ja dan duohta heivehanvejolašvuođat.
    </p>
    <p type="title">
IV. Viidáseabbu bargu - Dása heivehuvvo dát teakstaoassi:
    </p>
    <p>
Sámediggi áigu dáhttut álggahuvvot čielggadanbarggu čilgen dihte mo iešguđetlágan hálddašanmálliid sáhtášii heivehit ja sihkkarastit EU-vuogádaga siskkobealde, vai sihkkarasttášii resurssaid dakkár vugiin mii dán dokumeanttas lea eaktun.
    </p>
    <p type="title">Eavttuhus 8, BB ja GB sámediggejoavkkut ja Johttisámiid listu Per A. Bæhr:</p>
    <p>
Čoahkkeevttohus — čuo. III 2. — 2.2 ja 2.3
    </p>
    <p>
1. Sámediggi atná hui deatalažžan áhte ásahuvvo eanahálddašeapmi olles Finnmárkui, ja dáhtošeimmet dán dahkkojuvvot ovtta mađe stivraáirasiid prinsihpa mielde Finnmárkui ja Sámediggái — ja prinsihpaid mielde maid Sámi vuoigatvuođalávdegoddi evttoha.
    </p>
    <p>
2. Jos álbmotriektenjuolggadusat dagahit ahte Sámi eanahálddašeapmi liikká ásahuvvo, de Sámedikki mielas galggašii dat dáhpáhuvvat eaktudáhtolašvuođa prinsihpa mielde.
    </p>
    <p>
3. Čujuhit Bargiidbellodaga sámediggejoavkku mearkkašumiide čuoggáin J ja K, ja Guovddášbellodaga mearkkašumiide Finnmárkku eanahálddašeami birra.
    </p>
    <p>
Čuo 4.2.2 ILO-konvenšuvnna gáibádusat árbevirolaš sámi guovlluid eanahálddašanortnegiidda
    </p>
    <p>
1. Sámediggi diehtá ahte Sámi vuoigatvuođalávdegotti Álbmotriektejoavku NOU 1997:5 čielggadusas dadjá ahte ferte leat sámi eanetlohku Finnmárkku eanahálddašeami stivrras, jos galgá leat dušše okta eanahálddašeapmi Finnmárkkus.
    </p>
    <p>
2. Sámediggi diehtá maid ahte Álbmotriektejoavku maiddái dadjá ahte juhkkojuvvon hálddašeapmi — go Finnmárkku eanahálddašeami lassin maiddái ásahuvvo sámi eanahálddašeapmi sámi eanetloguin stivrras — maid lea ollásit ILO-169 mielde.
    </p>
    <p>
3. Dattetge oaivvilda Sámediggi vuđolaš árvvoštallama vuođul ahte dušše ovtta eanahálddašeami ásaheapmi ferte leat álmotriektemearrádusaid, ILO 169 art. 14.1. mielde.
    </p>
    <p>
4. Muđui čujuhit BB:a mearkkašumiide čuoggáin G ja H, ja GB:a mearkkašumiide Sámi eanahálddašeami birra.
    </p>
    <p>
Čuo. III 2.4 Eará bealit
    </p>
    <p>
1. Jos gillefidnostivrrat ásahuvvojit, de dat ožžot seamma stáhtusa go boazodoalu orgánat cealkámušaid oktavuođas bartahuksemiid ja eará doaimmaid birra gillefidnoguovllus.
    </p>
    <p>
2. Muđui čujuhuvvo BB:a mearkkašumiide čuoggás M.
    </p>
    <p>
Čuo. III 3.1 Giliid ja gielddaid vuoigatvuohta meahcceresurssaide ja daid hálddašeapmi
    </p>
    <p>
1. Sámediggi oaivvilda ahte galgá čuovvut Sámi vuoigatvuođalávdegotti váldoprinsihpa mearcceriggodagaid juogadeami ja hálddašeami dáfus.
    </p>
    <p>
2. Sihkkarastin dihte ovttalágan hálddašeami ja einnostuvvivuođa, berre Finnmárkku eanahálddašeapmi gielddaid meahccehálddašeapmái mearridit oaivadeaddji njuolggadusaid.
    </p>
    <p>
3. Muđui čujuhuvvo BB:a mearkkašumiide čuoggás O.
    </p>
    <p>
Čuo. III 3.2.1 Gillefidnoguovllut
    </p>
    <p>
1. Sámedikki oainnu mielde sáhttá ásahit gillefidnoguovlluid, muhto gielddaide ferte addit nannoseabbu saji dain, ja Finnmárkku eanahálddašeapmi mearrida oaivadeaddji njuolggadusaid. Muđui čujuhit BB:a mearkkašumiide čuoggás Å, ja GB:a mearkkašumiide Fillefidnoortnegiid birra.
    </p>
    <p>
Čuo. III 4.1 Deanučázádat
    </p>
    <p>
1. Sámediggi doarju Sámi vuoigatvuođalávdegotti árvalusa Deanu fierbmebivdovuoigatvuođaid eavttuid birra.
    </p>
    <p>
2. Muđui čujuhuvvo BB:a mearkkašumiide čuoggás U, ja GB:a mearkkašumiide Deanu birra.
    </p>
    <p>
Čuo. 7.3 Boazodoalu rievttálaš vuođđu
    </p>
    <p>
1. Sámediggi doarju Sámi vuoigatvuođalávdegotti go dadjá ahte boazodoalu vuoigatvuođat eai galgga hedjonit Sámi vuoigatvuođalávdegotti árvalusa čađaheami oktavuođas.
    </p>
    <p>
2. Suorát dásseárvvu dihte árbebirolaš sámi meahccegeavaheamid gaskka, sihkkojuvvo goalmmát teakstaoassi s. 34.
    </p>
    <p>
3. Muđui čujuhuvvo BB:a mearkkašumiide čuoggás X.
    </p>
    <p>
Čuo. 9 Nuortalaččat Njávdámis
    </p>
    <p>
1. Sámedikki mielas ii galggašii rievdadit nuohttunvuoigatvuođa Njávdámis.
    </p>
    <p>
2. Muđui čujuhuvvo BB:a mearkkašumiide čuoggás Y nuortalaččaid birra Njávdámis.
    </p>
    <p>
10.2 Sámediggái biehttalanvuoigatvuohta
    </p>
    <p>
1. Sámediggi doarju prinsihpa man mielde Sámediggi oččosii biehttalanvuoigatvuođa stuorát luonddumeassamid oktavuođas.
    </p>
    <p>
2. Jos Finnmárkku eanahálddašeapmi ásahuvvo ovtta mađe ovddastemiin ja dáinna gelbbolašvuođain maid Sámi vuoigatvuođalávdegoddi lea evttohan, de lea Sámediggi mielas guorahallat galggašii go biehttalanvuoigatvuohta guoskat Finnmárkui.
    </p>
    <p>
3. Muđui čujuhuvvo BB:a mearkkašumiide čuoggás Y. 
    </p>
    <p type="title">Eavttuhus 9, NSR sámediggejoavku, Einar Lifjell:</p>
    <p>
Čuo. 9. Nuortalaččat Njávdámis
    </p>
    <p>
s. 36: Nubbi cealkka, «Nuortalaččat leat iešguđetlágan sivaid geažil massán stivrema ja boazodoallovuoigatvuođa dán guovllus», sihkkojuvvo.
    </p>
    <p type="title">Eavttuhus 11, BB sámediggejoavku, Egil Olli:</p>
    <p>
Čuo. 4.1 Deanučázádat:
    </p>
    <p>
Sámediggi doarju Sámi vuoigatvuođalávdegotti árvalusa čuovvovaš rievdadusain:
    </p>
    <p>
Sámedikki oainnu mielde galggašedje Kárášjoga ja Deanu gielddat beassat nammadit ovtta mađe áirasiid čázádaga evttohuvvon hálddašanorgánii, fierbmebivdovuoigatvuođalaččat galggašedje nammadit sin miellahtuid ja gielddastivrrat válljet daid eará lahtuid.
    </p>
    <p>
Čuo. 4.2 Álttájohka:
    </p>
    <p>
Sámediggi doarju Sámi vuoigatvuođalávdegotti árvalusa.
    </p>
    <p>
Muđui čujuhuvvo BB:a mearkkašumiide čuo. T — Álttájohka ja čuo. U — Deanučázádat
    </p>
    <p type="title">III. Jienasteapmi</p>
    <p>
39 áirasis ledje 39 čoahkis.
   </p>
    <p>
Jienasteapmi čađahuvvui dáid vuoruid mielde:
   </p>
    <list>
      <p type="listitem">

     
Eavttuhus 6, oktasašárvalus mearriduvvui ovttajienalaččat.
     

    </p>
      <p type="listitem">

     
Eavttuhus 7, 1. Oassi, s. 24 mearriduvvui ovttajienalaččat.
     

    </p>
      <p type="listitem">

     
Eavttuhus 5, čk. 2.1 ja 2.2 hilgojuvvui 4 jiena vuostá.
     

    </p>
      <p type="listitem">

     
Eavttuhus 1, rievd. čk. 2.1 ja 2.2 hilgojuvvui 2 jiena vuostá.
     

    </p>
      <p type="listitem">

     
Eavttuhus 8, čk. 2, 2.1 ja 2.2 ja 2.3 biddjojuvvojedje ráđi árvalusa vuostá. Hilgojuvvui 15 jiena vuostá.
     

    </p>
      <p type="listitem">

     
Eavttuhus 8, čk.4.2.2. s. 12 biddjojuvvui ráđi árvalusa vuostá. Hilgojuvvui 15 jiena vuostá.
     

    </p>
      <p type="listitem">

     
Eavttuhus 7, čk. 2.4, biddjojuvvui ráđi árvalusa vuostá. Mearriduvvui 24 jienain.
     

    </p>
      <p type="listitem">

     
Eavttuhus 2, rievd. čk. 2.4 biddjojuvvui ráđi árvalusa vuostá. Hilgojuvvui 20 jienain.
     

    </p>
      <p type="listitem">

     
Eavttuhus 8, čk. 2.4 biddjojuvvui ráđi árvalusa vuostá. Hilgojuvvui 15 jiena vuostá.
     

    </p>
      <p type="listitem">

     
Eavttuhus 8, 3.1 biddjojuvvui ráđi árvalusa vuostá. Hilgojuvvui 15 jiena vuostá.
     

    </p>
      <p type="listitem">

     
Eavttuhus 8, 3.2.1, biddjojuvvui ráđi árvalusa vuostá. Hilgojuvvui 15 jiena vuostá.
     

    </p>
      <p type="listitem">

     
Eavttuhus 8, čk. 4.1 mearriduvvui ovttajienalaččat.
     

    </p>
      <p type="listitem">

     
Eavttuhus 11, čk. 4.1 biddjojuvvui ráđi árvalusa vuostá. Eavttuhus hilgojuvvui 12 jiena vuostá.
     

    </p>
      <p type="listitem">

     
Eavttuhus 1 ja 11, čk. 4.2 biddjojuvvuiga vuostálága. Eavttuhus 1 mearriduvvui 25 jienain.
     

    </p>
      <p type="listitem">

     
Eavttuhus 3, čk. 5.1 mearriduvvui ovttajienalaččat.
     

    </p>
      <p type="listitem">

     
Eavttuhus 3, lasáhus čk. 5.2, mearriduvvui ovttajienalaččat.
     

    </p>
      <p type="listitem">

     
Eavttuhus 8, čk. 7.3 biddjojuvvui ráđi árvalusa vuostá. Hilgojuvvui 15 jiena vuostá.
     

    </p>
      <p type="listitem">

     
Eavttuhus 8, rievdadus, s. 34 biddjui ráđi árvalusa vuostá. Árvalus hilgojuvvui 15 jiena vuostá.
     

    </p>
      <p type="listitem">

     
Eavttuhus 7, rievdadus, s. 34 biddjojuvvui ráđi árvalusa vuostá. Mearriduvvui 24 jienain.
     

    </p>
      <p type="listitem">

     
Eavttuhus 4, lasáhus čk. 8, mearriduvvui ovttajienalaččat.
     

    </p>
      <p type="listitem">

     
Eavttuhus 9, rievdadus, čk. 9, mearriduvvui ovttajienalaččat.
     

    </p>
      <p type="listitem">

     
Eavttuhus 8, čk. 9 biddjojuvvui ráđi árvalusa vuostá. Árvalus hilgojuvvui 15 jiena vuostá.
     

    </p>
      <p type="listitem">

     
Eavttuhus 8, čk. 10.2 biddjojuvvui ráđi árvalusa vuostá. Árvlsus hilgojuvvui 15 jiena vuostá.
     

    </p>
      <p type="listitem">

     
Eavttuhus 7, lasáhus čk. IV. Árvlsu mearriduvvui 25 jienain.
     

    </p>
      <p type="listitem">

     
Sámediggeráđi árvalus earret mearriduvvon rievdadusat, mearriduvvui ovttajienalaččat.
     

    </p>
    </list>
    <p type="title">IV. Beavdegirjelasáhus</p>
    <p>
Dán áššis ii gáibiduvvon lasáhus beavdegirjái.
   </p>
    <p type="title">V. Sárdnunlistu ja replihkkavuorut</p>
    <p>

    

     

      

      

      

      

        
Sáhkaovddideaddji
        
Replihkka
        </p>
    <p>
1.
        
Sven-Roald Nystø, áššejođiheaddji
        
Steinar Pedersen
        </p>
    <p>

        

        
Sven-Roald Nystø
        </p>
    <p>
2.
        
Egil Olli
        

        </p>
    <p>
3.
        
Ole Henrik Magga
        
Steinar Pedersen
        </p>
    <p>

        

        
Per Solli
        </p>
    <p>

        

        
Geir Tommy Pedersen
        </p>
    <p>

        

        
Ole Henrik Magga
        </p>
    <p>
4.
        
Anders Urheim
        

        </p>
    <p>
5.
        
Nils Henrik Måsø 
        
Sven-Roald Nystø
        </p>
    <p>

        

        
Nils Henrik Måsø
        </p>
    <p>
6.
        
Ove Johnsen
        

        </p>
    <p>
7.
        
Sven-Roald Nystø
        
Magnhild Mathisen
        </p>
    <p>

        

        
Peder Mathisen
        </p>
    <p>

        

        
Per A. Bæhr
        </p>
    <p>

        

        
Sven-Roald Nystø
        </p>
    <p>
8.
        
Steinar Pedersen
        
Geir Tommy Pedersen
        </p>
    <p>

        

        
Steinar Pedersen        
        </p>
    <p>
9.
        
Nils Henrik Måsø
        

        </p>
    <p>
10.
        
Per A. Bæhr
        

        </p>
    <p>
11.
        
Roger Pedersen
        

        </p>
    <p>
12.
        
Ole Henrik Magga
        
Steinar Pedersen
        </p>
    <p>

        

        
Ole Henrik Magga                
        </p>
    <p>
13.
        
Nils O. Nilsen
        

        </p>
    <p>
14.
        
Gro Merete Siri
        

        </p>
    <p>
15.
        
Eva Josefsen
        

        </p>
    <p>
16.
        
Marie Therese N. Aslaksen
        

        </p>
    <p>
17.
        
John Henrik Eira
        

        </p>
    <p>
18.
        
Olav Dikkanen
        
Eva Josefsen
        </p>
    <p>
19.
        
Magnhild Mathisen            
        

        </p>
    <p>
20.
        
Berit Ranveig Nilssen 
        

        </p>
    <p>
21.
        
Per Solli
        
Nils O. Nilsen
        </p>
    <p>

        

        
Per Solli
        </p>
    <p>
22.
        
Ragnhild Nystad                
        
Steinar Pedersen        
        </p>
    <p>

        

        
Ragnhild Nystad                
        </p>
    <p>
23.
        
Hans Petter Myrland
        

        </p>
    <p>
24.
        
Johan Mikkel Sara
        
Nils Henrik Måsø
        </p>
    <p>

        

        
Johan Mikkel Sara
        </p>
    <p>
25.
        
Margreta Påve Kristiansen
        

        </p>
    <p>
26.
        
Randi Kvivesen
        

        </p>
    <p>
27.
        
Anders Urheim
        

        </p>
    <p>
28.
        
Steinar Pedersen        
        

        </p>
    <p>
29.
        
Asbjørg Skåden
        
Peder Mathisen 
        </p>
    <p>

        

        
Asbjørg Skåden
        </p>
    <p>
30.
        
Isak M. O. Hætta
        
Egil Olli               
        </p>
    <p>

        

        
Per Solli
        </p>
    <p>

        

        
Isak M. O. Hætta
        </p>
    <p>
31.
        
Nils Henrik Måsø
        

        </p>
    <p>
32.
        
Magnhild Mathisen            
        

        </p>
    <p>
33.
        
Geir Tommy Pedersen
        

        </p>
    <p>
34.
        
Sven-Roald Nystø
        
Steinar Pedersen        
        </p>
    <p>

        

        
Egil Olli               
        </p>
    <p>

        

        
Sven-Roald Nystø
        </p>
    <p>
35.
        
John Henrik Eira
        

        </p>
    <p>
36.
        
Peder Mathisen 
        
Sven-Roald Nystø
        </p>
    <p>

        

        
Geir Tommy Pedersen
        </p>
    <p>

        

        
Peder Mathisen 
        </p>
    <p>
37.
        
Ragnhild Nystad                
        

        </p>
    <p>

        
Sverre Andersen (čoahkkinortn)
        

        </p>
    <p>
38.
        
Per A. Bæhr
        
Ole Henrik Magga                
        </p>
    <p>

        

        
Per A. Bæhr
        </p>
    <p>
39.
        
Randi Skum
        

        </p>
    <p>
40.
        
Randi Solli Pedersen
        

        </p>
    <p>
41.
        
Geir Liland 
        
Sven-Roald Nystø
        </p>
    <p>

        

        
Geir Liland 
        </p>
    <p>
42.
        
John Henrik Eira      
        

        </p>
    <p>
43.
        
Sverre Anderssen
        
Peder Mathisen 
        </p>
    <p>

        

        
Sverre Anderssen
        </p>
    <p>
44.
        
Eva Josefsen
        

        </p>
    <p>
45.
        
Egil Olli               
        
Eva Josefsen
        </p>
    <p>

        

        
Øystein Ballari
        </p>
    <p>

        

        
Egil Olli               
        </p>
    <p>
46.
        
Olav Dikkanen
        

        </p>
    <p>
47.
        
Einar Lifjell
        
Egil Olli               
        </p>
    <p>
48.
        
Jarle Jonassen
        
Peder Mathisen 
        </p>
    <p>

        

        
Jarle Jonassen
        </p>
    <p>
49.
        
Nils Henrik Måsø
        

        </p>
    <p>
50.
        
John Henrik Eira      
        

        </p>
    <p>
51.
        
Roger Pedersen
        
Sven-Roald Nystø
        </p>
    <p>
52.
        
Margreta Påve Kristiansen
        

        </p>
    <p>
53.
        
Sverre Andersen
        

        </p>
    <p>
54.
        
Sven-Roald Nystø
        

        </p>
    <p>
55.
        
Leif Elsvatn
        
Sven-Roald Nystø
        </p>
    <p>

        

        
Leif Elsvatn
        </p>
    <p>
56.
        
Laila Wilks
        

        </p>
    <p>
57.
        
Geir Tommy Pedersen
        

        </p>
    <p>
58.
        
Ing-Lill Pavall
        

        </p>
    <p>
59.
        
Ragnhild Nystad                
        

        </p>
    <p>
60.
        
Steinar Pedersen        
        
Sven-Roald Nystø
        </p>
    <p>
61.
        
Peder Mathisen 
        

        </p>
    <p>
62.
        
Anders Urheim
        

        </p>
    <p>
63.
        
Geir Tommy Pedersen
        

        </p>
    <p>
64.
        
Sven-Roald Nystø
        

        </p>
    <p>
65.
        
Steinar Pedersen        
        

        </p>
    <p>
66.
        
Sven-Roald Nystø
        

        </p>
    <p>

        
Eva Josefsen (čoahkkinortnegii)
        

        </p>
    <p>

        
Eva Josefsen (čoahkkinortnegii)
        

        </p>
    <p>

        
Nils Henrik Mås¸(čoahkkinortnegii)
        

        </p>
    <p>

        
Ragnhild Nystad
        

        </p>
    <p>

        
Egil Olli
        

        </p>
    <p>

        
Sven-Roald Nystø
        

        </p>
    <p></p>
    <p type="title">VI. Sámedikki mearrádus maŋŋá jienasteami lea ná:</p>
    <p type="title">I. ÁLGU</p>
    <p>
Sámi vuoigatvuođalávdedgoddi ásahuvvui áiggistis njulgen dihte Norgga lágaid ja hálddašeami bonjuvuođaid sámi vuoigatvuođaid dáfus. Lea duohtavuohta ahte Norgga lágat ja hálddašeapmi leat gieđahallan, ja muhtun muddui ain gieđahallet sápmi álbmoga ja sin kultuvrra dakkár vugiin mas ovttaárvosašvuođaprinsihppa ii adnojuvvo doarvái bures vuođđun. Norgga lágat ja hálddašeapmi leat guhkit áigge badjelgeahččan sámi kultuvrra ja vuoigatvuođaid Norgga kultuvrii buorrin. Dát lea dagahan hui váidalahtti ja váttis riiddu stáhta ja sámi álbmoga gaskii. Danne galgat dál dahkat deatalaš historjjálaš barggu, namalassii barggu mii galgá heivehit Norgga lágaid ja hálddašeami rievttálaš ideálaide ja eamiálbmotpolitihkkii maid Norga prinsihpalaččat dáhtošii ovddastit.
   </p>
    <p>
Sámi vuoigatvuođalávdegoddi lea dán árvalusas veardádallan stuorra ja viiddis áššiid ja hui čiekŋalit analyseren servodatoktavuođaid mat leat guovddážin sámi áššiid boahtteáiggi barggus. Sámi vuoigatvuođalávdegoddi lea dasto maid čájehan hui vuđolaš áddejumi váttisvuođaide maid sáhttá deaividit servodagas go čuoččuha sámi oainnuid. Sámi vuoigatvuođalávdegoddi lea hui ollu surggiin dahkan nana vuođu mearrádusaide mat galggašedje sihkkarastit sámi kulturvuođu. Danne lea dás vuogas giitit lávdegotti ollislaččat, dan miellahtuid ja čállingotti, dán hirbmat deatalaš barggu ovddas sámerievtti ja sámepolitihka ovddideamis dán riikkas. Sámi vuoigatvuođalávdegotti ovdalis bargu lea juo leamaš mielde dagahemen historjjálaš rievdadusa dan dili ektui mii sápmelaččain lei go ledje badjelgehččojuvvon joavkun Norgga servodagas, ja dagahan ahte sámi áššit dál adnojuvvojit sihke dohkálažžan ja deatalažžan riikka servodahkii.
   </p>
    <p>
Lágat maid áigumuš  guhkes áigodaga lei luottahuhttit sámi kultuvrra, leat ráhkadan dakkár digáštallama eana- ja čáhcevuoigatvuođaid birra mas sáhttá leat váttis jođihit olbmuide dieđuid main lea duohta historjjálaš vuođđu. Dán vuođu lea Sámi vuoigatvuođalávdegoddi leamaš mielde láhčimin.
   </p>
    <p>
Váilivuohta Sámi vuoigatvuođalávdegotti čielggadusas lea go boares sámi vierut ja riekteáddejupmi eai leat čilgejuvvon nugo lei eaktun lávdegotti mandáhtas. Ii leat vejolaš árvvoštallat sápmelaččaid riektedili doarvái bures jos dáid áššiid ii vuhtiiváldde. Finnmárkku eatnamiid eaiggáduššan-, geavahan- ja háldovuoigatvuođaid lea váttis loahpalaččat mearridit ovdal go bargu boares sámi vieruid ja riekteáddejumi birra leat dohkálaččat loahpahuvvon. Sámediggi lea duhtavaš go dutkanprošeakta dán birra lea álggahuvvon, muhto vuorjašuvvá váilevaš ruhtadeami ja organiserema geažil, ja go bargu ii ovdán nu go galggašii.
   </p>
    <p>
Sámediggi lea oaidnán ahte ollugat leat viggan duššindahkat álbmotrievtti mearkkašumi sámi vuoigatvuođaide. Danne lea Sámediggi hui duhtavaš go Sámi vuoigatvuođalávdegoddi álggahii vuđolaš čielggadeami álbmotrievttelaš beliin main lea mearkkašupmi sápmelaččaid eana- ja čáhcevuoigatvuođagažaldagain. Dát bargu maid Sámi vuoigatvuođalávdegotti álbmotriektejoavku lea dahkan (NOU 1997:5 Urfolks landrettigheter etter folkerett og utenlandsk rett) ferte leat hui guovddážis sámi guovlluid eana- ja čáhcevuoigatvuođaášši viidáseabbu gieđahallamis.
   </p>
    <p>
Sámi vuoigatvuođalávdegotti čielggadusas leat eanemus guovddážin hálddašanmállet dasa mii ovdal gohčoduvvui «stáhta čálekeahkes eanan Finnmárkkus.» Sámi vuoigatvuođalávdegotti eanetlohku evttoha ásahit Finnmárkku eanahálddašeami, mii galggašii leat oktasaš ortnet oppa Finnmárkui. Álbmotriektejoavku lea dadjan ahte dákkár čoavddus prinsihpalaččat álbmotrievtti mielde gáibida ahte Sámediggi čielgasit miehtá dákkár ortnegii daid guovlluid dáfus gos sápmelaččain leat eaiggáduššan- ja háldovuoigatvuođat. Ođasmuvvi meahcceresurssain dáhtošii Sámi vuoigatvuođalávdegotti eanetlohku álgovuorus ovttaskas gielddaid ássiid vuoigatvuođaguoddin. Sámi vuoigatvuođalávdegoddi evttoha addit gilážiidda gos meahcceealáhusat leat leamaš eallinvuođu oassin gitta dássážii, vejolašvuođa ieža hálddašit resurssaid giláža árbevirolaš geavahanguovllus — gillefidnoguovllus. Čielggadusas ii oidno doarvái čielgasit mo dát váldo hálddašanortnegat váikkuhivčče guhkit áigái. Guovddáš gažaldahkan lea manahivčče go sápmelaččat álbmogin dáid ortnegiid ásahemiin, ja dat guoská earenoamážit Finnmárkku eanahálddašeami ortnegii, buot boahttevaš buolvvaid vuoigatvuođaid. Álbmotriektejoavku gal lea guorahallan justa dáid beliid. Lea almmatge ollu mii lea eahpečielggas sápmelaččaid boahttevaš saji ektui dáin áššiin.
   </p>
    <p>
Sámediggi deattuha ahte vuođđun gáibádussii sámi váikuhanfámu birra iežaset eallinvuođu hálddašeamis, ferte leat ahte sápmelaččat duohtavuođas leat geavahan guovlluideaset don doložis. Dát ferte leat vuođđun buot digáštallamii Finnmárkku eana- ja čáhcevuoigatvuođaid birra. Son gean hálddus juoga duohtavuođas lea, sus ii sáhte lobi haga dan váldit, ja jos nu geavvá, de galgá goit oažžut buhtadusa vahága ovddas.
   </p>
    <p>
Áigumuš mii dávjá čuoččuhuvvo daid áššiid digáštallamis maid Sámi vuoigatvuođalávdegoddi lea gieđahallan, lea stáđisvuohta ja ráfálaš ovttaseallin. Lávdegoddi dáhttu čujuhit ahte eavttut stáđisvuođa ja nugohčoduvvon ráfálaš ovttaseallima joksamii eai álo leat seamma go rievttalašvuođa eavttut. Vuođđun ferte leat ahte stáđis ortnegat eai sáhte adnojuvvot rievttalažžan dušše danne go leat stáđđásat, ja ahte eanetlogu dáhtu muhtomin ferte nappo gáržžidit vai jovssašii rievttalašvuođa.
   </p>
    <p>
Go Sámi vuoigatvuođalávdegoddi ásahuvvui 1980:s, de galggai geahčadit buot eahpečielga beliid Finnmárkku eatnamiid ja resurssaid eaiggáduššan- ja geavahanvuoigatvuođadiliin, ja dasto čielggadit báikkálaš hálddašanortnegiid mas buot álbmotjoavkkuid beroštumit galge gozihuvvot.
   </p>
    <p>
Buohkanassii orru Sámi vuoigatvuođalávdegoddi viehka muddui nagodan, earret spiehkastagaid mat bajábealde leat namuhuvvon, gozihit sihke historjjálaš duogáža ja Norgga siskkáldas ja riikkaidgaskasaš eamiálbmotgeatnegasvuođaid, ja hábmet hálddašanortnegiid main maid lea eará álbmot mielde álbmotválljen orgánaid bokte. 
   </p>
    <p>
Sámedikki mielas lea dál áigi ovdánit Finnmárkku eana- ja čáhcegažaldagaiguin, ja dán oktavuođas atnit Sámi vuoigatvuođalávdegotti árvalusa váldooainnu vuođđun. Sámi kultuvrra viidáseabbu ovddideapmi lea maid dan duohken ahte eai geavahuvvo dárbbašmeahttun resurssat ođđasis guorahallat vuoigatvuođagažaldagaid. Danne ii galgggašii čoavddus Finnmárkku dáfus gártat nu guhkás eret molssaeavttuin maid Sámi vuoigatvuođalávdegoddi lea árvalan.
   </p>
    <p>
Sámediggi deattuha ahte Sámi vuoigatvuođalávdegotti árvalusaid vuođđun leat  historjjálaš bealit, ja ahte hálddašanortnegiid vuođđun galget leat álbmotválljen orgánat. Sámediggi lea maid duhtavaš go Sámi vuoigatvuođalávdegoddi čađat evttoha guovloortnegiid main buohkain leat seamma vuoigatvuođat luondduresurssaid geavaheami dáfus. Ná ferte maid leat fylkka mánggakultuvrralaš birrasiin.
   </p>
    <p>
Sámediggi ii jáhkášii beare álkin garvit Sámi vuoigatvuođalávdegotti árvalusa jierpmálaš ja dássálas evttohusaid — evttohusat maid fágalaččat ja politihkalaččat hui govdadit čohkkejuvvon lávdegoddi 17 jagi čađa lea hábmen ja válddahallan.
   </p>
    <p>
Sámedikki oainnu mielde lei nappo ollislaš čoavddus maid váttis politihkalaš dilis 1980:s dáhtto. Dat lea iešalddis deatalaš sivvan dasa manne galggašii leat várrugas menddo ollu lihkahallamis evttohusaid maid Sámi vuoigatvuođalávdegoddi lea buktán. Dat mearkkaša ahte lea váttis gaikut muhtun váldosparruid huksehusas almmá váikkuhusaid haga huksemii muđui.
   </p>
    <p type="title">II. SÁMEDIKKI VUOÐÐOOAIDNU</p>
    <p type="title">1. Sámi álbmot</p>
    <p>
Sámedikki váldovuođđun lea ahte sápmelaččat leat okta álbmot ja eamiálbmot, ja ahte mis lea iežamet historjá, iežamet árbevierut, iežamet kultuvra ja iežamet giella. Mii leat árben vuoigatvuođaideamet min máttuin. Sámi kultuvra ja eallinláhki lea boađusin das go leat orron, doaibman ja eallán iežamet guovlluin don doložis, mii lea guhká ovdal go oktage eará álbmotjoavku vuosttas geardde bođii min guovlluide. Nu guhkás go čálalaš gáldot muitalit, orro historjjálaš áiggis álgoálggus dušše sápmelaččat dan guovllus maid dál gohčodit Finnmárkku fylkan. Boaresdárogiela giellageavaheami mielde lei guovllu namma Finnmork, namalassii sápmelaččaid eana (gč. ea.ea. NOU 1997:4 s. 242).
    </p>
    <p type="title">2. Sápmelaččat stáhtavuođđudeaddji álbmogin</p>
    <p>
Vuođđun lea maid ahte sámi álbmot lea nubbi riikka stáhtavuođđudeaddji álbmogiin. Stáhta lea vuođđuduvvon guovtti álbmoga eatnamiid ala, dážaid ja sápmelaččaid. Stuorra oassi Norgga stáhtas lea vuođđuduvvon sámi álbmoga eatnamiid ala. Mii vuordit prinsihpalaš ovttaárvosašvuođa álbmogiid gaskka. Dat mielddisbuktá ahte sápmelaččaid historjjálaš vuoigatvuođat, geavaheapmi ja riekteáddejupmi — ja buot mii muđui adnojuvvo gustojeaddji rievtti vuođđun, láhkasuodjaleapmi ja hálddašeapmi, galget leat riekteovdáneami ja hálddašeami vuođđun — seamma láhkai go dážaid vuoigatvuođat, geavaheapmi ja riekteáddejupmi leat. Dát ferte leat gustojeaddji vuođđun beroškeahttá das mii muđui lea daddjojuvvon nášuvnnalaš ja riikkaidgaskasaš lágain. Mii dohkkehit dieđusge maid, ja vuordit maid ahte min álbmoga boahtteáigevuoigatvuođat galget sihkkarastojuvvot oktiiráđiid nuppi stáhtavuođđudeaddji álbmogiin, dáža álbmogiin, ja oktiiráđiid riikka minoritehtaiguin.
    </p>
    <p type="title">3. Sámi eaiggáduššan-, háldo- ja geavahanvuoigatvuođat</p>
    <p>
Min álbmot lea gitta doložis atnán diehttelassan ahte dat seamma láhkai go máilmmi eará álbmogat, eaiggáduššá ja hálde iežas guovlluid, ja ahte eará álbmogat dohkkehit dan. Dán leat earret eará lohkameahttun ja iešguđetlágan sámi cealkámušat ja gáibádusat duođaštan, sihke ovttaskas olbmuid, joavkkuid, organisašuvnnaid ja eará ovddasteaddji sámi orgánaid. Min álbmot ii lea goassege luobahan iežas guovlluid vuođđo vuoigatvuođaidis. Sámi álbmoga vuoigatvuođaid vuođđun, sihke oktasaš ja ovttaskas, lea min historjjálaš eaiggáduššanvuoigatvuohta eatnamii ja joatki geavaheapmi, háldu, gullevašvuohta ja doaibma guovllusteamet juo don doložis. Danne ii sáhte loahppaoaidnu leat earágo ahte sápmelaččaid boares riektivuođu ferte dohkkehit duohta historjjálaš ja rievttálaš dilálašvuođaid ja dábálaš rievttalašvuođa oainnu mielde.
    </p>
    <p>
Sámi kultuvrra eksistensiálalaš vuođu dovdomearkan lea ahte lea ovddiduvvon eallinláhki ja gesursageavaheapmi mii lea heivehuvvon min guovlluid lundui. Ferte dohkkehuvvot ahte min eallinláhki ja resursageavaheapmi lea vuođđun seamma nana ja dievaslaš gáibádusaide go ovdamearkka dihte dáža boandakultuvra. Resursageavaheapmi lea leamaš ja lea ain máŋggabealat. Sámediggi atná dárbun deattuhit dán ja muittuhit ahte seammás go boazodoalu guohtongeavaheapmi guhká lea mearriduvvon lágas, de leat lágat ja hálddašeapmi uhccán beroštan ja gozihan eará sámi resursageavaheami. Atnit earenoamáš sivvan muittuhit ahte earenoamážit mearrasápmelaččaid resursageavaheapmi lea leamaš vajálduvvan, muhto ahte lea deatalaš vuođđun sámi vuoigatvuođaid čuoččuheamis sihke mearas ja eatnamis.
    </p>
    <p>
Stáhta ii leat atnán iežas Finnmárkku eatnamiid eaiggádin ovdal go dáruiduhttima ideologiija báinnii sihke lágaid ja hálddašeami. Dáinna lágiin stáhta veahkaválddálašvuođain definerii iežas eaiggádin Stuorradikki mearrádusaiguin, almmá álgo háldejaččaid ja eaiggádiid dárbbašlaš lobi haga. Sápmelaččat leat dohkkehan stáhta ráđđejeaddjin, muhto ii fal priváhta eanaeaiggádin.
    </p>
    <p>
Sámedikki áddejumi mielde eai leat sápmelaččaid eaiggáduššan- ja geavahanvuoigatvuođat goassege manahuvvon. Dát vuoigatvuođat leat leamaš don doložis ja leat ain bissumin dal juo dadjat ideálalaš eavttuin, beroškeahttá das leatgo formálalaš dáža riektegáldot dohkkehan daid. Danne vuordá Sámediggi ahte dát bealit dárkilit guorahallojuvvojit Justisdepartemeantta ja Sámedikki prošeavttas boares sámi vieruid ja riekteáddejumi birra.
    </p>
    <p>
Lea min vearditmeahttun vuoigatvuohta gozihit ja ovddidit min ealáhusaid ja servodaga iežamet oktasaš  eavttuid vuođul. Mii dáhttut ovttas, ja oktiiráđiid earáiguin, váras atnit iežamet eatnamiid, čáziid, luondduriggodagaid ja nášuvnnalaš árbbi boahttevaš buolvvaide. Sámi kultuvrra ja sámegiela suodjaleami ja ovddideami vuođđo ovddásvástádus lea sápmelaččaid iežaset.
    </p>
    <p>
Sámediggi atná dán oktavuođas dárbun deattuhit ahte osiin Finnmárkkus dieđusge maid ii-sámi beroštumit eahpitkeahttá leat čadnon eanahálddašeapmái, ja ahte dát bealit galget govttolaččat gozihuvvot go ođđa hálddašanortnegat árvvoštallojuvvojit ja ásahuvvojit.
    </p>
    <p>
Lea maid čielggas ahte sihke siskkáldasrievttálaš ja álbmotrievttálaš bealit dagahit ahte dábálaš eanetlohkoákkat mat leat geavahuvvon sámi mieldemearrideami cakkadeamis, eai sáhte geavahuvvot Sámedikki mearridanválddi vuostá. Danne ii galggašiige leat váttis ásahit bistevaš suodjaleami meassamiid vuostá mat billistit luonddu. Dán ferte sihkkarastit šiehtadusain mas stáhtaeiseválddit dohkkehit Sámedikki vuoigatvuođa eambbo bissovaččat biehttalit meassamiid sámi guovlluin. Dasto galggašii ásahuvvot bissovaš konsultašuvdna- ja šiehtadanortnet riikka politihkalaš eiseválddiiguin deatalaš áššiin mat gusket min álbmogii, nugo láhkaválmmastanbarggut mat sáhttet guoskat sámi vuoigatvuođaide.
    </p>
    <p type="title">4. Norgga nášuvnnalaš ja riikkaidgaskasaš rievttálaš geatnegasvuođat sápmelaččaid guovdu</p>
    <p>
Njealját vuođđun leat Norgga rievttálaš geatnegasvuođat sámi álbmoga ektui, nugo Vuođđolága § 110A, sámeláhka, ILO-konvenšuvdna nr. 169 ja eará riikkaidgaskasaš mearrádusat, mat buohkat dohkkehit sápmelaččaid vuoigatvuođaid oktan álbmogin ja eamiálbmogin. Riikkaidgaskasaš rievttálaš prinsihpaid čađaheapmi, earret eará ILO-konvenšuvnna nr. 169 heivehemiin Norgga lágaide, lea hui deatalaš dán oktavuođas, ja dat guoská earenoamážit ILO-konvenšuvnna 14. ja 15. artihkkaliidda.
    </p>
    <p>
Lea deatalaš ahte sihke ovttaskas sápmelaččat, sámi joavkkut ja Sámediggi ožžot čielga dáhkádusaid das ahte sámi vuoigatvuođaid ja kulturvuođuid ii sáhte manahit čujuhusain dásseárvui dážaid ja sápmelažžaid gaskka. Earenoamáš deatalažžan leat resurssat, ealáhusat ja ássan, maid duohken sámi kultuvra lea. Jos veardida sápmelaččaid vuoigatvuođaid vuoigatvuođaiguin maid ollu eará riikkaid eamiálbmogat leat ožžon šiehtadallamiiguin iežaset riikkaid ráđđehusaiguin, de ii leat sámi beroštumiid dássen eará beroštumiiguin, mihkkege lávkkiid ovddos guvlui, iige sihkkarasttášii doarvái bures sámi kultuvrra boahtteáiggis. Dát lea oassin váldoáššis maid Sámi vuoigatvuođalávdegotti čielggadus ja čielggadusa politihkalaš gieđahallan galggašii čoavdit. Eamiálbmotriekti hábmejuvvo álelassii go buorit morálalaš ákkat leat formálalaš mearrádusaid vuođđun. Norgga stáhtas lea Vuođđolága ja álbmotrievtti vuođul riektigeatnegasvuohta addit sápmelaččaide duohta vejolašvuođaid sihkkarastit ja ovddidit kultuvrraset. Norggas lea earenoamáš riikkaidgaskasaš ovddasvástádus sámi kultuvrra eallineavttuid ektui danne go eanaš sápmelaččat orrot Norggas. Norggas lea maid earenoamáš historjjálaš ovddasvástádus sámi kultuvrra ektui danne go dát lea sápmelaččaid historjjálaš ruovtturiika, ja danne go ovddeš dáruiduhttinpolitihkka lea raššudan sámi kultuvrra. Lea maid dovddastuvvon sihke nášuvnnalaš ja riikkaidgaskasaš riektejurddašeamis ahte positiivvalaš vealaheapmi lea muhtun muddui dárbbašlaš ja dohkálaš vai eamiálbmogat jovssašedje seamma bohtosiid go earát.
    </p>
    <p>
Sápmelaččaid sadji sierra álbmogin galggašii dál leat áibbas čielggas. Earret eará lea Sámi vuoigatvuođaládegoddi konkluderen ahte sápmelaččat leat sierra álbmot. Min álbmoga luondduriggodatvuoigatvuođaid vuođđun leat dohkkehuvvon prinsihpat sápmelaččaid vuoigatvuođaid birra iežaset guovlluide álbmogin ja eamiálbmogin. Dát prinsihpat mielddisbuktet ahte mis seamma láhkai go earáge álbmogiin, galgá leat vuoigatvuohta seailluhit ja ovddidit min iežamet kultuvrra, giela ja servodaga min árbevirolaš guovlluid ja iežamet riekteáddejumi vuođul. Mii galgat maid iežamet ulbmiliid várás beassat háldet luondduriggodagaideamet rámmamearrádusaid siskkabealde maid nášuvnnalaš ja riikkaidgaskasaš orgánat mearridit luonddubirrasa ja kulturbirrasa ceavzi ovdáneami sihkkarastimis.
    </p>
    <p>
Sámi álbmogis leat ollu vuođđo vuoigatvuođat maid vuođđun lea dat duohtavuohta ahte leat sierra álbmot. Dat mearkkaša earret eará ahte sápmelaččain lea álbmogin vuoigatvuohta maid dušše sámi álbmot ieš sáhttá hálddašit ja šiehtadit. Dát vuođđo vuoigatvuohta bissu beroškeahttá hálddašanortnegiin. Vuoigatvuohta ii sáhte rievdaduvvot earágo sámi ovddasteddjiid, geat leat ožžon mandáhta sámi álbmogis, ja stáhta eiseválddiid ovddasteddjiid gaskasaš šiehtadusain.
    </p>
    <p>
Sámediggi doarju Sámi vuoigatvuođalávdegotti árvvoštallama birasgáhttema ja ceavzi ovdáneami prinsihpa beroštumi birra nugo celkojuvvui Brundtland-kommišuvnna «Vår felles framtid» raporttas 1989:s ja Rio-konferánssas 1992:s, ja nugo Norgga eiseválddit maŋŋá leat dulkon prinsihpa.
    </p>
    <p>
Sámediggi doarju maid Sámi vuoigatvuođalávdegotti kultuvra-doahpaga viiddis dulkoma, ja čujuha dan oktavuođas Kultuvrra ja ovdáneami máilmmekommišuvnna dulkomii «Our Creative Diversity» raporttas 1995:s.
    </p>
    <p>
Muđui Sámediggi doarju buori muddui vuođđooainnu maid Sámi vuoigatvuođalávdegoddi ollislaččat lea ovddidan, sihke 1984:s ja dán čielggadusas. 1984 rájes leat sihke ILO-konvenšuvdna nr. 169, Vuođđolága § 110A ja guokte stuorradiggedieđáhusa (Sd.dieđ. nr. 52 (1992-93) ja Sd.dieđ. nr. 41 (1996-97) nannen stáhta riektegeatnegasvuođa. Sámediggi čujuha earret eará alimisriektijustitiarius Smith stáhta riektegeatnegasvuođaid dulkomii maid máŋgga oktavuođas lea cealkán, ja earenoamážit 13 tesan 1996:s, mat galggašedje leat stáhta riektegeatnegasvuođaid dulkoma guovddáš vuođđun sápmelaččaid ektui. Álbmotriektejoavku lea buhtadan muhtun ráje váilevašvuođain go nu vuđolaččat lea geahčadan álbmotrievttálaš beliid ja buktán konklušuvnnaid maid Sámediggi doarju.
    </p>
    <p>
Kultuvrra ja ovdáneami máilmmekommišuvdna «Our Creative Diversity» 1995:s dadjá ahte dás lea vuos ja ovddimuš sáhka eatnama kultuvrralaš máŋggabealatvuođain, buorremussan olmmošsoga boahtteáigái. Eamiálbmogiid vuoigatvuođaid birra dajai kommišuvdna ná: «Stuorámus bargun stáhtaide mat dorjot pluralismma ja demokratiija lea hukset vuođu mii dáhkida ovdáneami ja ahte duohta beroštupmi lea geavatlaš politihka vuođđun. Dát gáibida ahte eamiálbmogiid oainnut ja árvevirolaš máhttu mii sis lea servodagaset ja birraseaset birra árvvusadnojuvvojit, ja nu maid sin kultuvrralaš ásahusat. Dat mearkkaša ahte dáid olbmuid vuoigatvuohta eallinvuođđui ja dan buktagiidda dáhkiduvvo stáhta ja riikkaidgaskasaš riekteortnega doarjagiin.» 
      
Muđui čujuhuvvo Kirsti Strøm Bull čállosii, Studier i reindriftsrett s. 64-66; ja Jan Fougner čállosii Konflikt mellom reindrift og annen bruk av eiendom, Lov og Rett 1997 s. 112.
      
 Sápmelaččat leat ovttas eará árktalaš eamiálbmogiiguin ovddidan kultuvrra mii lea leamaš ja ain lea earenoamážit heivehuvvon dasa ahte eallit min guovlluin. Sámedikki mielas lea min vuoigatvuohta ja buorrin máilmmeservodahkii ahte sámi kultuvra seailluhuvvo. Sámediggi atná stuorra hástalussan ja hui buorrin ahte dákkár ovdáneapmi sáhttá dáhpáhuvvat lagas ja ráfálaš ovttasbargguin min ránnjáálbmogiiguin.
    </p>
    <p>
Buot dásiid eiseválddiin lea geatnegasvuohta álggahit doaimmaid vai jovssašii seamma buriid bohtosiid sápmelaččaide. Maŋimuš áiggiid leat vuohttán ahte  ovddasvástádus duvdiluvvo dušše stáhtii, ja ahte báikkálaš ja regiovnnalaš orgánat eai doarjjo doarvái bures sámi kulturovddideami. Maiddái báikkálaš ja regiovnnalaš orgánain lea geatnegasvuohta gieđahallat sápmelaččaid Norgga rievttálaš geatnegasvuođaid mielde. Buot guoskevaš stáhtalaš orgánain leat prinsihpalaččat seamma geatnegasvuođat sámi kultuvrra seailluheamis ja ovddideamis go dáža kultuvrra seailluheamis ja ovddideamis. Stáhtaorgánat ja buohkat geain lea almmolašvuođa ovddas hálddašanovddasvástádus, galget leat ávkin sámi álbmoga beroštumiide ja sámi kultuvrii samma láhkai go dáža kultuvrii.
    </p>
    <p>
Vaikke vel ásahuvvošedjege ođđa areála- ja resursahálddašanorgánat Sámi vuoigatvuođalávdegotti árvalusaid olis, de eai beasaše eará orgánat dán ovddasvástádusas. Lea earenoamáš deatalaš deattuhit ahte suorggit gos sámi beroštumit vel eai leat nannejuvvon hálddašanorgánain, doppe lea earenoamáš deatalaš fuolahit ahte almmolaš orgánat aktiivvalaččat leat mielde nannemin eaige raššudeamen sámi kultuvrra vuođu.
    </p>
    <p>
Sámediggi doarju dan ahte áigumuš ođđa njuolggadusaiguin maiddái lea váidudit riidduid, muhto jos stáhta geatnegasvuođat galggašedje dollojuvvot, de ferte maid dáhkiduvvot ahte kulturvuođđu galgá bisuhuvvot. Mii diehtit ahte oassi Finnmárkku álbmogis juo doložis lea čájehan unnán áddejumi ja dáhtu dohkkehit vuođđo sámi dárbbuid. Danne lea dárbu ásahit čielga prinsihpaid ja rievttálaš dásiid vaikke vel buohkat eai liikošege dasa. Jos nu ii dahkkojuvvo de šaddet sápmelaččat, geat leat minoritehtadilis, álo vuoittáhallat majoritehtaálbmogii.
    </p>
    <p>
Sihke Ráđđehus ja Stuorradiggi leat ollu gerddiid deattuhan oktavuođa kultuvrra ja vuođđo olmmošvuoigatvuođaid gaskka, sihke Od.prp:as nr. 33 (1986-87), St.dieđ:as nr. 52 (1992-93) ja dál maŋimuš Sd.dieđ:as nr. 41 (1996-97). Prinsihppa mii dadjá ahte Norga lea ásahuvvon guovtti álbmoga eatnamiid ala, sápmelaččaid ja dážaid, lea maid dađistaga čielgasit mearriduvvon. Earret eará lea dálá alimusriektijustitiarius cealkán ná Norgga riektegeatnegasvuođa birra:
    </p>
    <p>
«Sámerievtti váldobargun lea duddjot nu nana riektesuodjaleami sámi kultuvrii ahte basttášii viidáseabbut eallit dáppe Davviriikkain. Mii diehtit ahte dás lea sáhka galgá go olles kultuvra seailut vai ii — buot dainna maid čuohtejagiid čađa lea čohkken olbmuid eallimis ja olbmuid jurdagiin boahtteáigái. Dán ektui orrot eanaš eará áššit min riikka kulturpolitihkas veahttumin.» (Carsten Smith: Fra Samerettsutvalget til Sametinget. Sáhkavuorru Sámedikkis 27.02.1996)
    </p>
    <p>
Alimusriektijustitiarius Carsten Smith lea čohkken 13 tesan sámerievttálaš gova nugo su mielas lea Norgga nášuvnnalaš ja riikkaidgaskasaš rievttálaš geatnegasvuohtan sápmelaččaide. (Sáhkavuorru Sámedikkis Kárášjogas  1996 guovvamánu 27. b.)
    </p>
    <list>
      <p type="listitem">

      
Sápmelaččaid eamiálbmotsaji birra. Sápmelaččat leat sierra álbmot sierra kultuvrrain. Riikkaidgaskasaš rievtti mielde sápmelaččat leat  riikka eamiálbmot.
      

     </p>
      <p type="listitem">

      
Norga máŋggaetnihkalaš stáhtan. Stáhta lea huksejuvvon guovtti álbmoga eatnamiid ala: dážaid ja sápmelaččaid.
      

     </p>
      <p type="listitem">

      
Norgga historjjálaš ovddasvástádusa birra. Norggas lea earenoamáš historjálaš ovddasvástádus sámi kultuvrras, danne go lea sápmelaččaid historjjálaš ruovtturiika, ja danne go ovdalis dáruiduhttinpolitihkka lea raššudan sámi kultuvrra.
      

     </p>
      <p type="listitem">

      
Norgga riikkaidgaskasaš ovddasvástádusa birra. Norggas lea earenoamáš riikkaidgaskasaš ovddasvástádus sámi kultuvrra eallineavttuin, danne go eanaš sápmelaččat orrot Norggas, ja danne go sámi kultuvrra boahtteáigi lea dan duohken makkár eavttuid dáppe oažžu.
      

     </p>
      <p type="listitem">

      
Kulturpolitihka vuoruheami birra. Sámepolitihka váldomihttomearrin lea kultursuodjaleapmi ja kulturovddideapmi, muhto ollu oassesuorggit politihkas nugo guovllupolitihkka, sosiálapolitihkka ja ealáhuspolitihkka sáhttet leat kulturbarggu doarjjan.
      

     </p>
      <p type="listitem">

      
Demokráhtalaš organiserema birra. Sámedikki haga ii livčče demokráhtalaš legitimitehta. Sámi jienastuslogu haga ii livčče doarvái ovddasteapmi. Ovddasteami haga ii livčče sámepolitihkka doarvái jáhkehahtti.
      

     </p>
      <p type="listitem">

      
Stáhta riektegeatnegasvuođaid birra. Norgga stáhtas lea Vuođđolága ja álbmotrievtti vuođul riektegeatnegasvuohta addit sámi álbmogii duohta vejolašvuođaid sihkkarastit ja ovddidit kultuvrras. Stáhta ferte addit sápmelaččaide doarvái váikkuhangaskaomiid dán kultursuodjaleapmái.
      

     </p>
      <p type="listitem">

      
Earenoamáš doaibmabijuid birra. Sápmelaččain lea vuoigatvuohta oažžut positiivvalaš earenoamáš doaibmabijuid riikka eará álbmoga ektui, jos lea dárbu dákkár earenoamáš doaibmabijuide kultursihkkarastima ja kulturovddideami dihte.
      

     </p>
      <p type="listitem">

      
Ávnnaslaš kulturvuođu birra. Stáhta geatnegasvuohta ii guoskka dušše ideálalaš kulturgaskkustemiid suodjaleapmái nugo oahpahus, girjjálašvuohta ja dáidda, muhto maiddái ávnnaslaš kulturvuđđui, vai sápmelaččat oččošedje ekonomalaš ja fysalaš eavttuid maid dárbbašit kultuvrraset sihkkarastimis ja ovddideamis.
      

     </p>
      <p type="listitem">

      
Luondduriggodagaid birra. Riekteprinsihpat positiivvalaš vealaheami birra ja ávnnaslaš kulturvuođu suodjaleami birra leat dábálaš riektecealkagat mat gustojit maid luondduriggodagaid geavaheapmái. Dáid prinsihpaid ferte dahkat konkrehtan muhtun riektesurggiin ja eallinsurggiin.
      

     </p>
      <p type="listitem">

      
Sámi ealáhusaid birra. Boazodoallu lea sámi ealáhusaid guovddáš ealáhus ja deataleamus kulturguoddin. Muhto maiddái eará árbevirolaš sámi resursageavaheapmi ferte oažžut riektesuodjaleami jos lea deatalaš kulturvuođđu.
      

     </p>
      <p type="listitem">

      
Sámi báikegottiid birra. Sámi ássama bisuheapmi sámi báikegottiin lea sámi kultuvrra seailluheami guovddáš eaktun ja ferte danne leat riekteregulerema ulbmilin.
      

     </p>
      <p type="listitem">

      
Sámepolitihka ollislaš árvvoštallama birra. Stáhta riektegeatnegasvuohta guoská sámi kultuvrra ollislaš doaibmabijuide, ja ferte lassin ovttaskas daguid dahje doaibmabijuid árvvoštallamiid maid árvvoštallojuvvot ollislaččat .»
      

     </p>
    </list>
    <p type="title">
4.1. Vuođđoláhka
    </p>
    <p>
Vuođđolága § 110 a, mii lea sámerievttálaš áššiid guovddáš formálalaš siskkáldasrievttálaš riektegáldobeallin, nanne ahte:
    </p>
    <p>
“Lea stáhta eiseválddiid geatnegasvuohta láhčit dilálašvuođaid nu ahte sámi álbmotjoavku sáhttá sihkkarastit ja ovddidit gielas, kultuvrras ja servodateallimis.”
    </p>
    <p>
Vuođđolága § 110 a ferte dulkot ja árvvoštallat duohta ja rievttálaš historjjálaš duohta daguid vuođul. Vaikke vel vuođđoláhkamearrádus nugo dal lea, várra ii ásat makkárge rievdadusa sápmelaččaid eana- ja luondduriggodatvuoigatvuođain, de dat ovddasta deatalaš čađaheami geatnegasvuođain mat Norgga stáhtas leat álbmotrievttálaččat. Vuođđoláhka geatnegahttá buot orgánaid ja ásahusaid mat doibmet stáhta dahje almmolašvuođa ovddas.
    </p>
    <p>
Sámedikki vuođđun lea ahte vuođđoláhkamearrádus ferte adnojuvvot dakkárin mii ásaha rievttálaš dáhkádusaid Norgga riikkaidgaskasaš geatnegasvuođaid čađaheapmái sápmelaččaide. Vuođđun adnojuvvo maid ahte Vuođđolága § 110 a ovddasta stáhta celkojuvvon dáhtu vuhtiiváldit ásahuvvon sámi vuoigatvuođaid, beroškeahttá leat go dát ovdal dohkkehuvvon formálalaš dáža riektegálduin, ja ahte danne ovddasta celkojuvvon dáhtu dieđihit ahte lea vuostá dan mo sámi álbmot ovddeš áiggiid vealahuvvui.
    </p>
    <p type="title">4.2. Norgga konvenšuvdnavulosaš álbmotrievttálaš geatnegasvuođat</p>
    <p type="title">4.2.1. Sápmelaččaid eaiggáduššan- ja háldovuoigatvuođat ILO-konvenšuvnna nr. 169 vuođul</p>
    <p>
1989 ILO-konvenšuvdna nr. 169 eamiálbmogiid ja čearddalaš álbmogiid birra iešmearrideaddji stáhtain maid Norga dohkkehii 1990 geassemánus, doaibmagođii 1991 čakčamánus. Norga lei vuosttaš stáhta mii dohkkehii dán konvenšuvnna. Dohkkeheami oktavuođas adnojuvvui vuođđun ahte lea sámi álbmot masa stáhta geatnegsvuođat konvenšuvnna vuođul gusket. Dat mearkkaša ahte Norga dohkkeheami bokte lea dohkkehan sápmelaččaid saji eamiálbmogin Norggas, ja geatnegahttán iežas čađahit geatnegasvuođaidis konvenšuvnna mearrádusaid mielde. Danne ii leat veara oppa eahpiditge ahte Norga ii leat álbmotrievttálaččat geatnegahtton sápmelaččaid guovdu čađahit konvenšuvnna mearrádusaid.
      </p>
    <p>
ILO-konvenšuvdna nr. 169 ovddasta dohkkeheami das ahte eamiálbmogat dávjá eai bastte seamma láhkai go eará álbmogat stáhtain gos ellet, ávkašuvvat vuoigatvuođaideasetguin, ja ahte sin riektiortnet, árvvut, boares vierut ja oainnut dávjá heađuštuvvojit. Guovddáš beallin eamiálbmogiid rievttálaš várjaleami buoridanviggamis lea konvenšuvnna dohkkeheapmi das ahte eamiálbmogiin lea vuoigatvuohta bearráigeahččat eatnamiiddiset, luondduriggodagaideaset, ásahusaideaset, eallinlágiset ja ekonomalaš ovdáneamiset, ja vuoigatvuođa bisuhit ja ovddidit identitehtaset, gielaset ja oskkuset stáhtaid rámmaid siskkobealde gos ellet.
      </p>
    <p>
Dáidda gullá ILO-konvenšuvnna 14. artihkkal nr. 1 vuosttaš čuokkis, gos nannejuvvo ahte stáhtas lea geatnegasvuohta dohkkehit dáid eamiálbmogiid vuoigatvuođa eaiggáduššat ja háldet eatnamiid gos árbevirolaččat ásset. Dát mearrádus ferte adnojuvvot sápmelaččaid  iežaset árbevirolaš guovlluid eaiggáduššan- ja háldovuoigatvuođaid rievttálaš nannemin, maid Norga dohkkehemiin lea geatnegahttán iežas čađahit. «Eaiggáduššan- ja háldovuoigatvuođa» (rights og ownership and possession) dajaldaga dulkomis 14. artihkkala nr. 1 vuosttaš čuoggás, ferte vuođđun atnit dábálaš bustávvadulkoma. Sámedikki oainnu mielde berre dat dulkojuvvot sánis sátnái, danne go ii leat mihkkege mii dadjá ahte dulkomis galggašii garvit mearrádusa čielga sániid.
      </p>
    <p>
ILO-konvenšuvnna 14. artihkkal nr. 1 čuodjá ná:
      </p>
    <p>
 «Berre dohkkehit dáid álbmogiid eaiggáduššan- ja háldovuoigatvuođa eatnamiidda gos sii árbevirolaččat ásset. Go nu lea dárbu, de galget mearriduvvot doaibmabijut sihkkarastin dihte dáid álbmogiid vuoigatvuođa geavahit guovlluid gos sii eai okto ása, muhto gos sii árbevirolaččat leat ealihan iežaset ja maid leat geavahan árbevirolaš doaimmaide. Dán oktavuođas galgá earenoamážit vuhtiiváldit johtti álbmogiid ja johtaleaddji eanadolliid dilálašvuođaid.»
      </p>
    <p>
Sámedikki mielas ii leat veara oppa eahpiditge ahte stuorra oasit Finnmárkku fylkkas álbmotrievtti kriteriijaid mielde eai gulaše dasa maid ILO-konvenšuvnna 14. artihkkal nr. 1 vuosttas čuokkis atná guovlun gos eamiálbmogiid eaiggáduššan- ja háldovuoigatvuođat galget dohkkehuvvot. Sámedikki oainnu mielde lea čielggas ahte buot guovllut Finnmárkku fylkkas gos sámi álbmot gitta dássážii lea leamaš okto dahje stuorra eanetlogus ássama ja ealáhusdoaimmaid dáfus, fertejit gullat dasa maid ILO-konvenšuvdna atná árbevirolaš eamiálbmotguovlun. Dáid guovlluid sáhttet leat johtaleaddji sápmelaččat dahje dálonat, dahje guktot, geavahan. Árvvoštallamis guovlluid mat galggašedje adnojuvvot «árvevirolaš guovlun», ferte dat dahkkot dilálašvuođaid vuođul mat ledje ovdal go dáža stuorraservodat bođii urbaniseremiin, kommunikašuvdnahuksemiin, suodjalusa rusttegiiguin, industriijarusttegiiguin jna.
      </p>
    <p>
Sámediggi diehtá ahte muhtomin sáhttet čuožžilit dulkonváttisvuođat gaskariikkalaš konvenšuvdnamearrádusaid dáfus, earret eará danne go dáid áigumuššan lea reguleret rievttálaš diliid miehtá máilmmi. Dattetge lea nu ahte riikkaidgaskasaš rievttálaš mearrádusat galget dulkojuvvot sánis sátnái jos eai leat nana ákkat mat gáibidit dulkoma mii garvá sánis sátnái dulkoma. Sámedikki oainnu mielde eai leat bealit mat gáibidit ahte ILO-konvenšuvnna mearrádus 14. kapihttal nr. 1 vuosttaš čuokkis, ii galgga dulkojuvvot sánis sátnái. Sámediggi deattuha ahte mearrádusa galgá áddet sanis sátnái, ja ahte dohkkeha sámi álbmoga vuoigatvuođa «eaiggáduššat ja háldet» árbevirolaš guovlluid.
      </p>
    <p>
Sámi eaiggáduššan- ja háldovuoigatvuođat ILO-konvenšuvnna mielde fertejit adnojuvvot kumultatiivvalaš vuoigatvuohtan. Dat mearkkaša ahte sihke eaiggáduššanvuoigatvuohta ja háldovuoigatvuohta ferte dohkkehuvvot. Danne ii leat doarvái dušše nuppi dán guovtti vuoigatvuođas dohkkehit. Dat mearkkaša ahte lea čielggas ahte sámi álbmogis lea rievttálaš vuoigatvuohta oažžut eaiggáduššanvuoigatvuođa dohkkehuvvot, seammás go dát guovllut galget bissut sámi geahču vuolde. Dat mielddisbuktá earret eará ahte dušše geavahanvuoigatvuohta ja háldu eai deavdde konvenšuvnna gáibádusaid, danne go dat ii attáše sámi álbmogii doarvái buori vejolašvuođa bearráigeahččat guovlluid. Bearráigeahčču maid sápmelaččat galget oažžut eaiggáduššan- ja háldovuoigatvuođa vuođul galgá ILO-konvenšuvnna gáibádusaid vuođul čađahuvvot dan hámi mielde go veardiduvvojit ja adnojuvvojit ovttaskas stáhtas, ii eanet iige unnit.
      </p>
    <p>
Danne go ILO-konvenšuvdna nr. 169 lea 1957 ILO-konvenšuvnna nr. 107 eamiálbmogiid ja eará álbmotjoavkkuid birra mat ellet čearddalaš dilis, ođasmahttin, de lea konvenšuvdna nr. 107 viehka deatalaš go konvenšuvdna nr. 169 galgá dulkojuvvot. Deatalaš dulkonbeallin lea go ođđa konvenšuvnna (nr. 169) áigumuššan lea nannet eamiálbmogiid vuoigatvuođaid, ja ahte ii oktage dain mearrádusain danne sáhte áddejuvvot nu ahte ásaha heajut vuoigatvuođaid go maid ovddeš konvenšuvdna (nr. 107) dahká — jos dat ii daddjojuvvo čielgasit konvenšuvnnas nr. 169. ILO-konvenšuvnna nr. 107 mielde lei eamiálbmogiin vuoigatvuohta oažžut daid guovlluid eaiggáduššanvuoigatvuođa dohkkehuvvot maid árbevirolaččat ráđđejedje («right to ownership»). ILO-konvenšuvnna nr. 169 áigumuššan lea nannet eamiálbmogiid vuoigatvuođaid dáidda guovlluide dainna go evttoha ahte maiddái sin háldovuoigatvuohta galgá dohkkehuvvot ovttas eaiggáduššanvuoigatvuođain. Dat dilli go ILO-konvenšuvdna nr. 169 14. artihkkal nr. 1 nubbi čuokkis earenoamážit namuha eamiálbmogiid «vuoigatvuođa geavahit» («right to use») guovlluid gos sii árbevirolaččat leat ealihan iežaset ja maid leat geavahan árbevirolaš doaimmaide, maid garrasit bealušta «eaiggáduššan- ja háldovuoigatvuođa» dajaldaga bustávvadulkoma.
      </p>
    <p>
Sámedikki mielas lea dán oktavuođas maiddái ILO-konvenšuvnna 15. artihkkal nr. 1 deatalaš. Dát mearrádus geatnegahttá stáhta láhčit dili nu ahte sápmelaččat beasašedje leat mielde iežaset luondduriggodagaid hálddašeamis. 15. artihkkal nr. 1 čuodjá ná:
      </p>
    <p>
 «Dáid álbmogiid vuoigatvuođaid iežaset eatnamiid luondduriggodagaide galgá earenoamážit sihkkarastit. Dáidda vuoigatvuođaide gullá dáid álbmogiid vuoigatvuohta leat mielde geavaheamen, stivremin ja seailluheamen dáid luondduriggodagaid.»
      </p>
    <p type="title">4.2.2. ILO-konvenšuvnna gáibádusat árbevirolaš sámi guovlluid eanahálddašanortnegiidda</p>
    <p>
Sámi vuoigatvuođalávdegotti álbmotriektejoavku (NOU 1997: Urfolks landrettigheter etter folkerett og utenlandsk rett) konkludere ahte sápmelaččain lea eaiggáduššan- ja háldovuoigatvuohta osiide Finnmárkku fylkkas, ja ahte gáibádusat eai leat duhtaduvvon ovdal go sápmelaččaide duohtavuođas lea dovddastuvvon vuoigatvuohta dahkat buot duohta ráđđejumiid deataleamus daguid mat dábálaččat gullet eaiggádii. Álbmotriektejoavku lohká ahte «garrasit suodjaluvvon geavahanvuoigatvuohta» ii sáhte duhtadit konvenšuvnna gáibádusaid dohkkehit eamiálbmogiid «eaiggáduššan- ja háldovuoigatvuođa». Álbmotriektejoavku čujuha ahte ILO-konvenšuvnna nr. 169 šiehtadallamiid oktavuođas Norga ovtta nuppi geardde evttohii ahte konvenšuvdna galgá bidjat dássálagai «geavahanvuoigatvuođa» dahje «geavahanvuosttasvuoigatvuođa» «eaiggáduššanvuoigatvuođain».  Muhto nugo diehtit, de dát evttohusat hilgojuvvojedje, danne go áddejuvvojedje nu ahte livčče geanohuhttán eamiálbmogiid vuoigatvuođaid ILO-konvenšuvnna nr. 107 vuođul.
        
1 1) Geahča maid ahte Sámi vuoigatvuođalávdegotti álbmotriektejoavkku unnitlohku cealká seamma láhkai - NOU 1997:5, s. 45 rájis. 
        

      </p>
    <p>
Dán oktavuođas berre maid čujuhit ahte ILO-vuogádat ii atte stáhtaide vejolašvuođa reserveret iežaset konvenšuvnna ovttaskas mearrádusaid ektui. ILO-konvenšuvdna ferte dohkkehuvvot ollislaččat, almmá mákkárge formálalaš reservašuvnnaid haga ovttaskas mearrádusaid ektui. Riektediliid ráddjejumit fertejit danne jos galget leat mielde, váldot mielde virggálaš konvenšuvdnatekstii maid riikkaidgaskasaš bargoorganisašuvnna váldokonferánsa mearrida. Ii leat doarvái ovddidit reservašuvnnaid dahje aiddostahttima iežas teakstaáddejumis konvenšuvnna dohkkeheami oktavuođas. Danne ii leat makkárge mearkkašupmi ILO-konvenšuvnna nr. 169  14. arktihkkal nr. 1 vuosttas čuoggá dulkomii jos vel Norga vikkašiige dadjat ahte lea dohkkeheami oktavuođas bidjan vuođđun ahte nannoseabbu suodjaluvvon geavahanvuoigatvuohta duhtada konvenšuvnna gáibádusaid eaiggáduššan- ja háldovuoigatvuođa ektui.
      </p>
    <p>
Sámediggi oaivvilda ahte eanahálddašanortnegat daid guovlluide mat gullet dasa maid ILO-konvenšuvdna gohčoda «árbevirolaš guovlun» (14. artihkkal vuosttas čuokkis) ferte leat nu ahte hálddašanovddasvástádus biddjojuvvo sápmelaččaide, ovddastuvvon Sámedikki bokte.
      </p>
    <p>
Iešguđet málliid árvvoštallamis boahtteáiggi eanahálddašeamis Finnmárkkus, dovddaha maiddái Sámi vuoigatvuođalávdegotti álbmotriektejoavku ahte dáid guovlluid hálddašeapmi ferte gullat orgánaide main sápmelaččat leat eanetlogus, ja ahte ortnegat juhkkojuvvon stivrenovddasvástádusain danne eai deavdde ILO-konvenšuvnna nr. 169 eavttuid guovlluide mat gullet dasa maid 14. artihkkal nr. 1 vuosttas čuokkis regulere.
      </p>
    <p>
Álbmotriektejoavkku eanetlogu mielas lea danne vealtameahttun eaktun Finnmárkku eanahálddašeami ortnega ásaheamis ahte Sámediggi formálalaččat doarju dan. Joavku oaivvilda ahte jos galggašii duhtadit ILO-konvenšuvnna gáibádusaid, de ferte ásahit sámi hálddašanorgánaid main lea váldi hálddašit eatnama ja dasa gullevaš luondduriggodagaid. Joavku cealká ahte «jos ILO-konvenšuvdna galgá duhtaduvvot dain guovlluid ektui gos sápmelaččain lea gáibádus oažžut dohkkehuvvot eaiggáduššan- ja háldovuoigatvuođa, de ferte gábiduvvot ahte eanetlogu miellahtuin dan orgánas mas lea bajimuš váldi eatnama ja eará luondduriggodagaid hálddašeamis, válljejit sámi orgánat». Álbmotriektejoavkku  eanetlohku oaivvilda namalassii ahte daid osiid Finnmárkkus maidda sápmelaččain lea gáibádus oažžut dohkkehuvvot eaiggáduššan- ja háldovuoigatvuođa, ferte orgána hálddašit masa sámi orgánat válljejit eanetlogu miellahtuin, ja ahte sii galget beassat geahččat bearrái hálddašanorgána.
      </p>
    <p>
Álbmotriektejoavkku eanetlohku oaivvilda ahte Finnmárkku eanahálddašanortnega, mii galggašii gustot olles Finnmárkku fylkii, ii sáhte bealuštit dainna ahte dat maid sápmelaččat masset go fertejit juogadit eanahálddašeami dain guovlluin maidda sáhttet gáibidit oažžut dohkkehuvvot eaiggáduššan- ja háldovuoigatvuođa, dan ožžot fas ruovttoluotta  gos besset dássálagai eará álbmogiiguin hálddašit Finnmárkku eará osiid, jos Sámediggi formálalaččat ii mieđit dákkár «eaiggátmolsumii». Álbmotriektejoavkku eanetlohku dadjá ahte «jos vuoigatvuođat maid eamiálbmogat sáhttet gáibidit oažžut dohkkehuvvot ILO-konvenšuvnna vuođul galget sáhttit earáide addojuvvot, lea dasa lassin eaktun ahte muhtun geas dán eamiálbmoga ovddas lea váldi háldet dan vuoigatvuođa mas dás lea sáhka, šiehtadallá dan birra.» Daddjo dasto ahte «dat orgána mas lea váldi cealkit sápmelaččaid ovddas, ferte leat Sámediggi.»
      </p>
    <p>
Danne lea áibbas čielggas ahte Finnmárkku eanahálddašeami vejolaš ásaheapmi, almmá Sámedikki čielga lobi haga, rihkušii ILO-konvenšuvnna nr. 169, danne go dákkár ortnet ii sáhte ásahuvvot earágo Sámediggi dohkkeha ortnega, ja iešdáhtus dahká šiehtadusa dákkár oktasaš hálddašanortnega birra. Jos Sámediggi ii dohkket dákkár oktasaš hálddašanorgána Finnmárkui, de ferte vai deavdá ILO-konvenšuvnná gáibádusaid, ásahit ortnega mii sihkkarastá ahte guovlluid maidda sápmelaččain sáhttet gáibidit oažžut eaiggáduššan- ja háldovuoigatvuođa dohkkehuvvot, stivre orgána maid sápmelaččat gehččet bearrái.
      </p>
    <p>
Álbmotriektejoavkku eanetlohku cealká ahte «dan sivas go sápmelaččat ain leat čielga eanetlogus dain osiin Finnmárkkus maidda sáhtášedje gáibidit oažžut dohkkehuvvot eaiggáduššan- ja háldovuoigatvuođa, de ii sáhte leat eaktudáhtolaš searvan Sámi eanahálddašeapmái min mielas leat ILO-konvenšuvnna vuostá.» Sámedikki oainnu mielde lea Sámi eanahálddašeapmi áidna hálddašanmálle mii ollásit ollašuhttá ILO-konvenšuvnna gáibádusaid dán suorggis.
      </p>
    <p>
ILO-konvenšuvnna nr. 169 sáhttá dál dadjat ovddastit riikkaidgaskasaš oainnu eamiálbmotvuoigatvuođaid hárrái. Dán birra dadjá Álbmotriektejoavku ahte: «.. vuoigatvuođat mat eamiálbmogiin leat ILO-konvenšuvnna vuođul, sohpet oppalaččat dan eamiálbmotoidnui mii riikkaidgaskasaš servodagas lea. Danne ii galggaše leat dárbu gáržžet dulkot ILO-konvenšuvnna mearrádusaid.» (NOU 1997:5 s. 51)
      </p>
    <p type="title">4.2.3. ON-konvenšuvdna siviila ja politihkalaš vuoigatvuođaid birra</p>
    <p>
1966 ON-konvenšuvdna siviila ja politihkalaš vuoigatvuođaid birra suodjala vissis muddui eamiálbmogiid vuoigatvuođaid seailluhit kultuvrraset, seammás go geatnegahttá stáhtaid láhčit dilálašvuođaid vai sáhttet bisuhit ja ovddidit dan. Norga lea dohkkehan dán konvenšuvnna, ja lea čadnojuvvon dan mearrádussii. Konvenšuvnna 27. artihkkal lea minoritehtamiellahtuid vuoigatvuođa birra seailluhit ja ovddidit kultuvrraset. Dat addá seamma riektesuodjaleami eamiálbmogiidda go minoritehtaide ge dakkár oktavuođain go eamiálbmogat leat logu dáfus unnitlogus. NOU 1984:18 dadjá ahte sápmelaččat eahpitkeahttá leat etnihkalaš joavku masa 27. artihkkala kultursuodjaleapmi guoská. Sámegillii jorgaluvvon čuodjá 27. artihkkal ná:
      </p>
    <p>
«Stáhtain gos leat etnihkalaš, oskkolaš dahje gielalaš minoritehtat, ii galgga sis geat gullet dákkár minoritehtaide biehttalit vuoigatvuođa, ovttas joavkku eará miellahtuiguin, bálvalit iežaset kultuvrra, dovddastit iežaset oskku ja doaimmahit dan, dahje geavahit iežaset giela».
      </p>
    <p>
27. artihkkala dulkon eamiálbmotvuoigatvuođaid dáfus, earenoamážit ON-a Olmmošvuoigatvuođakomitéa dulkon, lea hui ollu mannan dan guvlui mii ILO-konvenšuvnnas nr. 169 lea mearriduvvon. Geavahus ON-a Olmmošvuoigatvuođakomitéas čájeha earret eará ahte eamiálbmogiid ealáhusdoaimmaheapmi gullá kultursuodjaleapmái ja ahte 27. artihkkal suodjala dákkár ealáhusdoaimmaheami. Komitéa deattuha muhtun iežas cealkámušain ahte 27. artihkkal suodjala kultuvrralaš vuoigatvuođaid, ja ahte kultuvra sáhttá manifesterejuvvot máŋgga láhkai, maiddái earenoamáš eallinvugiiguin mat leat čadnon eatnamiid ja luondduriggodagaid árbevirolaš geavaheapmái. ON-komitéa dadjá dán guoskat earenoamážit eamiálbmogiidda.
        
Sitáhta ruoŧagiela Vår skapande mångfald jorgaleamis Stockholm 1997 s. 71, jorgaluvvon sámegillii.
        

      </p>
    <p>
ON-a Olmmošvuoigatvuođakomitéa dadjá, Kanada áigodatraportta gieđahallama oktavuođas konvenšuvnna siviila ja politihkalaš vuoigatvuođaid čađaheami birra 1999:s, ahte eamiálbmogiid iešmearridanvuoigatvuohta earret eará mielddisbuktá ahte eamiálbmogiidda ferte dovddastuvvot vuoigatvuohta friija hálddašit iežaset luondduriggodagaid,
        
Geahča NOU 1997:5 siidu 36.
        
 eaige sii galgga ealáhusaideaset massit. Komitéa dáhttu Ráđđehusa dallánaga dovddastišgoahtit eamiálbmogiid eana- ja resursavuoigatvuođaid. Komitéa evttoha dasto ahte eamiálbmogiid vuoigatvuođaid vejolaš sihkkun, maid leat ásahan don doložis ássama vuođul, rihkušii konvenšuvnna siviila ja politihkalaš vuoigatvuođaid birra. Olmmošvuoigatvuođakomitéa dadjá ahte maiddái konvenšuvnna 1. artihkkalis lea mearkkašupmi dáid riikkaid eamiálbmogiid riektedillái.
      </p>
    <p type="title">4.3. Eará deatalaš álbmotrievttálaš bealit</p>
    <p type="title">4.3.1. ON-a julggašTUSEVTTOHUS EAMIÁLBMOTVUOIGATVUOÐAID BIRRA</p>
    <p>
ON-a eamiálbmotáššiid ekspeartajoavku mearridii 1994:s julggaštusevttohusa eamiálbmotvuoigatvuođaid birra.
        
Olmmošvuoigatvuođakomitéa 1994 nr. 23 oppalaš mearkkašupmi.  
        
 Bargojoavkku bajimuš orgána, mas leat mielde 26 áššedovdi riikkaidgaskasaš olmmošvuoigatvuođain, ON-a vuolitkommišuvdna minoritehtaid vealaheami heađusteami ja minoritehtaid suodjaleami várás, mearridii maŋŋá ovttajienalaččat bargojoavkku julggaštusevttohusa. Evttohus lea 1995 rájes gieđahallojuvvon politihkalaččat ON-as. Beroškeahttá politihkalaš gieđahallama bohtosa, de lea stuorra ovttamielalašvuohta das ahte bargojoavkku ja vuolitkommišuvnna julggaštusevttohus ovddasta riikkaidgaskasaš unnimusdásiid eamiálbmogiid vuoigatvuođaid oktavuođas. Julggaštusevttohus lea boađusin barggus maid máilmmi buoremusat dohkkehuvvon áššedovdit olmmošvuoigatvuođasuorggis logi jagi áigodagas leat dahkan.
      </p>
    <p>
Julggaštusevttohusa 25. artihkkal dadjá earret eará ahte eamiálbmogiin lea vuoigatvuohta seailluhit ja nannet sin earenoamáš oktavuođaid guovlluide, earret eará dainna áigumušain ahte seailluhit dáid guovlluid boahttevaš buolvvaide.
      </p>
    <p>
Lea dattege julggaštusevttohusa 26. artihkkal mii lea guovddážis eamiálbmogiid eana-, čáhce- ja luondduriggodatvuoigatvuođaid dáfus. 26. artihkkalis daddjo ahte eamiálbmogiin lea vuoigatvuohta eaiggáduššat, ovddidit, bearráigeahččat ja geavahit eatnamiid ja guovlluid, nu maiddái ollislaš birrasa, eatnama, áimmu, čázi, riddoguovllu, áhpejieŋa, elliid ja šattuid ja eará resurssaid maid árbevirolaččat leat eaiggáduššan dahje earáláhkai hálddus atnán dahje geavahan. Dát siskkilda maiddái vuoigatvuođa oažžut lágaid, árbevieruid ja boares vieruid, eanahálddašanvuogádagaid ja resursahálddašan ja -ovddidanásahusaid ollásit dohkkehuvvot. Dasto daddjo ahte lea stáhta geatnegasvuohta álggahit dárbbašlaš doaibmabijuid hehtten dihte dáid vuoigatvuođaid rihkkuma.
      </p>
    <p>
Julggaštusevttohusa 27. artihkkal lea deatalaš earenoamážit dakkár oktavuođain go stáhta eiseválddit guhkit áigge leat badjelgeahččan eamiálbmogiid vuoigatvuođaid, ja nu mearridan lágaid beroškeahttá eamiálbmogiid ásahuvvon vuoigatvuođain. Daddjo ahte eamiálbmogiin lea vuoigatvuohta oažžut ruovttoluotta vuoigatvuođa guovlluide ja luondduriggodagaide maid árbevirolaččat leat eaiggáduššan, hálddus atnán dahje geavahan, muhto mat leat duoguštuvvon, vuollástuvvon, dahje maid stáhta dahje earát leat geavahišgoahtán almmá sohppojuvvon šiehtadusa haga eamiálbmogiiguin.
      </p>
    <p>
Julggaštusevttohusa 30. artihkkal lea eamiálbmogiid vuoigatvuođa birra mearridit iežaset vuoruhemiid ja strategiijaid iežaset guovlluid ja resurssaid ovddideami ja geavaheami dáfus. Daddjo ahte stáhta galgá geahččalit soahpat dáid álbmogiiguin ovdal go dohkkeha makkárge doaimmaid sin guovlluin mat sáhttet váikkuhit sin eatnamiid ja resurssaid, nu maiddái čáhce- ja minerálaresurssaid.
      </p>
    <p>
ON-a julggaštusevttohus ovddasta Sámedikki oainnu mielde riikkaidgaskasaš unnimusdásiid eamiálbmotvuoigatvuođain. Dat go julggaštusevttohus ii leat vel politihkalaččat mearriduvvon ON-as, máksá vuos ahte miellahtoriikkain leat politihkalaš váttisvuođat julggaštusevttohusa sisdoalu ektui. Dán oktavuođas ferte atnit muittus ahte guokte ON-a áššedovdi orgána olmmošvuoigatvuođasuorggis leat mearridan julggaštusevttohusa, ON-a eamiálbmotáššiid bargojoavku ja ON-a vuolitkommišuvdna minoritehtaid vealaheami heađusteami ja minoritehtaid suodjaleami várás, ja ahte danne galggašii gaskkustit rievttálaš dásiid mat ollašuhttet álbmotrievtti gáibádusaid.
      </p>
    <p type="title">4.3.2. ON-a komitéa nallevealaheami jávkadeami várás</p>
    <p>
ON-KOMITÉA NÁLLEVEALAHEAMI JÁVKADEAMI VÁRÁS
        
Human Rights Committee, 65 sešuvdna, 1999 cuoŋománu 7. b. ON dokumeanta CCPR/C/79/Add.105.
        
, dadjá 1997 oppalaš mearkkašumis XXIII (51) ahte stáhtain lea geatnegasvuohta dohkkehit ja árvvus atnit eamiálbmogiid kultuvrra, historjjá, giela ja eallinvugiid, ja ahte stáhtain lea geatnegasvuohta ovddidit dáid diliid. Dasto daddjo ahte stáhtain lea geatnegasvuohta sihkkarastit eamiálbmogiid vuoigatvuođaid čađaheami almmá makkárge vealaheami haga eamiálbmogiid guovdu.
      </p>
    <p>
Nállevealahankomitéa deattuha stáhta geatnegasvuođa sihkkarastit eamiálbmogiid eanavuoigatvuođaid earenoamáš deatalažžan eamiálbmotvuoigatvuođaid čađaheamis. Nállevealahankomitéa dadjá ahte stáhta galgá dohkkehit ja suodjalit eamiálbmogiid vuoigatvuođa eaiggáduššat, ovddidit, bearráigeahččat ja geavahit sin oktasaš guovlluid ja luondduriggodagaid. Komitéa dadjá maid ahte stáhtas lea geatnegasvuohta máhcahit eamiálbmogiidda eatnamiid mat sis leat váldojuvvon almmá sin čielga ja eaktudáhtolaš lobi haga. Jos dákkár máhcaheapmi ii leat vejolaš duohta dilálašvuođaid geažil, de galgá eamiálbmogiidda dovddastuvvot dallánaga buhtadus. Lea dattetge daddjon ahte dákkár buhtadeapmi galgá nu guhkás go vejolaš dáhpáhuvvat dainna lágiin ahte eamiálbmogiidda juhkkojuvvojit eará seammaárvosaš guovllut.
      </p>
    <p>
ON-a Nállevealahankomitéa cealkámuš orru dego dovddasteamen ahte eamiálbmogat ain ollu vealahuvvojit, earret eará sin eanavuoigatvuođaid dáfus. Komitéa čielga cealkámušas ferte leat mearkkašupmi sápmelaččaid eana-, čáhce- ja resursavuoigatvuođa gažaldagaide. Ii leat veara oppa eahpiditge ahte sámi guovlluid dálá eanavuoigatvuođadilli ii guoskka dan dillái maid komitéa dás atná vuođđun, namalassii ahte eatnamat leat váldon eamiálbmogiin almmá sin čielga ja eaktudáhtolaš lobi haga. Norgga stáhta ii leat goassege historjjás jearran dán birra lobi sápmelaččain, ja danne eai leat goassege sápmelaččatge addán iežaset eaiggáduššan- ja háldovuoigatvuođa Norgga stáhtii dahje ovttage eará riektesubjektii.
      </p>
    <p type="title">4.3.3. ON-a eamiálbmotvuoigatvuođaid ekspeartačoahkkima cealkámušat </p>
    <p>
ON DOALAI 1996:s riikkaidgaskasaš ekspeartačoahkkima eamiálbmogiid vuoigatvuođaid birra. Dát čoahkkin mearridii máŋga deatalaš konklušuvnna ja rávvagiid eamiálbmogiid iežaset guovlluid eana-, čáhce- ja luondduriggodatvuoigatvuođaid birra.
        
The United Nations Working Group on Indigenous Populations; 
        

        
 E/CN.4/Sub.2/1994/2/Add.1 1994 cuoŋománu 20. b. ON dokumeanta.
        
  
      </p>
    <p>
ON-a ekspeartačoahkkin dadjá álggadettiin ahte eamiálbmogiin lea earenoamáš oktavuohta iežaset guovlluide ja resurssaide, ja ahte dán ferte dohkkehit. Dán oktavuođas deattuhuvvo eamiálbmogiid iešmearridanvuoigatvuohta iežaset guovlluin earenoamáš deatalažžan. Daddjo dasto ahte lea deatalaš eamiálbmogiid ovdáneapmái ja bissumii álbmogin ahte sin guovlo- ja luondduriggodatvuoigatvuođat ovddiduvvojit ja várjaluvvojit. Dasto konstaterejuvvo ahte eamiálbmogat ain dávjá gillájit iešguđetlágan kolonialiserema geažil, man váikkuhus lea ahte sin eana- ja luondduriggodatvuoigatvuođat eai doahttaluvvo. Ekspeartačoahkkin dadjá hui čielgasit ahte ii sáhte sirret eamiálbmogiid iežaset árbevirolaš guovlluid vuoigatvuođaid dohkkeheami eará vuoigatvuođain mat lunddolaččat gullet eamiálbmogiidda, earret eará sin ávnnaslaš ja kultuvrralaš ovdáneami dáfus, danne go eamiálbmogiin lea nu earenoamáš oktavuohta iežaset árbevirolaš guovlluide.
      </p>
    <p>
Ekspeartačoahkkin lohká deatalažžan stáhtii sihkkarastit ahte nášuvnnalaš riektevuogádat lea dakkár mii sihkkarastá eamiálbmogiid vuoigatvuođaid. Ekspeartačoahkkin lohká maid alddis buori oskku dasa ahte iešguđetlágan šiehtadusat eamiálbmogiid ja stáhta gaskka, maid vuođđun leat eamiálbmogiid eanavuoigatvuođat, sáhttá leat vuohki mainna gávnnašii bistevaš ja konstruktiivvalaš čovdosiid eana- ja čáhcevuoigatvuođagažaldagaide.
      </p>
    <p>
Ekspeartačoahkkin ávžžuha ráđđehusaid heaittihit vealahanpolitihka ja lágaid mat biehttalit ja ráddjejit eamiálbmogiid olmmošvuoigatvuođaid, nu maiddái sin eana- ja luondduriggodatvuoigatvuođaid. Danne ráđđehusat ávžžuhuvvojit mearridit politihka ja lágaid mat čielgasit dohkkehit eamiálbmogiid oktasaš vuoigatvuođaid, nu maiddái sin eanavuoigatvuođaid. Ráđđehusat ávžžuhuvvojit dasto hui garrasit čielgasit dohkkehit eamiálbmogiid eanavuoigatvuođaid, ja beaktilit čađahišgoahtit ja sihkkarastigoahtit eamiálbmogiid vuoigatvuođaid.
      </p>
    <p>
ON-a ekspeartačoahkkima konklušuvnnat ja rávvagat gieđahallet ollu guovddáš gažaldagaid dálá digáštallamis sápmelaččaid eana- ja čáhcevuoigatvuođaid birra Finnmárkkus. Danne lea čielggas ahte maiddái ekspeartačoahkkima konklušuvnnat ja rávvagat fertejit váldojuvvot vuhtii go sápmelaččaid eaiggáduššan- ja háldovuoigatvuođat gustovaš álbmotrievtti  vuođul árvvoštallojuvvojit.
      </p>
    <p type="title">III SÁMI VUOIGATVUOÐALÁVDEGOTTI KONKREHTA ÁRVALUSA BIRRA</p>
    <p type="title">1. Eanaeaiggáduššanvuoigatvuohta ja eará eanavuoigatvuođat</p>
    <p>
Váldogažaldat dan birra geas rievtti mielde lea vuoigatvuohta eaiggáduššat Finnmárkku eatnamiid, ja makkár riektevuođuin, ii leat Sámi vuoigatvuođalávdegoddi čielgasit vástidan. Sámi vuoigatvuođalávdegoddi bidjá dattetge eaktun ahte sámi álbmogis lea vuoigatvuohta eaiggáduššat muhtun guovlluid Finnmárkkus, muhto dáid ii definere čielgasit. Sámi vuoigatvuođalávdegotti árvalusa vuođđun lea áibbas čielgasit eaiggáduššanvuoigatvuohta.
    </p>
    <p>
Sámi vuoigatvuođalávdegotti álbmotriektejoavku gal lea baicce čielgasit konkluderen ahte sápmelaččain leat eaiggáduššan- ja háldovuoigatvuođat stuorra osiide Finnmárkkus, ja ahte dat mii váilu lea dán vuoigatvuođa formálalaš mearrideapmi ja ráddjen. Boares vieruid iskamat mat ain leat jođus, vurdojuvvojit buorebut čilget detáljaid dán birra.
    </p>
    <p>
Sámediggi háliida deattuhit ahte ollu oktavuođain lea maiddái virggálaččat daddjon ahte sápmelaččat leat okta dain álbmogiin geaid eatnamiid ala Norgga stáhta lea vuođđuduvvon. Dát lea vuođđun evttohussii ásahit ođđa hálddašanortnegiid, danne go dálá ortnet ii leat dohkálaš sápmelaččaid boares riektivuođu ektui. Fertejit ásahuvvot hálddašanortnegat Finnmárkku eatnamiidda mat doarvái bures váldet vuhtii historjjálaš ja nu maid rievttálaš dilálašvuođaid.
    </p>
    <p>
Stáhta oainnu vuođđun eaiggáduššanvuoigatvuođa rievttálaš vuođu hárrái maid lea čuoččuhan, leat iešguđetlágan ákkat. Dat mii lea oktasaš dáin ákkain, lea ahte ákkaid lea váttis rievttálaččat bealuštit. 1962 Eanavuovdinkomitéa árvalusas daddjui ahte Finnmárkku eatnamat doložis leat adnojuvvon stáhta dahje Gonagasa opmodahkan. Sámedikki oainnu mielde lea čielggas ahte dán ákka ii sáhte rievttálaččat bealuštit. Easka 1600-logu loahpageahčen šaddagođii dakkár virggálaš oaidnu ahte Riddo-Finnmárkku eana gullá Gonagassii, muhto nu ahte gohčoduvvo Gonagasa almennegin. Sis-Finnmárku ii gullan dan áigge Norgga gonagasriikii. Buot orru čájeheamen ahte easka guhká maŋŋá ovddiduvvui stáhta áirasiin Finnmárkkus dat oaidnu ahte eana gullá Gonagassii.
    </p>
    <p>
1847 Od.prp.-as nr. 21 I ákkastuvvo stáhta eaiggáduššanvuoigatvuohta Finnmárkku eatnamiidda vuosttažettiin dainna ahte Finnmárkkus orrot eanaš sápmelaččat geai eai leat bissovaš ásodagat. Duohtavuohta lea ahte dán oainnu vuođđun lei diehtemeahttunvuohta ja sápmelaččaid eallinvugiid, geavaheami ja johtima dihtomielalaš badjelgeahččan, ja danne ii sáhte dan atnit doallevažžan. Dasto sápmelaččat dan áigge eahpitkeahttá atne iežaset danin maid dál galggašii sáhttit gohčodit eaiggádin juridihkalaš áddejumi mielde. Maiddái Finnmárkku dáloniin lea dákkár oaidnu sámi eaiggáduššamii. Lea čielggas ahte dáloniin oaidnu giliid eaiggáduššanvuoigatvuođa birra eatnamiidda ja buot dan resurssaide, lea maid seilon áiggiid čađa olbmuin Finnmárkku sámi giliin.
    </p>
    <p>
Dávjá daddjo maid ahte stáhta dálá eaiggáduššanvuoigatvuohta lea vuolgán cieggan dilis. Sámediggi ii oainne ahte cieggan dili eavttut eaiggáduššanvuoigatvuođa hárrái mange láhkai livčče gávdnon. Sámedikki oainnu mielde ferte vuođđun leat ahte galget leat viehka ollu buoret ákkat ovdal go sáhttá dohkkehit cieggan dili dakkár guovllus gos leat leamaš vuoigatvuođat go rahpaseabbu riekteguovllus («riekteguorus guovlu»). Historjjálaš duohtavuođat duođaštit ahte sápmelaččain stuorra osiin Finnmárkkus 1751 rádjai ledje dohkkehuvvon duohta ja rievttálaš posišuvnnat eanaeaiggádin, ja ahte sin hálddus leat buot guovllu luondduriggodagat. Sápmelaččat leat maid maŋŋá 1751 eahpitkeahttá leamaš duohta eaiggáduššan-, háldo- ja geavahanvuoigatvuođaposišuvnnas.
    </p>
    <p>
Dát historjjálaš duohtavuođat leat vuođđun Sámedikki oidnui Finnmárkku luondduresurssaid eaiggáduššan- ja ráđđenvuoigatvuođagažaldagain. Finnmárkku sápmelaččain leat don doložis leamaš dákkár vuoigatvuođat, sihke eaiggádin, háldejažžan ja geavahanriektelažžan, muhto Norgga eiseválddit eai leat ovttastahttán dáid vuoigatvuođaid formálalaš Norgga lágaide. Dat mii nappo váilu lea dáid vuoigatvuođaid formálalaš dohkkeheapmi, ráddjen ja mearrideapmi.
    </p>
    <p>
Nugo bajábealde daddjon, de lea duohtavuohta ahte sápmelaččain álbmogin leat vuoigatvuođat maid dušše sámi álbmot sáhttá hálddašit ja maid birra dušše sámi álbmot sáhttá šiehtadallat. Dasto daddjo ahte dát deatalaš vuoigatvuohta bissu nu guhká go Sámediggi šiehtadusain ii leat luobahan dáid vuoigatvuođaid, vuovdán daid dahje eará lobálaš láhkai addán vuoigatvuođaid muhtun earái.
    </p>
    <p>
Ođđa eanahálddašanortnegat Finnmárkkus eai rievdat dán čielga rievttálaš eavttu mas vuođđun lea ahte sápmelaččain lea eaiggáduššan- ja háldovuoigatvuohta stuorra osiide Finnmárkkus. Vaikke makkár ođđa hálddašanortnegat ásahuvvošedje, de ii sáhte dadjat ahte sámi álbmot lea massán sámi guovlluid eana-, čáhce- ja luondduresurssaid eaiggáduššan-, geavahan- ja háldovuoigatvuođaidis nu guhká go Sámediggi ii leat čielgasit dohkkehan makkárge rievdadusa riektedilis.
    </p>
    <p>
Sámediggi oaivvilda ahte jos Sámi vuoigavuođalávdegotti čielggadus gieđahallojuvvo dego dábálaš gulaskuddanáššin man vuođul Stuorradiggi dasto dahká mearrádusaidis, de dat guoskkašii dušše gažaldahkii mo guovddáš vuoigatvuohta galgá hálddašuvvot áiggis áigái, iige ieš guovddáš vuoigatvuhtii. Vaikke vel Stuorradiggi mearridivččiige ođđa hálddašanmálle, de sámi álbmoga eaiggáduššan-, háldo- ja geavahanvuoigatvuođat bisušedje rievddakeahttá, jos Stuorradikki vejolaš mearrádusa vuođđun ii leat válddálaš sámi orgána — Sámedikki — mieđáhus. Beroškeahttá eanahálddašanortnegis — ja dat han gal leat ollu leamaš áiggiid čađa — de bissot sápmelaččaid guovddáš eaiggáduššan-, geavahan- ja háldovuoigatvuođat. Sámi vuoigatvuođat eai sáhte rievdaduvvot almmá sámi álbmoga čielga ja dihtomielalaš dáhtu haga. Álbmotrievttálaš norpmat han dadjet ahte vuoigatvuođaid ii sáhte rievdadit earágo jos vuoigatvuođalaččat (sámi álbmot) dasa mieđihit ja válddálaš sámi orgána (Sámediggi) nuppi bealde ja Norgga stáhta nuppi bealde leat soahpan dan.
    </p>
    <p>
Oktasaš sámi rámmaid siskkobealde leat dieđusge maid muhtun sámi joavkkut ja ovttaskas sápmelaččat bargan alcceseaset earenoamáš vuoigatvuođaid. Dát vuoigatvuođat leat nannosat sihke sámi searvevuođa ektui ja maid nášuvnnalaš searvevuođa ii-sámi oasi ektui. Sámediggi oaivvilda ahte dát vuoigatvuođalaččat, sámi joavkkut ja ovttaskas olbmot ieža háldejit vuoigatvuođaideaset rievttálaš rámmaid siskkobealde.
    </p>
    <p>
Čielga eaktun lea ahte ovttaskas olbmot ja joavkkut sáhttet leat bargan alcceseaset vuoigatvuođaid maid ii almmá mange haga sáhte duššindahkat. Sámediggi doarju dan ahte iešguđet sámi joavkkuid galggašii gieđahallat nu ovttaláhkai go vejolaš, muhto dáhttu almmatge deattuhit ahte dat ii mávsse ahte vuoigatvuođat maid ovttaskas sápmelaččat ja sámi joavkkut leat bargan alcceseaset ja oamastan, galget sihkkojuvvot ovttalágan gieđahallama dihte. Dat ii livčče doallevaš, ii juridihkalaččat iige etihkalaččat.
    </p>
    <p>
Sámediggi doarju dan ahte dás lea sáhka máŋggalágan vuoigatvuođas: I) sápmelaččaid vuoigatvuođat eamiálbmogin; II) sápmelaččaid vuoigatvuođat Norgga nubbin stáhtavuođđudeaddji álbmogin; III) sámi joavkkuid vuoigatvuođat; ja IV) ovttaskas sápmelaččaid vuoigatvuođat. Buot dáid ferte seamma árvvuin gieđahallat, ja seammaláhkai go dákkár vuoigatvuođat muđui gieđahallojuvvojit. Dat mearkkaša ahte dáid vuoigatvuođaid ii sáhte gieđahallat ovttalágan vuoigatvuohtan nu ahte daid lunddolaš earenoamášvuođat eai iskkaduvvo.
    </p>
    <p>
Sámediggi doarju Sámi vuoigatvuođalávdegotti go dadjá ahte dás lea mealgadii sáhka legaliseremis ja formaliseremis sámi vuoigatvuođaid ja sámi doaluid mat juo gávdnojit. Danne lea hui deatalaš garvit giellageavaheami mii orru dadjamin ahte stáhta dál áigu «addit» sápmelaččaide dáid vuoigatvuođaid. Duohtavuođas han lea sáhka das ahte formálalaččat dohkkehit daid ja ásahit riektesuodjaleami vuoigatvuođaide mat sápmelaččain duohtavuođas leat, sihke oktasaččat ja ovttaskaslaččat.
    </p>
    <p>
Sápmelaččat eai leat goassege dohkkehan ahte davviriikkalaš stáhtat dahje Ruošša ovddeš koloniijapolitihkka, man celkojuvvon ulbmilin lei jávkadit sámi kultuvrra ja assimileret sámi álbmoga, galgá stáhtaide ja majoritehtaálbmogii sáhttit geavahuvvot ággan oamastit vuoigatvuođaid. Čujuhuvvo riektejoavkku čoahkkáigeassoárvvoštallamiidda (gč. s. 259 ff) gos daddjo ahte Norgga stáhta lea guhká oamastallan eatnamiid, ja vaikke vel álgoálggus ii leange nu, de lea mannan nu guhkes áigi ahte sápmelaččaid vuoigatvuođat eaiggádin eai leat šat áimmuin. Sámediggi ii jáhke ollinge dákkár ákkastallama oaččut doarjaga. Dákkár ákkastallamis ii leat makkárge doarjja álbmotrievttis. Maiddái dábálaš riektejurddašeapmi hilgu dákkár oainnu. Dákkár ákkastallama dohkkeheapmi rihkušii gustovaš rievttálaš prinsihpaid, ja dásto livččii morálalaččat áibbas boastut dovddahit dákkár heajušteaddji oainnu eamiálbmogiid vuoigatvuođaid ektui.
    </p>
    <p>
Lassin min guovlluid historjjálaš gullevašvuhtii, leat sápmelaččaid vuoigatvuođagáibádusaid vuođđun riikkaidgaskasaš riektenjuolggadusat eamiálbmogiid eanavuoigatvuođaid birra, maid vuođul min ásahuvvon vuoigatvuođat dohkkehuvvojit. Dáin namuhit ILO-konvenšuvnna nr. 169, mii dadjá dan maid dál atnit unnimusdássin, ja maid Norga rievttálaččat lea geatnegahtton čađahit. Muđui čujuhuvvo ON-a bargui earenoamáš deklarašuvnnain/julggaštusain eamiálbmogiid vuoigatvuođaid birra. Eanet ja eanet riikkat leat dohkkehišgoahtán eamiálbmogiid historjjálaš vuoigatvuođaid, earret eará iešguđetlágan iešstivrema ásahemiin iežaset guovlluid badjel. Sáhttá earret eará čujuhit ovdáneapmái mii dáhpáhuvvá Australias, Brasilas, Kanadas ja New Zealandas. Ovdamearkan sáhtášii namuhit ovddabealde namuhuvvon «Mabo-duomu» Australia alimusrievttis.
    </p>
    <p>
Historjjálaš ja arkeologalaš čielggadeamit čájehit ahte Finnmárku doložis lea leamaš sámi guovlun, muhto sámi guovlluide leat eará olbmot dađistaga fárren, dávjá ovddeš áiggiid dáruiduhttinpolitihka lassin, earenoamážit guolástusgilážiidda ja industriija- ja gávpebáikkiide. Sisafárrema Finnmárkui lea hui ollu báidnán guovllu sadji koloniijan ja Norgga nášonalstáhta dárbu sihkkarastit iežas válddi guovllu bissovaš dáža ássamiin.
    </p>
    <p>
Dál lea ain nu ahte eanaš oassi ii-sámi álbmogis orru gávpogiin, stuorát čoahkkebáikkiin, guolástusgiliin ja industriijabáikkiin. Sámi resursageavaheami ektui, earenoamážit boazodoalu ja eará meahcceealáhusa, gávpot- ja čoahkkebáikeálbmot lea eahpitkeahttá geavahan Finnmárkku meahcceareálaid ollu unnit intensiiva. Dán ferte váldit vuhtii boahttevaš čovdosiid árvvoštallamis. Dat guoská álgovuorus buot fylkka areálaide — dat mii ovdal gohčoduvvui «stáhta čálekeahtes eanan». Sámi guovlluid meahcceareálaid asttuáigegeavaheapmi lea maŋimuš logijagiid lassánan hirbmadit. Dán leat dávjá ovddastan ja dorjon bures organiserejuvvon beroštupmijoavkkut. Dát geavaheapmi lea ollásit goksimin árbevirolaš sámi vuoigatvuođalaččaid.
    </p>
    <p type="title">1.1 Eaiggáduššanvuoigatvuođa sirdin</p>
    <p>
Sámediggi lea álgovuorus mielas dasa ahte Finnmárkku eatnamat dihto eavttuid vuođul sáhttet sirdojuvvot báikkálaš orgánii, jos dákkár orgánas lea dakkár sámi váikkuheapmi ahte duhtada min vuoigatvuođaid ja deavdá álbmotrievtti gáibádusaid dán suorggis.
     </p>
    <p>
Sámediggi dáhttu deattuhit ahte suodjaleapmi bággolonisteami vuostá, sadji sierra riektesubjeaktan ja eanaeaiggáduššanráđđejupmi lea vuoigaduvvon dušše eanahálddašanorgánii mii duohtavuođas ovddasta maiddái sámi beroštumiid. Danne lea stivrraid ja jahkečoahkkima čoahkádus deatalaš dáid gažaldagaide.
     </p>
    <p type="title">2. Finnmárkku eatnamiid hálddašeapmi</p>
    <p>
Sámediggi doarju Sámi vuoigatvuođalávdegotti vuosttažettiin go árvvoštallá dálá hálddašanortnega dohkketmeahttumin ollu sivaid geažil.
    </p>
    <p>
Gánnáhahttivuođa gáibádus mii dálá hálddašeaddjis lea okta dain váldo ulbmiliin, ii soaba oppage áigumušaide maid sámi orgánat, siidaorgánaid rájes ođđaáigásaš organisašuvnnaid rádjai, leat deattuhan deatalažžan sámi kultuvrra luondduvuođu hálddašeamis. Dálá ortnet goittotge lea áibbas dohkketmeahttun.
    </p>
    <p>
Sámedikki vuođđun hálddašanortnegiid ásaheapmái lea ahte sáhttá konstateret sámi eaiggáduššan-, geavahan- ja háldovuoigatvuođaid stuorra osiide Finnmárkku areálain. Finnmárku lea boares áiggi rájes leamaš sámi guovlu. Danne ii sáhte ásahit rievttállaš ja dohkálaš hálddašanortnegiid almmá attekeahttá sámi orgánaide váikkuheami ja bearráigeahču, sihke ieš hálddašeamis ja maid hálddašanorgána nammadeamis.  Dát leat sámerievttálaš oainnu mielde guovddáš eaktun ođđa hálddašanorgánaid ásaheapmái.
    </p>
    <p>
Dat mii lea deatalaš boahtteváš hálddašanorgánaid ektui, lea earret eará mo vejolaš báikkálaš hálddašanorgána stivrra čoahkádus lea. Sámediggi rávve Sámedikki garrasit vuosttaldit buot eaiggáduššanráđđejumiid sirdimiid orgánaide maid stivrenorgánain lea sámi unnitlohku dahje orgánaide maid Sámediggi eará sivaid geažil ii sáhte dohkkehit eaiggádin. Sámediggi čujuha dan oktavuođas earret eará Álbmotriektejoavkku konklušuvdnii eavttuid dáfus mat galget leat ollašuvvan ovdal go báikkálaš orgána galgá beassat hálddašisgoahtit. Álbmotriektejoavku bidjá eaktun ahte «dan riektesubjeavttas masa vuoigatvuođat biddjojuvvojit, lea stivra man miellahtuid eanetlogu sámi orgánat nammadit» (NOU 1997:5 s. 52). Dasto oaivvilda Sámediggi deatalažžan mearridit mii lea orgána eanaháldema vuođđun. Ferte maid leat vealtameahttun eaktun ahte Sámediggái lea sihkkaraston vejolašvuohta formálalaš vuođuin álggahit ráđđádallamiid stáhtain hálddašanortnega vejolaš rievdadusdárbbuid birra, jos dat ii doaimma dohkálaččat.
    </p>
    <p>
Sámediggi oaivvilda ahte suodjaleapmi bággolonisteami vuostá lea vuoigaduvvon eanahálddašanorgánii dušše jos maiddái ovddasta sámi beroštumiid. Suodjaleami bággolonisteami vuostá ii sáhte Sámedikki mielas árvvoštallat eará go sámi beroštumiid vuođul.
    </p>
    <p>
Sámediggi dohkkeha ahte osiin Finnmárkkus maiddái leat ii-sámi beroštumit čadnon eanahálddašeapmái, ja ahte dáid ferte govttolaččat vuhtiiváldit go ođđa hálddašanortnegat árvvoštallojuvvojit ja ásahuvvojit. Danne anášii Sámediggi buorrin čoavddusin go luonddugeavahanvuoigatvuođaprinsihppa livččii čadnon báikkálaš ássamii, iige čearddalaš duogážii.
    </p>
    <p>
Finnmárkku eatnamiid ja resurssaid hálddašeami guovddáš prinsihppan galgá danne leat ahte olbmot geat orrot seamma guovllus gieđahallojuvvojit seamma láhkai. Garvin dihte buot boasttuáddejumiid, dáhttu Sámediggi seamma láhkai go Sámi vuoigatvuođalávdegoddi ge, deattuhit ahte ii galgga etnihkalaš gullevašvuođa vuođul sirret olbmuid eatnamiid ja luondduriggodagaid konkrehta hálddašeamis. Dattetge ferte leat nu ahte ealáhusdárbu mii lea sámi kultuvrra ávnnaslaš vuođđun, ferte bájimužžii vuoruhuvvot. Buohkaidriekti galgá nu go Sámi vuoigatvuođalávdegoddi čilge dan (NOU 1997:4), dieđusge bisuhuvvot ja árvvusadnojuvvot váikke gii livččii eanaeaiggádin dahje eanahálddašeaddjin.
    </p>
    <p>
Sámediggi oaivvilda ahte dattetge lea nu ahte sápmelaččat iežaset historjjálaš vuoigatvuođaid vuođul — maid álbmotriekti maŋŋá lea nannen earret eará ILO-konvenšuvnna nr. 169 vuođul — lea vuoigatvuohta gáibidit sierra sámi eanahálddašanorgána ásaheami stuorra osiide Finnmárkkus.
    </p>
    <p>
Sámedikki oainnu mielde lea Sámi vuoigatvuođalávdegoddi leamaš menddo pragmáhtalaš iežas árvvoštallamis, ja danne menddo ollu guorahallan eará vejolaš hálddašanortnegiid dan sadjái go čielggadit guovddáš vuoigatvuođagažaldagaid maid lei biddon bargat. Dan oktavuođas ii leat Sámi vuoigatvuođalávdegoddi doarvái deattuhan dan mii lei ja ain lea ášši guovddáš, namalassii rievttálaš ortnega sápmelaččaide guovllu álgo eaiggádin, háldejažžan ja geavaheaddjin, min saji vuođul eamiálbmogin. 
    </p>
    <p>
Sámedikki oainnu mielde dáidá leat váttis garvit beroštupmiriidduid go bargá vuoigatvuođagažaldagaiguin, danne go riiddut lunddolaččat gullet vuoigatvuođaáššiide main leat vuostálas rievttálaš čuoččuhusat. Dattetge livččii dábálaš dohkkehuvvon rievttálaš jurddašeami vuostá jos dakkár vuoigatvuođaáššiin geahččalivččii bágget olbmuid ala čovdosiid mat rihkkot nuppi beali čielga vuoigatvuođaid, danne go nubbi bealli — mii vearrivuođain lea ožžon dáid vuoigatvuođaid — sáhtášii álggahit riiddu danne go ii sáhte dohkkehit ahte dát vuoigatvuođat leat fas ásahuvvon. Sámediggi doaivu ain ahte dákkár ákkastallan, mii čielgasit rihkku guovddáš rievttálaš prinsihpaid ja árvvuid, ii oaččo doarjaga Norgga riektedemokratiijas.
    </p>
    <p>
Sámediggi doarju gal dan ge ahte ođđa hálddašanortnegiid áigumušaid oassin ferte leat eastadit ja láivudit vejolaš riidduid, ja joksat stáđisvuođa ja ráfálaš searvevuođa álbmotjoavkkuid gaskka. Nugo bajábealde lea deattuhuvvon, de ferte ii-sámi beroštumiid maid vuhttiiváldit boahttevaš eanaeaiggáduššan- ja hálddašančovdosiin.  Dát ideálalaš eavttut (riidoláivudeaddji ja stáđisindahkan beroštumit) leat dattetge relatiivvalaš doahpagat maid majoritehta ieš dávjá definere ja čilge dan láhkai ahte dahká váttisin ovdánit sámerievtti suorggis.
    </p>
    <p>
Majoritehta fápmodilli sáhttá buktit dakkár stáđisvuođa maid ieža atnet soabalažžan ja ideálalažžan, váikke dilli unnitlogu oainnu mielde danne ii leatge rievttalaš. Dálá digáštallamis leat lohkameahttun ovdamearkkat das ahte stuorát álbmot čujuha ovddeš áiggiid «stáđis ja soabalaš dillái» almmá namutkeahttá vearrivuođa mii lei dán «soabalaš stáđisvuođa» vuođđun. Danne lea dárbu hui nannosit deattuhit ahte «stáđisvuođa» ja «soabalaš searvevuođa» eavttut maid eanetlohku definere, eai dárbbaš leat seamma go rievttálašvuođa eanemuš guovddáš eavttut. Stáđis ortnegat eai leat rievttalaččat dušše danne go leat stáđđásat. Eamiálbmotrievtti guovddážin, earenoamážit go eamiálbmogat leat logu dáfus unnibut, lea ahte leat vissis rájit mat muitalit maid stuorátálbmot oažžu dahkat. Ortnegat maid sápmelaččat eai ane rievttalažžan, eai sáhte goassege váidudit riidduid dahje duddjot stáđisvuođa — lea baicce nu ahte sápmelaččat eai dáidde jaskkodit ovdal go áššit leat čovdojuvvon dakkár vugiin maid sápmelaččat maid atnet rievttalažžan.
    </p>
    <p type="title">2.1. Finnmárkku eanahálddašeapmi</p>
    <p>
Sámi vuoigatvuođalávdegotti árvalusa Finnmárkku eanahálddašeami birra ferte gohčodit kompromissan mas ollu beroštumiid leat dáhtton vuhtiiváldit. 
     </p>
    <p>
Sámediggi doarju Sámi vuoigatvuođalávdegotti árvalusa ásahit Finnmárkku eanahálddašeami. Dát orgána galgá hálddašit dan oasi eatnamiin ja ođasmuvakeahtes resurssain Finnmárkkus mat eai gula Sámi eanahálddašeapmái.
     </p>
    <p>
Sámediggi doarju maid Sámi vuoigatvuođalávdegotti go árvala ahte Sámediggi ja Finnmárkku fylkkadiggi nammadit orgána gávcci miellahtu. Sámediggi ja Finnmárkku fylkkadiggi berrejit beassat nammadit njeallja stivrralahtu várrelahtuiguin. Dasto berrejit dát guokte nammadanorgána vurrolagai juohke nuppi jagi beassat stivrra jođiheaddji ja nubbinjođiheaddji ámmáhiidda.
     </p>
    <p>
Sámediggi evttoha ahte Finnmárkku eanahálddašeami jahkečoahkkima čoahkádus lea nu ahte das leat okta ovddasteaddji Gieldadepartemeanttas, guokte Sámedikkis ja okta Finnmárkku fylkadikkis.
     </p>
    <p>
Sámediggi evttoha, nugo Sámi vuoigatvuođalávdegoddige lea evttohan ahte Gielddadepartemeanta galgá leat Finnmárkku eanahálddašeami váidalusorgánan.
     </p>
    <p>
Dainna čielga eavttuin ahte Finnmárkku eanahálddašeami stivrra ja jahkečoahkkima čoahkádusa vuođđun lea ovttaárvosašvuođaprinsihppa, doarju Sámediggi ahte Finnmárkku eanahálddašeapmi ásahuvvo iešheanalis riektesubjeaktan. Váldo sivvan dasa go Finnmárkku eanahálddašeapmi galgá leat iešheanalis riektesubjeaktan, lea «sámi ja báikkálaš eanahálddašeami beroštumit» (NOU 1997:5 s. 107. Jos stivrra čoahkádus ii leat nu ahte sámi beroštumit duohtavuođas gozihuvvojit, de vuosttalda Sámediggi garrasit ahte Finnmárkku eanahálddašeapmi galgá leat iešheanalis riektesubjeaktan. Jos sápmelaččain ii leat duohta váikkuheapmi stivrras ja jahkečoahkkimis, ja jos Sámediggi ii leat dan dohkkehan, de ferte guovddáš eiseválddiin leat vejolašvuohta bagadit Finnmárkku eanahálddašeami vai sámi beroštumit gozihuvvojit. Eaiggáduššanráđđejupmi ja dan sirdin lea prinsihpalaččat deatalaš váldogažaldat sápmelaččaide álbmogin, ja danne ferte eaiggáduššanráđđejumi vuođu hui dárkilit árvvoštallat. Álbmotriektejoavkku čielggadus lea maid čájehan ahte lea eahpesihkar deavdá go Finnmárkku eanahálddašeami ásaheapmi ILO-konvenšuvnna gáibádusaid.
     </p>
    <p>
Jos ovttaárvosašvuođaprinsihppa ii ollašuva, de galgá Sámedikki oainnu mielde Finnmárkku eanahálddašeamis leat sadji dušše hálddašaneiseváldin. Dat mearkkaša ahte Sámedikki oainnu mielde ii galggaše Finnmárkku eanahálddašeamis leat eaiggáduššanváldi dán areálas. Sivvan dása lea ahte eaiggáduššanráđđejupmi galggašii mearriduvvot sierra šiehtadusas stáhta ja Sámedikki gaskka go boaresvirot geavaheapmi lea doarvái bures čielggaduvvon vuolábealde namuhuvvon kommišuvnna rávvagiid vuođul.
     </p>
    <p>
Sámediggi evttoha ahte formálalaš eaiggáduššanovddasvástádus dan eatnamis maid Finnmárkku eanahálddašeapmi hálddaša, doaisttážii galgá gullat stáhtii Gielddadepartemeantta bokte. Sámediggi evttoha ahte go gažaldat sámi eaiggáduššanvuoigatvuođa birra lea loahpalaččat čielgan, de galgá Sámediggi mearridit oainnus Finnmárkku eanahálddašeami eaiggáduššanráđđejumiid birra áibbas konkrehta, ovddabealde namuhuvvon kommišuvnna rávvagiid vuođul. Sámedikki čielga oaidnu lea ahte Finnmárkku eanahálddašeami eaiggáduššanráđđejumiid ággan eai sáhte leat eará go sámi vuoigatvuođat. Dat mielddisbuktá ahte jos Sámediggái ja Finnmárkku fylkkadiggái eai leat juogaduvvon seamma ollu stivralahtu, de ii sáhte eisege sirdit eaiggáduššanráđđejumiid Finnmárkku eanahálddašeapmái.
     </p>
    <p type="title">2.2.Sámi eanahálddašeapmi</p>
    <p>
Eahpitkeahttá leat sámi beroštumit stuorra osiin Finnmárkkus nu nannosat ahte vaikke mo de árvvoštalažii, de livččii eanemus riekta go sámi álbmot ieš hálddašivččii eatnamiid ja ođasmuvakeahtes resurssaid. Dát bealli ferte oidnot vejolaš ođđa ortnegiin maid áigumuššan lea njulget historjjálaš boasttuvuođaid ja daid heivehit hálddašeami dálá duohtavuođaide. Sámedikki mielas ii sáhte diktit ovttaskas gielddaid dahje giliid mearridit dákkár hálddašanortnega viidodaga. Dán ovddasvástádusa fertejit stáhta orgánat ovttas Sámedikkiin mearridit. Danne dáhtošii Sámediggi ahte ásahuvvošii sierra sámi hálddašanorgána — Sámi eanahálddašeapmi — muhtun oassái Finnmárkku eatnamiin.
     </p>
    <p>
Dán unnitlohkoevttohusa dáfus dáhttu Sámediggi deattuhit ahte álbmotrievtti vuođul leat hui nana rievttálaš ákkat mat bealuštit Sámi eanahálddašeami ásaheami. Sámi vuoigatvuođalávdegotti álbmotriektejoavku lohká ILO-konvenšuvnna nr. 169 14.1 artihkkala mielde gávdnot sámi eaiggáduššan- ja háldoguovllu Finnmárkkus, gos álbmotriektejoavkku eanetlogu mielde galgá leat sámi stivraeanetlohku.
     </p>
    <p>
Álbmotriektejoavkku oaidnu lea leamaš ahte jos muhtun guovlu galggašii adnojuvvot eamiálbmogiid eaiggáduššan- ja háldovuoigatvuohtan, de leat sii dan okto geavahan dahje eambbo geavahan go earát. Álbmotriektejoavku ii leat Finnmárkku dáfus ráddjen dán guovllu dárkileabbut, muhto lohká ain juo fylkka siskkit osiid gullat dása.
     </p>
    <p>
Álbmotriektejoavku lohká dattetge ovtta vejolašvuođa nammadit Finnmárkku eanahálddašeami stivrra ovttaárvosašprinsihpa mielde. Seamma áirrasjuohku lea dohkálaš jos Sámediggi sierra mearrida ahte orgána mas ii dárbbaš leat sámi stivrraeanetlohku sáhttá stivret dákkár eaiggáduššan- ja háldoguovllu.
     </p>
    <p>
Álbmotrievttálaš čielggadeapmi mii lea dahkkon orru dáhttumin ásahit guokte eanahálddašanstivrra jos galgá ollašuhttit ILO-konvenšuvnna nr. 169 14.1. artihkkala. Finnmárkku fylkkadikki heajos dáhttu soahpat oktasaš hálddašeami masa Sámediggi ja fylkkadiggi besset nammadit seamma ollu lahtuid, lea maid leamaš mielde váikkuheamen Sámedikki oainnu go lea árvvoštallan Sámi eanahálddašeami ásaheami Finnmárkku eanahálddašeami lassin.
     </p>
    <p>
Finnmárkku eanahálddašeapmi masa Sámediggi beasašii dušše unnitlogu nammadit, rihkušii ILO-konvenšuvnna nr. 169, danne go dát stivra galggašii hálddašit guovllu mii konvenšuvnna 14.1 artihkkala mielde lea sámi eaiggáduššan- ja háldoguovlun. Fylkkadikki mearrádusa váikkuhusat go lea hilgon Finnmárkku eanahálddašeami mii lea nammaduvvon ovttaárvosašvuođaprinsihpa vuođul, lea ahte ii leat vejolaš (vrd. álbmotrievttálaš áššedovdiid) hehttet ahte hálddašeapmi juogaduvvo Sámi eanaháldašeami ja Finnmárkku eanahálddašeami gaskka. Dáidda vállješedje dalle Sámediggi ja fylkkadiggi stivrra eanetlogu.
     </p>
    <p>
Sámediggi  dáhtošii sámi eanahálddašanorgána mas lea mandáhta mii gokčá daid guovlluid Finnmárkkus gos sámi geavaheapmi jáhku mielde lea nannoseamus. Dát orgána ásahuvvo juo álgovuorus, iige galggá leat gielddaid ja giliid duohken dieđihit iežaset dán hálddašanortnegii. Sámi vuoigatvuođalávdegoddi lea ieš geažuhan «Guovdageainnu ja Kárášjoga gielddaid, ja dasto velá guovllu Porsáŋgguvuona oarjjabealde ja Deanu gieldda bajit oasi» (NOU 1997:4 s. 19) Sámi eanahálddašeami vejolaš doaibmaguovlun. Nubbin vejolašvuohtan lea sámelága giellanjuolggadusaid doaibmaguovlu namuhuvvon.
     </p>
    <p>
Danne go Sámi vuoigatvuođalávdegoddi ii leat doarvái bures iskan sámi geavaheami, de lea árvalan ahte Sámi eanahálddašeapmi galgá leat eaktudáhtolaš. Dát mielddisbuktá mandáhta ektui dattetge nu guovddáš váilivuođa čielggadusas ahte Sámediggi ii sáhte dohkkehit dán čovdosa. Lea nášuvnnalaš bargun Norgii fuolahit ahte historjjálaš geavaheapmi ja sápmelaččaid sadji álbmogin, leat mielde hábmemin ođđa hálddašanortnegiid. Danne fertejit nášuvnnalaš eiseválddit juo álgovuorus defineret ja lága bokte mearridit Sámi eanahálddašan guovllu. Eaktudáhtolaš searvanortnet ii dáhkidivčče ahte sámi beroštumit gozihuvvošedje ILO-konvenšuvnna nr. 169 gáibádusaid ektui sámi guovlluid identifiserema birra. Guovdageainnu, Kárášjoga, Deanu (vejolaččat boares Buolmát gielda), Unjárgga ja Porsáŋggu gielddat galggašedje juo álgovuorus gullat Sámi eanahálddašeapmái. Eará gielddat ja gilit galggašedje ohcama vuođul beassat Sámi eanahálddašeapmái mielde. 
     </p>
    <p>
Sámediggi oaivvilda ahte danne go Sámi vuoigatvuođalávdegoddi ii leat dárkileabbut iskan sámi geavaheami, de mearrida sierra kommišuvdna maid Ráđđehus ja Sámediggi ovttas nammadit, sámi eanahálddašeami guovllu viidodaga dárkilit. Kommišuvnnas galget leat mielde sámi geavaheaddjit ja gelbbolaš, juridihkalaš, historjjálaš ja servodatdieđalaš áššedovdit nu ahte goappáge bealis gártet seamma mađe áirasat. Kommišuvdna galgá identifiseret sámi eaiggáduššan-, háldo- ja geavahanguovlluid.
     </p>
    <p>
Kommišuvdna galgá earenoamážit iskat mearrasámi boares vieruid ja geavaheami eará beroštumiid ektui. Sámedikki dálá dieđuid vuođul dáloniid ja boazodoallosápmelaččaid eana- ja resursageavaheami birra, de orušii viehka čielggas ahte dákkár sámi eaiggáduššan- ja háldoguovlun ii šattašii dušše Sis-Finnmárku, muhto ahte maiddái ollu vuotnaguovllut gulašedje dán guvlui.
     </p>
    <p>
Ráđđehus galggašii ovttas Sámedikkiin ja Finnmárkku fylkkadikkiin, beajábealde namuhuvvon kommišuvnna rávvagiid vuođul, mearridit mat guovllut galggašedje gullat Sámi eanahálddašeapmái. Dušše Sámediggi ja Ráđđehus sáhttet dohkkehit eretcealkima Sámi eanahálddašeamis.
     </p>
    <p>
Sámedikki oainnu mielde ferte Sámi eanahálddašeami dohkkehit daid areálaid eaiggádin maid hálddaša. Lea maid eaktun ahte Sámi eanahálddašeapmi lea iešheanalis orgána. Ággan dása lea geavahuvvon ahte dán oassái eatnamiin ii leat eahpádus gii boares áiggi rájes lea adnojuvvon eaiggádin. Sámi stivrema vuhtiiváldin lea deataleamus ággan Sámi eanahálddašeami ásaheapmái sierra riektesubjeaktan. Sámediggi deattuha dán áidna doalleváš ággan eanahálddašanorgánii oažžut eaiggáduššanposišuvnna Finnmárkkus.
     </p>
    <p>
Sámediggi guorrasa dasa ahte Sámi eanahálddašeami stivrras galggašedje leat čieža miellahtu, main Sámediggi nammada vihtta ja Finnmárkku fylkkadiggi guokte nugo Sámi vuoigatvuođalávdegoddi lea evttohan. Gielddat mat gullet dán guvlui galget beassat evttohit stivralahtuid.
     </p>
    <p>
Sámediggi dáhtošii ahte okta stáhta- dahje Finnmárkku fylkkadiggeáirras ja guokte Sámedikki áirasa galget dahkat Sámi eanahálddašeami váldočoahkkima. Sivvan dása lea ahte sápmelaččat galget dán orgána beassat ollásit stivret juohke dásis jos ILO-konvenšuvnna gáibádusaid galggaš ollašuhttit, nugo Álbmotriektejoavku lea deattuhan.
     </p>
    <p>
Sámediggi bidjá eaktun ahte ráhkaduvvojit čielga čadni šiehtadusat Finnmárkku eanahálddašeami ja Sámi eanahálddašeami gaskka hálddašanprinsihpaid ja ovttasbarggu birra. Sámediggi deattuha ahte dán oktavuođas lea hui deatalaš sihkkarastit ahte boazodoalu guođohanvuoigatvuođat várjaluvvojit ja nannejuvvojit.
     </p>
    <p>
Dasto evttohuvvo ahte galggašii seammalágan ulbmilparagráfa goappašiid hálddašanorgánaide — Finnmárkku eanahálddašeapmái ja Sámi eanahálddašeapmái. Ulbmilparagráfas berrešii earret eará prisihppa mii dadjá ahte guovlluid ealáhusgeavaheapmi sámi kultuvrra ávnnaslaš vuođu vuođđun, álo galgá vuoruhuvvot ovddemužžii go ealáhus lea doaimmahuvvon guovllus boares áiggi rájes, ja ahte vuoigatvuođat maid vuođđun lea sámi dološ geavaheapmi, ii galggá hálddahusmearrádusain sáhttit duvdilit eret.
     </p>
    <p>
Sámediggi ii guorras dasa ahte gielddaid ovttaskas gilit iešheanalaččat sáhttet searvat Sámi eanahálddašeapmái. Dattetge dáhttu Sámediggi doarjut dákkár ortnega jos lea sáhka giliin maid rájit leat hui čielgasat, ja dainna eavttuin ahte sihke Sámi eanahálddašeami ja Finnmárkku eanahálddašeami stivrrat mihtet dákkár searvamii.
     </p>
    <p>
Sámediggi dáhtošii Sámedikki Sámi eanahálddašeami váidalusorgánan, ja ahte Sámedikkis livččii ollislaš hálddahuslaš dárkkistanvuoigatvuohta.
     </p>
    <p type="title">2.3. Oktasaš hálddašanorgána olles Finnmárkui</p>
    <p>
Sámedikki oainnu mielde ii sáhte ásahit oktasaš eanahálddašanorgána Finnmárkui jos ii gávdno čielga šiehtadus stáhta ja Sámedikki gaskka, mas Sámediggi miehtá dákkár ortnegii. Sámediggi čujuha Álbmotriektejoavkku ákkastallamii NOU 1997:5:as.
     </p>
    <p>
Sámediggi ii áiggo vuosttaldit jos Sámediggi ja guovddáš eiseválddit soabadit oktasaš hálddašeami áššis Finnmárkui, muhto dát ii sáhte dáhpáhuvvat earágo njuolggadusaid mielde maid Álbmotriektejoavku lea bidjan NOU 1997:5:as, ja áibbas konkrehta soahpamušain Sámedikki ja stáhta gaskka. Maiddái diliid olggobealde Finnmárkku galggašii árvvoštallat dákkár soahpamuša oktavuođas. Lea guovddáš eaktun ahte Sámedikki ja Finnmárkku fylkadikki áirasiid lohku stivrras lea seamma, nugo Sámi vuoigatvuođalávdegotti eanetlohku lea evttohan.
     </p>
    <p>
Sámediggi oaidná ahte oktasaš hálddašanorgánas livčče ollu buorrevuođat, earret eará go guoská boazodollui, ovttasbargui ja riidduid čoavdimii, ja ahte ortnet mearkkašivččii oktasaš eaiggáduššama. Sámediggi atná dattetge deatalažžan, vaikke makkár čoavddus de mearriduvvošii, ahte lea lagas ja buorre ovttasbargu Finnmárkku fylkkadikkiin, vai ovttas sáhtášii čoavdit ollu hástalusaid mat leat go galgá resurssaid hálddašit buorrin daidda geat dál orrot Finnmárkkus, ja buorrin boahtteváš buolvvaide.
     </p>
    <p type="title">2.4. Eará bealit</p>
    <p>
Sámedikki mielas lea hui deatalaš sihkkarastit ahte sihke eanadoallo- ja boazodoalloberoštumiin leat ovddasteaddjit vejolaš hálddašanorgánaid stivrrain nugo ovddabealde namuhuvvon. Sámedikki mielas galggašedje stivralahtut orrut fásta Finnmárkkus, ja várrelahtut galggašedje leat miellahtuid persovnnalaš sadjásažžan.
     </p>
    <p>
Sámedikki oainnu mielde galggašedje hálddašanorgánaid mearrádusat mearriduvvot dábálaš eanetloguin, muhto eaktun lea ahte badjel bealli miellahtuin leat mielde gieđahallamin ášši. Jos gártet seamma ollu jienat vuostá ja mielde, de galgá jođiheaddjis leat duppaljietna. Stivrrain galgá leat dábálaš váldi delegeret válddi iežaset hálddahusaide.
     </p>
    <p>
Sámediggi evttoha ahte hálddašanorgánat galget beassat mearridit dárbbašlaš divadiid ja eavttuid daid guovlluid geavaheami várás maid hálddašit.
     </p>
    <p>
Sámediggi evttoha ahte bartahuksen galgá dáhpáhuvvat dušše guovlluin mat dán várás leat mearriduvvon, ja mat leat iešguđet gielddaid regulerenplánaid oassin. Jos bartta galggašii beassat hukset boazodoalloguvlui dahje gillefidnoguvlui, de ferte boazoorohatstivra dahje gillefidnostivrra cealkámuša deattuhit. Sámediggi lea ovdal dadjan ahte dát ii galgga hehttet dan ahte goahte- ja bartahuksema árbevirolaš meahcásteami ja guovllugullevašvuođa máđas atnima várás, prinsihpalaččat árvvoštallá earaláhkai go huksema dábálaš asttuáigedoaimmaid várás.
     </p>
    <p>
Minerálaid ohcama ja roggama dáfus, sihke muhtehahtti ja muhtekeahtes minerálaid, eai galgga Sámedikki mielas dákkár doaimmat dáhpáhuvvat almmá hálddašanorgánaid lobi haga. Dákkár doaimmaide dahje eará stuorra meassamiidda ii galgga addot bággolonistanlohpi eará go jos doaimmat leat hui deatalaččat našuvnnalaččat.
     </p>
    <p type="title">3. Meahcceresurssaide vuoigatvuohta ja daid hálddašeapmi</p>
    <p>
Sámedikki oainnu mielde lea Sámi vuoigatvuođalávdegotti váilevaš čielggadeapmi vuođđo vuoigatvuođagažaldagain hui unohas ja vahágin sámi beroštumiide. Dát váilevašvuođat  vuoigatvuođačielggadeamis oidnojit earret eará báikegoddeálbmoga ja ovttaskas riektelačča báikkálaš luondduriggodagaid viežžama ja geavaheami oktavuođas. Buoret čielggadus sáhtášii nannet ahte geavahanvuoigatvuođalaččain dahje dáid joavkkuin leat sihkkaris geavahanvuoigatvuođat, maid sihke olggobeali olbmot ja hálddašanorgánat fertejit vuhtiiváldit.
    </p>
    <p>
Sámediggi evttoha danne ahte Finnmárkku ođđa eanahálddašanláhkaárvalusas ferte čielgasit daddjot ahte hálddašanváldi mii dán lága olis biddjo gielddaide ja giliide, galgá doaimmahuvvot nu ahte dálá sámi boaresvirot vuoigatvuođat ja duohta geavaheapmi vuhtiiváldojuvvojit.
    </p>
    <p>
Sámedikki oainnu mielde maid galgá eanaeaiggát hálddašit eatnama ja ođasmuvakeahtes resurssaid, muhto ođasmuvvi resursssaid gal galget earáláhkai hálddašit. Sámedikki oaidnu maid lea ahte hálddašeamis ii galgga sirret olbmuid etnihkalaččat, muhto ahte sápmelaččat galget leat ovddastuvvon hálddašanorgánain nu ahte sápmelaččaide álbmogin sihkkarasto dakkár váikkuhanfápmu maid álbmotriekti gáibida. Lea maid deatalaš báikkálaš orgánaide oažžut eanet váikkuhanfámu go dál ožžot.
    </p>
    <p>
Hálddašanorgánaid stivrrat galget fuolahit dušše hálddašeapmái guoskevaš bargguid, eaige galgga beassat doaimmahit makkárge gávpedoaimmaid. Sámi kultuvrra vuhtiiváldin galgá leat hálddašeami guovddáš beallin.
    </p>
    <p type="title">3.1. Giliid ja gielddaid vuoigatvuohta meahcceresurssaide ja daid hálddašeapmi</p>
    <p>
Sámedikki oainnu mielde galggašedje ásahuvvot ortnegat maid vuođul meahcceresurssaid vuoigatvuođat ja hálddašeapmi biddjo báikkálaš dássái: gieldda ja gili dássái. Eaktun lea ahte dálá boaresvirot geavahanvuoigatvuođat ain leat bissumin.
     </p>
    <p>
Sámediggi deattuha ahte dákkár báikkálaš hálddašeapmi soahpá sámi árbevieruide. Dán oktavuođas čujuhuvvo earret eará siidaortnega ceavzilis doibmii ja siskkáldas riektevuogádagaide. Dán vuođul galggašii viidáseabbut bargat hálddašanortnegiid hábmemiin mat leat vuohkkasat ja maid lea vejolaš čađahit. Viidáseabbu barggus ferte hui garrasit deattuhit ovttaskas olbmuid ja joavkkuid vuoigatvuođaid. Guovddáš eaktun dán oktavuođas ferte leat ahte boazodoalu ja eanadoalu vuoigatvuođat galget bissut. Sámediggi ii doarjjo Sámi vuoigatvuođalávdegotti eanetlogu go evttoha ahte buot finnmárkulaččain galgá leat seamma vuoigatvuohta sáivaguliid bivdit stákkuin ja giehtaváđuin, lubmet ja bivdit smávvafuođđuid gielddain ja gillefidnoguovlluin. Sámedikki oaidnu dása lea nugo Sámi vuoigatvuođalávdegotti unnitlogu oaidnuge, ahte «govttolaš juogadeami» njuolggadus báikegoddeálbmoga ja earáid geavaheapmái sihkkarasttážii doarvái bures finnmárkolaččaid lobi geavahit dáid guovlluid.
     </p>
    <p type="title">3.2. Báikkálaš hálddašeami viidodat ja hápmi</p>
    <p>
Báikkálaš hálddašeami ortnet galggašii Sámedikki mielas guoskat buot ođasmuvvi meahcceriggodagaide. Ovdamearkka dihte galggašii lastamuorračuohppan nugo dálge, ain prioriterejuvvot gieldda ássiide. Dasto galggašii duojáriin leat vuoigatvuohta viežžat duodjeávdnasiid buotlágan muorraslájáin. Maiddái guohtoneatnamiid šibihiidda galggašii Sámedikki mielas sihkkarastit lágain.
     </p>
    <p type="title">3.2.1. Gillefidnoguovllut</p>
    <p>
SÁMEDIKKI MIELAS GALGGAŠEDJE GIELDDAT BEASSAT VIEHKA FRIIJA ORGANISERET HÁLDDAŠEAMI, JA MAIDDÁI MEARRIDIT DÁHTTOT GO GILLEFIDNOORTNEGIID ÁSAHIT. GILLEFIDNOORTNEGIID GALGGAŠII SÁHTTIT ÁSAHIT GO DILÁLAŠVUOđat leat láhččojuvvon dasa. Sámedikki mielas lea hui deatalaš ásahit ortnegiid, earret eará váidalanvejolašvuođa, mat sihkkarastet rievttallaš ja buori meahcceresursahálddašeami. Danne lea maid deatalaš sihkkarastit bajimuš orgána dárkkistanvejolašvuođa nago datte váidealeaddjis lea sivva váidalit. Sámedikki mielas galggašedje dákkár gillefidnoortnegiid veahážiid geavahišgoahtit, vai ortnegiid ásaheapmi livččii čorgat ja vuđolaččat jurddašuvvon.
      </p>
    <p>
Geavatlaš sivaid geažil dáhttu Sámediggi maid deattuhit ahte buot doaibmabijut mat sáhttet leat mielde nannemin boaittobeali guovlluid ássama, leat buorit. Smávva gilážat leat nappo vuosttažin ja garrasepmosit šaddan gillát go almmolaččat ruhtaduvvon doaibmabijut leat unnon, ja solidaritehtaberoštumit servodahkii maid lea deatalaš bealli go galgá árvvoštallat gillefidnomálle.
      </p>
    <p>
Sámediggi oaivvilda ahte iešguđet gielddat gielddalága § 10 mielde galget mearridit makkár gielddalaš orgána galgá ráddjet gillefidnoguovlluid. Sámedikki oainnu mielde galggašii earenoamáš oktavuođain leat vejolaš ásahit gillefidnoguovlluid gielddarájiid rastá. Sámedikki mielas ii galggašii eavttukeahttá gáibiduvvot ahte árbevirolaš meahccegeavaheapmi lea gillefidnoguovlluid ásaheami vuođđun.
      </p>
    <p type="title">3.2.2. Meahccestivra</p>
    <p>
SÁMEDIGGI EVTTOHA AHTE VÁLDONJUOLGGADUSSAN GALGGAŠII ÁSAHUVVOT GIELDDALAŠ MEAHCCESTIVRA MAN OVDDASVÁSTÁDUS LEA HÁLDDAŠEAPMI. MEAHCCESTIVRA II GALGGA GIELDDALAŠ ORGÁNAN LEAT EANAHÁLDDAŠANSTIVRRA VUOLLÁSAŽŽAN — EARRET GO VÁIDALANÁŠŠIIN.
      </p>
    <p>
Eanahálddašanorgánat galget mearridit njuolggadusaid gielddalaš orgánaide ja vejolaš gillefidnoortnegiidda. Váldoprinsihppan galgá leat ahte gieldda ássiid galgá seammaláhkai gieđahallat. Sámediggi doarju maid Sámi vuoigatvuođalávdegotti das ahte ii galgga mearriduvvot makkárge gáibádus ássanáiggi birra gielddas ja ahte olbmuin geat leat fárren eret ii galgga leat makkárge sierravuoigatvuohta gieldda dahje gili meahcceriggodagaide. Meahcceresurssaid hálddašeamis galggašii vuođđoealáhusaid vuoruhit bajimužžii. Boazodoallu berre oažžut sárdnun- ja evttohanvuoigatvuođa meahccestivrrain.
      </p>
    <p type="title">3.2.3. Lihttoláigu ja priváhta beroštumit mat eai leat báikkálaččat</p>
    <p>
SÁMEDIGGI ATNÁ DEATALAŽŽAN RÁDdjet priváhta organisašuvnnaid vejolašvuođa láigohit ja hálddašit meahcceresurssaid. Dát guoská earenoamážit riikkaviidosaš organisašuvnnaide mat ovddastit nášuvnnalaš bivdo- ja guolástanberoštumiid, ja mat gitta otnážii dávjá leat badjelgeahččan báikkálaš sámi beroštumiid ja maid oainnuset bokte čájehan ahte duođas dáhttot joatkit ovddeš áiggi vealaheaddji politihka.
      </p>
    <p type="title">3.2.4. Boazoealáhus ja eanadoallu</p>
    <p>
SÁMEDIGGI DEATTUHA MAN DEATALAŠ LEA SIHKKARASTIT AHTE BOAZODOALLIT IEŽASET EALÁHUSA DOAIMMAHEAMIS, BIDDJOJuvvojit dássálagai gielddaid ja giliid ássiiguin meahcceressursavuoigatvuođaid dáfus. Sámedikki oainnu mielde ferte meahcceriggodagaid báikkálaš hálddašeamis doahttalit boazodoalu ja eanadoalu earenoamáš dárbbuid ja geavahanvuoigatvuođaid. Muhtun meahccegeavaheamit, nugo ovdamearkka dihte mohtorjohtalus ja turistadoaimmat, sáhttet dagahit vearrát bahkkema boazodoalu juo gáržžes guohtoneatnamiidda.
      </p>
    <p>
Sámediggi čujuha ahte Sámi vuoigatvuođalávdegoddi ii láhkaevttohusain meahcceriggodagaid birrage oro ádden ahte boazodoalu earenoamáš dárbbut ja geavahanvuoigatvuođat ráddjejit mo meahcceriggodagaid sáhttá hálddašit. Ođđa njuolggadusaid ferte hábmet nu ahte boazodoalu dárbbut ja vuoigatvuođat gozihuvvojit. Ferte earenoamáš fuomášumi čatnat bohcco geasseguohtoneatnamiidda, vai boazodoalu beroštumit govttolaččat sihkkarastojuvvojit ja biddjojuvvojit dássálagai báikkálaš beroštumiiguin. «Geassegielddat» dávjá atnet boazodoalu jos ii amas áhtan mii ii gula dohko, de ain juo dakkárin mii lea giksin gieldda eará doaimmaide. Boazodoalu hearkkes dilli nomadismma geažil dagaha ahte dasa ferte sihkkarastit sierra rievttálaš suodjaleami, earenoamážit go ii leat iežas «dálvegielddas» (vearrogielddas).
      </p>
    <p type="title">4. Deanučázádat ja Guovdageainnueatnu-Álttájohka</p>
    <p>
Sámedikki oainnu mielde lea dárbu ráhkadit ođđa njuolggadusaid Finnmárkku stuorra luossajogaid guollebivddu várás, vai guolleresurssaid árbevirolaš sámi geavaheapmi sihkkarasttášii. Danne doarju Sámediggi Sámi vuoigatvuođalávdegotti evttohusa addit ruovttoluotta bivdovuoigatvuođa olbmuide geat doaimmahit árbevirolaš lotnolasealáhusaid, ja ahte boazodoallit galget oažžut ruovttoluotta iežaset vuoigatvuođa vuokkain oaggut go leat boazobarggus.
    </p>
    <p type="title">4.1. Deanučázádat</p>
    <p>
Sámediggi doarju Sámi vuoigatvuođalávdegotti eavttuhusa fierbmebivdovuoigatvuođa eavttuid hárrái Deanujogas.
     </p>
    <p>
Sámediggi doarju Sámi vuoigatvuođalávdegotti evttohusa lága bokte nannet báikegoddeálbmoga stággobivdovuoigatvuođa. Sivvan dása lea ahte dákkár láhkanjuolggadus soabašii dálá geavahussii hálbbes stággokoarttaid hárrái olbmuide geat orrot Deanu ja Kárášjoga gielddain, ja oalgejohgáttiin Guovdageainnu suohkanis. Eará guovlluid stággobivdit beasašedje oastit oaggungoartta guolástanstivrra njuolggadusaid vuođul. 
     </p>
    <p>
Sámediggi doarju maid Sámi vuoigatvuođalávdegotti evttohusa sirdit Deanučázádaga guollebivddu hálddašeami iešguđet stáhtalaš orgánain (leansmánnit, fylkkamánni, politimeaštir) báikkálaččat nammaduvvon orgánii — Deanu guolástanstivrii, mii ovddasta sihke fierbme- ja stággobivdiid. Sámediggi doarju evttohuvvon čoahkádusa. Evttohuvvo čohkket Deanučázádaga vuoigatvuođanjuolggadusaid sierra láhkii, mii galggašii boahtit daid ollu njuolggadusaid sadjái mat dál gustojit.
     </p>
    <p>
Sámediggi evttoha njeallja jagi doaibmanáigodaga guolástanstivrii, nu ahte čuovvu gielddaválgaáigodaga. Lea eaktun ahte orgána vuođđuda iežas.
     </p>
    <p>
Sámediggi doarju Sámi vuoigatvuođalávdegotti ovttajienalaš evttohusa guolástanstivrra válddi birra. Guolástanstivra oččošii dalle válddi hálddašit čázádaga fierbmebivddu ja stággobivddu. Dat vuovddášii stággobivdogoarttaid ja mearridivččii goartahattiid, háldešii sisaboađuid, organiserešii čázádaga bearráigeahču ja sáhtášii gáržžidit bivdolobi mii ii leat mearriduvvon lágain ja láhkaásahusain, jos nu lea dárbu dahkat guollemáddodaga dihte dahje guollebivddu dihte. Stivra mearridivččii maid leat go fierbmebivdovuoigatvuođa eavttut devdojuvvon, ja juogášii joga fierbmebivdoavádagaide. Sámediggi galggašii leat mielde Norgga-Suoma oktasaš guolástannjuolggaduskommišuvdnabarggus. Guolástanstivrra váidalusorgánan livččii Sámi eanahálddašeapmi lunddolaš orgánan jos Sámi eanahálddašeapmi ásahuvvošii nugo dás lea eaktuduvvon. Guolástanstivrras galggašii leat ovddasvástádus bearráigeahččat joga.
     </p>
    <p type="title">
4.2 Álttájohka
     </p>
    <p>
Sámediggi mearkkaša ahte luossabivddu dáfus Álttájogas ferte válljet nuppi guovtti prinsihpas, namalassii áigu go deattuhit dálá geavaheami ja hálddašeami, vai áigu go njulget boares boasttuvuođaid ja nu addit boares vuoigatvuođalaččaid háldui dáid resurssaid.
     </p>
    <p>
Sámediggi ii eahpit ahte Álttájoga dálá hálddašeapmi ii leat mielddisbuktán dan ahte ollu sápmelaččat geain ovdal ledje eahpitkeahtes vuoigatvuođat, leat massán bivdovuoigatvuođaset. Dát lea prinsihpalaččat dáhpáhuvvan seamma vuogi mielde go stáhta ja stuorátálbmot muđui lea duvdilan sámi vuoigatvuođaid eret oktageardánis láhkateknihkalaš vugiiguin. 
     </p>
    <p>
Sámediggi čuoččuha ahte báikegotti álbmogis lea eaiggátvuohta guollebivdui Álttájogas ja bivdovuoigatvuohta gullá Guovdageainnu ja Álttá suohkaniid báikegoddeálbmogii, nu maiddái guovllu mearrasápmelaččaide ja boazosápmelaččaide. Danne berre vuoigatvuođa hálddašit guolástanstivra maid Álttá suohkanstivra lea nammadan Alta Laksefiskeri interessentselskap nammasaš searvvi/johkagátti eanadolliid, vuotnabivdiid ja guovllu boazoorohagaid evttohusaid vuođul.
     </p>
    <p type="title">5. Riddo- ja vuotnabivdu</p>
    <p>
Gitta dan rájes go báikegoddeálbmoga vuosttasvuoigatvuohta bivdit heaittihuvvui 1800-logu álggogeahčen, lea Norgga guolástanpolitihkka dađistaga oidán earáid sápmelaččaid ovddabeallái. Dáruiduhttináigge dáhpáhuvai dát čiegakeahttá. Ođđa áiggis lea fanasearreortnega geavaheapmi leamaš okta dain beliin mat garrasepmosit leat goaridan sámi kultuvrra. Ortnet dagahii ahte riddo- ja vuotnabivdit njulgestaga manahedje eallinvuođuset. Dát dáhpáhuvai dakkár áiggis go Norga prinsihpalaččat lei dovddastan geatnegasvuođaidis sihkkarastit sámi kultuvrra ávnnaslaš vuođu. Dat ortnegat mat dán rádjai leat álggahuvvon divvun dihte muhtun oasi vahágis, eai leat ávkkuhan. Sámi vuoigatvuođalávdegoddi lea dadjan ahte okta dain stuorámus hástalusain mat Norggas leat eamiálbmotpolitihkas, lea njulget vealaheami man geažil mearrasámi álbmot lea gártan gillát. Sámediggi doarju dán ollásit. Mearrasápmelaččaid ovddas mii gáibidit oktasaččat sápmelaččaid bealis bissovaš dáhkádusa das ahte riddo- ja vuotnabivdit galget oažžut eallinvuođuset ruovttoluotta. Danne ii leat doarvái dálá njuolggadusaid juohke jagi heivehit. Dárbbašuvvojit sierraortnegat nugo Carsten Smith 1990:s lea dadjan iežas čielggadusas, ja masa Stuorradikki guolástuskomitéa lea guorrasan. Dákkár ortnegat galggašedje guoskat olles Finnmárkui, ja dasto velá guovlluide Tromssas ja Norlánddas gos lea sámi álbmot.
    </p>
    <p>
Sámediggi čujuha Sámedikki ovddeš mearrádussii sámi guovlluid riddo- ja vuotnabivddu birra. Sámediggi dáhtošii guhkesáiggi ja ceavzilis geavaheami riddo- ja vuotnaresurssain, mas báikkálaš ealáhusdoaimmaheaddjit oččošedje ollu eambbo ja friijaseabbut geavahit resurssaid. Eahpitkeahttá eai dálá njuolggadusat sihkkarastte sámi guolásteddjiide sin govttolaš oasi ollislaš guolleresurssain. Ovddeš áiggiid reguleremat ja juogadanpolitihkka leat hui garrasit goaridan ja raššudan mearrasápmelaččaid vejolašvuođa seailluhit árbevirolaš ássanminstara ja infrastruktuvrra. Danne lea stáhtas earenoamáš geatnegasvuohta láhčit dilálašvuođaid mearrasápmelaččaid vuoigatvuođaid sihkkarastimii ja nannemii sápmelaččaid iežaset eavttuid vuođul.
    </p>
    <p type="title">5.1. Sámi guolástuspolitihkalaš guovlu</p>
    <p>
Sámedikki oainnu mielde sáhtášii mearrasámi álbmoga vuoigatvuođaid buorebut sihkkarastit go ásahuvvošii Sámi guolástuspolitihkalaš guovlu. Sámedikki mielas livččii lunddolaš ahte Sámedikkis ovttasbargguin fylkkadikkiiguin lea guovddáš váldi dákkár guovllu resurssaid hálddašeamis. Lea earenoamáš deatalaš oažžut áigái ortnegiid mat gožihit earenoamáš mearrasámi lotnolasdoaimma mii lea earenoamážit heivehuvvon mearrasámi guovlluide. Dás lea guovddáš mearkkašupmi mearrasámi eallinvuođu seailluheamis ja ovddideamis. Sámediggi čujuha dán oktavuođas New Zealandda ortnegiidda gos leat hilgon ovddeš áiggiid guolástanpolitihka, ja gos beaktilis vugiin leat addimin eamiálbmogiid guollebivdovuoigatvuođaid ruovttoluotta ja nu maid vuoigatvuođa sin kulturvuđđui.
     </p>
    <p>
Sámedikki mielas lea čielga dárbu ruovttoluotta addit sámi guollebivdovuoigatvuođa. Dál oaidnit dađibahábut dávjjit ja dávjjit ahte eambbosat ja eambbosat masset iežaset govttolaš oasi guolleresurssain, ja dat guoská maid ii-sámi álbmogii. Dattetge lea nu ahte go dát dáhpáhuvvá sámi álbmoga guovdu, de dat rihkku álbmorievttálaš geatnegasvuođaid maid Norga lea váldán badjelasas sámi álbmoga ektui. 
     </p>
    <p type="title">5.2. Earenoamáš earri sámi riddo- ja vuotnaguovlluide</p>
    <p>
Sámediggi čuoččuha ahte sámi guolásteddjiin lea vuoigatvuohta boares vieruid ja álbmotrievtti mielde vuoiggalaš oassái guolleresurssain sámi guovlluin. Danne ferte jahkásaš guolástusregulerenmearrádusain bidjat sierra eari sámi riddo- ja vuotnaguovlluid guolásteddjiide. Sámedikki oainnu mielde galggašedje Sámediggi ja Finnmárkku fylkkadiggi dán eari ovttas hálddašit. Ferte nannet Sámedikki váikkuhanválddi guovddáš regulerenmearrádusaid ektui seammás go Sámedikki searvama guolástusaid guovddáš regulerenráđis ferte gieđahallat.
     </p>
    <p>
Danin vai gávdnošii ortnet mii beaktilit sihkkarasttášii smávvafanasbivdiid vejolašvuođa fidnet albma dietnasa, maiddái lotnolassii eará ealáhusaiguin, doarju Sámediggi Sámi vuoigatvuođalávdegotti evttohusa álggahit friija bivddu smávit fatnasiidda mat eai leat guhkit go 10,60 m.
     </p>
    <p>
Sámedikki mielas lea áibbas dárbbašlaš ahte guovddáš eiseválddit Sámi vuoigatvuođalávdegotti árvalusa viidáseabbu barggus muittus atnet vearrivuođu mii dáhpáhuvai 80-loguin dorskebivddu heahtedili oktavuođas, go smávvafanasbivdit bággehalle hui eahpesihkkaris stuorámusearreortnegii. Dat mearkkaša ahte olbmot galget oažžut ruovttoluotta vuoigatvuođa iežaset vuonas bivdit alcceceaset jahkedietnasa.
     </p>
    <p type="title">5.3. Guolástushálddašeapmi, reguleren ja eará doaibmabijut</p>
    <p>
Sámediggi ii ane vuogasin álggahit gielddalaš riddo- ja vuotnabivdohálddašeami. Muhto Sámediggi sáhtášii dohkkehit ahte luossabivddu giddejuvvon bivdosiiguin hálddašit gielddalaš ortnegat, ja luossabivddu olggobealde golbma stuorra joga Finnmárkkus (Álttá-Guovdageainnu, Deanu ja Njávdáma jogat).
     </p>
    <p>
Sámedikki oainnu mielde galggašii Sámedikki ja fylkkadikki nammadan orgána hálddašit báikkálaš bivdoneavvoreguleremiid, dakkár váidalanortnegiin go Sámi vuoigatvuođalávdegoddi lea evttohan. Sámediggi maid dáhtošii rievdadit dálá regulerenráđi čoahkádusa. Jos nu ii dáhpáhuvaš, de berre Sámediggi árvvoštallat galggašii go geassit iežas áirasa ráđis.
     </p>
    <p>
Seammaláhkai go earáge reguleremiin, de lea eiseválddiin geatnegasvuohta čilget mo leat árvvoštallan sámi kultuvrra luondduvuođu sihkkarastima. Dát ferte oidnot čielgasit mearrádusaid vuođus.
     </p>
    <p>
Muđui čujuha Sámediggi Sámedikki mearrádusaide dáin gažaldagain. Guovddáš doaibmabidju maid maiddái Sámi vuoigatvuođalávdegoddi lea deattuhan, lea guollevuostáiváldinstašuvnnaid sihkkarastin.
     </p>
    <p type="title">6. Mohtorjohtalus</p>
    <p>
Meahcceresurssaid aktiivvalaš geavaheapmi, nugo muorječoaggin ja meahcceelliid ja guliid bivdin ja daiguin ávkašuvvan, lea deatalaš sámi kultuvrii, ja ollugiidda dat ain lea deatalaš ealáhusgáldun. Dálá njuolggadusaid ja njuolggadusaid geavaheami ferte heivehit báikegottiid olbmuid dárbbuide meahcceresurssaid geavaheami oktavuođas, nugo ovdamearkka dihte meahcásteami, guollebivddu ja muorječoaggima oktavuođas.
    </p>
    <p>
Mihttomearrin ferte leat stivret mohtorjohtalusa meahcis. Bievlageaidnun ja scooterlahttun berre nu ollu go vejolaš geavahit daid luottaid mat juo gávdnojit. Bievlageainnuid ulbmilin galgá leat álkidahttit beassama árbevirolaš geavahanguovlluide. Láhtut/luottat galget leat ovddimuš daid báikegottiid dárbbuid várás mat árbevirolaččat leat geavahan guovlluid. Sámediggi oaidná muđui dárbun viidát kártet bievlavuodjima váikkuhusaid.
    </p>
    <p>
Sámediggi ii oainne ahte dáhkiduvvošii buoret hálddašeapmi jos váldi mearridit njuolggadusaid sirdojuvvošii nugo Sámi vuoigatvuođalávdegoddi evttoha, fylkkamánnis gielddaide. Lea baicce sivva jáhkkit ahte dákkár váldedelegeren dagahivččii eanet mohtorjohtalusa meahcis, ja nu maid stuorát noađi luondduvuđđui ja birrasii. Sámediggi ballá ahte gielddapolitihkáriidda šattašii hui váttisin vuosttaldit iežaset válljejeddjiid go gáibidit eanet muohtascooterlahtuid. Dát guoská earenoamážit gielddaide maidda eai nu ollu boazodoallit mávsse vearu, muhto gos dattetge leat guohtoneatnamat bohccuide.
    </p>
    <p>
Sámediggi evttoha bisuhit mohtorjohtalusvejolašvuođa ealáhusdoaimmaheami oktavuođas, seammás go áiggiid čađa geavaheami vuođul galgá leat vejolaš báikkálaččat heivehit mohtorjohtalusa. Gielda galggašii beassat addit olbmuide geat orrot gielddas ovdamuni go ohcet individuálalaš lobi vuodjit mohtorfievrruin, jos ealáhusa oktavuođas lea dárbu vuodjit, dahje jos vuodjima sáhttá atnit joatkkan guovllu árbevirolaš geavaheamis. Gillefidnoguovlluin galggašii gillefidnohálddašeapmi beassat addit individuálalaš lobi vuodjit mohtorfievrruin go ii leat čielga asttuáigedárbui.
    </p>
    <p type="title">7. Boazodoallu</p>
    <p type="title">7.1. Boazodoalu earenoamáš sadji sámi servodagas</p>
    <p>
Sámediggi dáhttu deattuhit ahte boazodoallu lea okta dain eanemus guovddáš sámi ealáhusain mat leat, ja nu maid okta dain deataleamus sámi kulturseailluheddjiin mat leat.
     </p>
    <p>
Sámediggi atná boazodoalu vuoigatvuođaid ollislaš sámi vuoigatvuođaid deatalaš oassin, ja šálloša danne hui sakka go Sámi vuoigatvuođalávdegoddi nu unnán lea čielggadan boazodoalu vuoigatvuođaid ja oktavuođa boahttevaš hálddašanmálliide.
     </p>
    <p>
Boazodoallu lea eanaš surggiin nagodan bisuhit nana sámi geavaheami ja danne lea okta dain guovddáš sámi vuoigatvuođaguoddiin. Ferte dattetge deattuhit ahte sivvan dása lea go nu unnán leat eará árbevirolaš sámi ealáhusaid boares vierut iskkaduvvon. Sámi kultuvrii lea cealkemeahttun deatalaš sihkkarastit ja joatkit boazodoalu vuoigatvuođaid. Livččii áibbas vuostá Sámi vuoigatvuođalávdegotti barggu áigumuša ja ulbmila jos boađusin šattašii ahte boazodoalu vuoigatvuođat leat hedjonan.
     </p>
    <p type="title">7.2. Hálddašanortnegat boazodoalloguovlluin</p>
    <p>
Sámediggi atná hui deatalažžan ahte boahttevaš hálddašanmálliid hábmemiin vuhtiiváldá boazodoalu doarvái bures, vai ealáhus ii vaháguva. Ođđa hálddašanortnegiid ásahemiin, ovdamearkka dihte gillefidnoguovlluid ortnega, de ferte čielgasit dáhkiduvvot ahte dálá boazodoallovuoigatvuođat eai hedjon. Dát guoská earret earrá ealáhusa geavahan- ja guohtonguovlluide ja johtolagaide.
     </p>
    <p>
Lea čielggas ahte boazodoalu geavahanvuoigatvuođat Finnmárkku mehciide hui čielgasit ráddjejit hálddašan- ja eanaeaiggádussanorgána vejolašvuođa háldet Finnmárkku areálaid boazoealáhussii vahágin. Boahttevaš hálddašannjuolggadusaid hábmemiin lea njuolggadusdahkkiin geatnegasvuohta vuhtiiváldit dáid geavahanvuoigatvuođaid.
     </p>
    <p type="title">7.3. Boazodoalu rievttálaš vuođđu</p>
    <p>
Sámedikki oainnu mielde fertejit boazodoalu vuoigatvuođaid doahttaleapmi, sihkkarastin ja joatkka leat rámman čovdosiidda eana- ja resursavuoigatvuođagažaldagain. Dát galggašii leat eavttukeahtes vuođđoprinsihppan, mii gusto sihke Finnmárkui ja riikka eará guovlluide. Boazodoalu vuoigatvuođat galget bissut ja doahttaluvvot, vaikke gii de eaiggádušašii eatnamiid ja hálddašivččii luondduriggodagaid.
     </p>
    <p>
Danne lea Sámedikki mielas dárbu nannet guođohanvuoigatvuođa velá čielgaseabbut go dálá lágas. Sámediggi doarju danne evttohusa kodifiseret boazodoalu riektevuođu lága bokte man vuođđun lea geavaheapmi boares áiggi rájes. Dán ferte dahkat danne go boazoealáhussii lea nana rievttálaš suodjaleapmi nu deatalaš, ja vai boazodoalloareálat eai sirdojuvvoše eará ulbmiliidda ja vahágin ealáhussii.
     </p>
    <p>
Boazodoallu lea dat ovttaskas ealáhus mas lea stuorámus areáladárbu ja mii geavaha eanemus eatnamiid.  Boazodoallu lea geavahan Finnmárkku areálaid don doložis, ja ealáhusas leat danne nana vuoigatvuođat. Danne dáhttu Sámediggi deattuhit ahte Finnmárkku meahcceguovllut eai leat «ávdin meahcit» eaige «buigameahcit», muhto guovllut gos don doložis lea leamaš sámi boazodoallu, ja gos boazodoallu dološ áiggi rájes geavahemiin lea ásahan eahpitkeahtes vuoigatvuođaid.
     </p>
    <p>
Sámi vuoigatvuođalávdegotti álbmotriektejoavku dadjá čielggadusastis (NOU 1997:5) ahte  sápmelaččaid ferte atnit eaiggádin osiide Finnmárkkus. Lea earenoamážit boazodoalu geavaheapmi dáin areálain mii lea vuođđun sápmelaččaid eanavuoigatvuođaide.
     </p>
    <p>
Vaikke maid de oaivvildivččii formálalaš eaiggáduššanvuoigatvuođa birra Finnmárkku eatnamiidda, de boazodoallu lea eahpitkeahttá earenoamáš garrasit suodjaluvvon geavahanvuoigatvuođaiguin guovlluide. Dát geavahanvuoigatvuohta ráddje maiddái maid eaiggát oažžu dahkat. Dán lea earret eará Alimusriekti cealkán. Alimusriekti lea maid cealkán ahte vuođđun boazodoalu geavahanvuoigatvuhtii ii leat dušše boazodoalloláhka, muhto maiddái geavaheapmi dološ áiggi rájes. Boazodoalu guođohanvuoigatvuođa ferte danne atnit sámi boaresvirot vuoigatvuohtan, maid ii sáhte almmá mange haga duvdilit eret, ii šat lágainge.
     </p>
    <p>
Go boazodoalloláhka rievdaduvvui 1996:s, dovddastii Ráđđehus (loga Eanadoallodepartemeanta) ahte boazodoalus riektegeavahusain lei ožžon earenoamáš riektevuođu mii lei ásahuvvon boaresvirot vuoigatvuođain ja dološ áiggi rájes geavahemiin. Sihke Sámediggi ja Norgga Boazosápmelaččaid Riikkasearvi (NBR) deattuhedje dan oktavuođas ahte dán earenoamáš riektevuođu galggašii čielgasit nannet boazodoallolágas. Sámi vuoigatvuođalávdegoddi maid mieđiha ahte boazodoalus lea dákkár riektevuođđu (s. 328), ja evttoha nannet dán ođđa mearrádusain boazodoallolágas — § 1 (a):
     </p>
    <p>
"Boazodoallovuoigatvuođa vuođđun lea dat geavaheapmi mii lea dáhpáhuvvan dain guovlluin gos boazodoallu lea leamaš boares áiggi rájes."
     </p>
    <p>
Sámediggi maid oaivvilda ahte boazodoalu vuoigatvuođaid vuođđun lea boares áiggi rájes geavaheapmi, ja ahte dás lea sáhka vuoigatvuođain mat leat nannoseabbut suodjaluvvon go vuoigatvuođat maid dušše láhka addá. Vuoigatvuođaid maid dušše láhka addá, sáhttá prinsihpalaččat friija fámuhuhttit dahje gáržžidit ođđa lágain. Vuoigatvuođaid main lea eará vuođđu go láhka gal ii sáhte fámuhuhttit, vaikke vel geavaheami muhtun muddui sáhttá reguleret dábálaš lágain. Riektegeavahusa mielde leat maid dihto rájit dasa man ollu sáhttá gáržžidit ráđđema ovdal go Vuođđolága § 105 mielde ferte buhtadit vahága.
     </p>
    <p>
Sámi vuoigatvuođalávdegoddi orru dego livččii oaivvildeamen ahte boazodoallu lea bures vuhtiiváldojuvvon go duon boahtimii dadjá ahte eatnama luobaheami oktavuođas Finnmárkkus galgá earenoamážit deattuhit sámi kultuvrra luondduvuođu sihkkarastima. Sámedikki oainnu mielde ii leat dát doarvái boazodoalu vuoigatvuođaid sihkkarastimii. Veardádallan dihte dáhttu Sámediggi čujuhit ahte Mátta-Norgga eanadoallu oppa mihá sihkkarit ii anáše eanadoalu geavahanvuoigatvuođaid doarvái bures vuhtiiváldojuvvon jos lágas čuoččušii dušše ahte eanadoalloareálaid háldemis «galgá vuhtiiváldit Norgga kultuvrra».
     </p>
    <p>
Sámediggi doarju Sámi vuoigatvuođalávdegotti árvalusa čielgasit nannet boazodoalu bággolonistanrievttálaš suodjaleami. Sámi vuoigatvuođalávdegoddi evttoha čuovvovaš ođđa
     </p>
    <p>
§ 1 (a) nuppi lađđasa boazodoalloláhkii:
     </p>
    <p>
“Jos dát vuoigatvuohta rihkkojuvvo, de galgá buhtaduvvot dábálaš bággolonistanrievttálaš vuođđocealkagiid mielde.»
     </p>
    <p>
Sámedikki mielas ii leat dohkálaš go dás boazodoalu rievttálaš vuođu deattuheami oainnu vuođul eanaš lea sáhka ealáhusvuoigatvuođain. Sámedikki mielas maid livččii buhtadusláhkavuođđu hui deatalaš, muhto guovddážin aŋkke lea boazodoalu vuoigatvuohta geavahit areálaid. Dat mii nappo lea deataleamus rievttálaččat, lea dihto guovllu ealáhusdoaimma vuoigatvuođa rievttálaš vuođđu. Sámediggi lohká justa dán gažaldaga leamaš guovddážin nugohčoduvvon «Álttesjávre-duomus».  Dát gažaldagat leat dálge hui áigeguovdilat, earret eará Røros-guovllus. Dan oaidná bures «Korssjøfjell-áššis» 1988:s ja «Aursunden-áššis» 1997:s .
     </p>
    <p>
Sámediggi dáhttu čujuhit ahte boazodoalu uhkiduvvon dilli ollu vuolgá das go Norgga stuorraservodat ii ane árvvus iige ádde nomadismma. Danne lea dárbu sihkkarastit boazodollui earenoamáš rievttálaš suodjaleami, earenoamážit dain guovlluin mat leat olggobealde daid gielddaid gos boazodoallit formálalaččat ásset ja gosa mákset vearu. Politihkalaš digáštallamis Finnmárkkus lea boazosápmelaččaid «gielddagullevašvuohta» dávjá šaddan deatalaš áššin. Lea ballamis ahte dávjjit ahte dávjjit boazodoalu vuoigatvuođat árvvoštallojuvvojit dákkár «gielddagullevašvuođa» vuođul jos eai mearriduvvo čielga lágat maid áigumuššan lea heađuštit dan.
     </p>
    <p>
Boazodoalu vuhtiiváldin oidno gal eanavuovdinlága § 2, gos daddjo ahte ii sáhte vuovdit dahje láigohit eatnama «maid almmolašvuohta atná dárbbašlažžan bohccuide guohtoneanan, ja eatnama mii «geavahuvvo dahje jáhkkimis šaddá geavahuvvot johtolahkan johttisápmelačča jođedettiin». Eanavuovdinláhka addá sániidisguin vealtakeahtes suodjalusa eatnamiid vuovdima ja láigoheami vuostá mat geavahuvvojit johtolahkan. Muhto Sámediggi čujuha ahte lága mielde lea eiseválddiid duohken mearridit mat boazodollui leat dárbbašlaš guovllut. Lea eanavuovdineiseválddiid duohken mearridit mat guovllut adnojuvvojit «dárbbašlažžan bohccuide guohtoneanan», maŋŋá go leat viežžan cealkámuša guoskevaš boazoorohagas ja guovllustivrras. Sámediggi dáhttu čujuhit ahte jos vel láhka álgovuorus sániidisguin gieldá vuovdimis dahje láigoheames eatnama mii lea dárbbašlaš bohccuide guohtoneanan, de lea láhka dattetge geavahuvvon nu ahte dárbbašlaš guohtoneatnamat vuvdojuvvojit dahje láigohuvvojit jos eanavuovdineiseválddiid mielas leat «dábálaš beroštumit» deataleappot go boazodoalu dárbbut ja vuoigatvuođat. Eanavuovdineiseválddiid geavahusa vuođđun leat árvvoštallamat main «gierdan geavaheapmi» dávjá lea guovddážin, eaige baicce boazodoalu boaresvirot vuoigatvuođat ja dat ahte ealáhusas lea nana lonistanrievttálaš suodjaleapmi.
     </p>
    <p>
Sámi vuoigatvuođalávdegotti eanetlohku evttoha ahte ovtta áirasis gii ovddasta boazoeaiggádiid (evttohusa § 3-3) galgá leat vuoigatvuohta leat mielde, sárdnun- ja evttohanvuoigatvuođain, meahccestivrra čoahkkimiin. Sámedikki oainnu mielde ii dáhkidivčče dát doarvái bures ahte «geassegielddat» vuhtiiválddášedje boazodoalu vuoigatvuođaid, seamma unnán go unnitlogu evttohus ovddasteami birra sihkkarasttášii boazodoalu vuoigatvuođaid suodjaleapmái. Sámedikki oainnu mielde attášedje goappašat evttohusat jiena ja váikkuhanválddi mii duohtavuođas ii leat. Sámediggi ballá ahte meahccestivra eambbo vuhtiiválddášii gieldda iežas eanadolliid go boazoeaiggádiid geat orrot eará gielddain. Dán oktavuođas čujuha Sámediggi ahte boazoealáhusas maid livčče stuorra geavatlaš váttisvuođat iežaset beroštumiid gozihemiin jos ášši gieđahallojuvvo «geassegielddas» dalle go leat geasseorohagas ja fas nuppeláhkai.
     </p>
    <p>
Sámediggi atná dárbbašlažžan meahcceriggodagaid hálddašeami njuolggadusain čielgasit dadjat ahte boazodoalu geavahanvuoigatvuohta galgá doahttaluvvot 1968 skábmamánu 29. b. opmodatgiddehuslága § 2 mielde ja boazodoallolága § 15 mielde.
       
Committee on the Elimination of Racial Discrimination (CERD).
       
 Dán oktavuođas čujuhuvvo earret eará dasa ahte Norgga Boazosápmelaččaid Riikkasearvi (NBR) lea evttohan váldit mielde čujuhusa dán guovtti mearrádussii láhkaárvalusa kapihttaliin «gielddaid meahcceriggodagaide vuoigatvuohta ja dáid hálddašeapmi» ja «Gillefidnoguovllut, gillefidnoriekti ja gillefidnohálddašeapmi».
     </p>
    <p>
Boazodoalu heivehangeatnegasvuođa árvvoštallamis meahcceriggodagaid eará ávkašuvvama ektui lea deatalaš ahte vuođđun lea boazodoalu (siidda) guovlogeavaheapmi ja dan duohta heivehanvejolašvuođat.
     </p>
    <p>
Dán evttohusas (§ 2-3) joatkašuvvá eanavuovdinlága mearrádus mii gieldá luobaheamis eatnama mii geavahuvvo dahje jáhkkimis šaddá geavahuvvot bohccuide johtolahkan. Evttohusa § 2-2 mielde ii mearkkaš doaba «eanaluobaheapmi» dušše vuovdima, muhto maiddái lihttoláigoheami, lobi dahje eará eanaháldema oktogeavaheapmái. Doaba «oktogeavaheapmi» § 2-2:s siskkildda Sámi vuoigatvuođalávdegotti mearkkašumi mielde dán mearrádusa ektui, buotlágan geavaheami mii heađušta Finnmárkku álbmoga geavaheamis eatnama ja čáziid almmá earenoamáš hehttehusaid haga (s. 465). Dat mii dás lea deatalaš lea man muddui eatnama vuovdin, láigoheapmi dahje eará hálden gáržžidivččii boazodoalu vuoigatvuođaid. Evttohusa § 2-4 čuodjá ná:
     </p>
    <p>
«Mearrádus luobaheami birra § 2-2 mielde,  vrd. § 2-7, galgá dahkkot buot guovllu beroštumiid ollislaš árvvoštallama vuođul. Galgá earenoamáš deattu bidjat sámi kultuvrra luondduvuođu sihkkarastimii, ealáhusaiguin ja servodateallimiin, nu máiddái leago guovlu dárbbašlaš geavahanguovlun boazodollui dahje guohtoneanan šibihiidda. Galgá maid árvvoštallat galggašii go eana ain luonddu ja birrasa, bivddu, guollebivddu ja asttuáigeberoštumiid dahje eará sivaid geažil ain leat oktasaš geavaheami várás. Luobaheapmái sáhttá bidjat eavttuid. Sáhttá maid gáibidit divada.»
     </p>
    <p>
Dát lea eanavuovdinlága § 2 nuppi lađđasa (a) joatkka, nugo lea geavahuvvon almmá boazodoalu boaresvirot vuoigatvuođaid vuhtiiváldima haga. Dat mearkkaša ahte boazodoalu vuhtiiváldin lea dušše okta bealli maid galgá deattuhit luobahangažaldagaid oktavuođas. Sámedikki oainnu mielde lea dieđusge boazodoalus maid heivehangeatnegasvuohta nugo earáge geavahanvuoigatvuođalaččain, vaikke das leage bággolonistanrievttálaš suodjaleapmi. Muhto Sámi vuoigatvuođalávdegotti evttohuvvon mearrádusa guorahallan, čájeha ahte Sámi vuoigatvuođalávdegoddi dáhtošii eanaeaiggáduššanorgánii eambbo válddi.
     </p>
    <p>
Sámi vuoigatvuođalávdegoddi guorahallá galggašii go boazodoalu eará geavahemiide addit seamma suodjaleami go johtolagaide, namalassii galggašii go suodjaleapmi guoskat buot geavahemiide iige dušše geavahemiide mat adnojuvvojit dárbbašlažžan. Sámi vuoigatvuođalávdegoddi geažuha ahte boazoealáhus stuorra osiin fylkkas lea hui váttis dilis menddo garra guođoheami ja guohtoneatnamiid gáržžidemiid geažil, ja dadjá ahte dán geažil soaitá leat dárbu ii dušše johtolagaide, muhto maiddái eará dárbbašlaš geavahemiide addit eavttukeahtes suodjaleami luobaheami vuostá.
     </p>
    <p>
Sámediggi šálloša go Sámi vuoigatvuođalávdegoddi dattetge ii evttot lága bokte gieldit luobaheamis eatnama mii lea dárbbašlaš geavahanguovlun boazodollui. Sámi vuoigatvuođalávdegotti oainnu mielde livččii dás sáhka menddo stuorra areálain, ja heađuštivččii eará sámi ealáhusaid ovdáneami. Daddjo earret earrá ahte dákkár gielddus ovdamearkka dihte sáhtášii heađuštit eanadoalu oažžumis mihtiduvvot eatnama dárbbašlaš lassieanan dahje šibihiidda guohtuneanan dahje meahcásteddjiid ceggemis ealáhusbartta. Sámi vuoigatvuođalávdegotti oainnu mielde heivešii luobahangielddus baicce go lea sáhka luobaheames eatnama industriijadoaimmaide dahje asttuáigedoaimmaide. Muhto jos leat nana servodatberoštumit mat bealuštit luobaheami, de berre eanaeaiggáduššanorgána Sámi vuoigatvuođalávdegotti oainnu mielde maiddái dákkár ulbmiliidda luobahit eatnamiid maid boazodoallu dárbbašivččii.
     </p>
    <p>
Sivvan dasa go Sámi vuoigatvuođalávdegoddi ii oro diehtimin ahte dan iežas evttohus § 2-4 hárrái ii soabašii boazodoalu bággolonistanrievttálaš suodjaleapmái, sáhttá leat ahte lea gáddán boazodoalus ollu buoret heivehanvejolašvuođa ja -geatnegasvuođa go mii duohtavuođas lea. Dán oktavuođas lea dárbu deattuhit ahte boazodoalu heivehanvejolašvuođat dál leat hui gáržžit. Dasto dáhttu Sámediggi deattuhit ahte vahágat maid juohke okta meassan dagaha boazodoalu eatnamiin sturrot gorrálassii meassamiid loguin, ja nappo danne go boazodoalu heivehanvejolašvuođat leat nohkan. Sámediggi oaidná ahte olbmot dađibahábut orrot gáddimin ahte boazodoallu álo sáhttá heivehit iežas, vaikke vel boazodoalu eatnamat livččege hui gáržžit. Sámedikki prinsihpalaš vuođđun lea ahte boazodoalu geavahanvuoigatvuođain maid lea háhkan don doložis geavahemiin, eai sáhte leat heajut suodjaleapmi Finnmárkkus go geavahanvuoigatvuođain leat muđui riikkas.
     </p>
    <p>
Danne doarju Sámediggi NBR:a evttohusa bidjat boahttevaš láhkii Finnmárkku eatnamiid hálddašeami birra, mearrádusa mii vástida Fjelloven § 12 mearrádusa, mii čuodjá ná:
     </p>
    <p>
«Eanaháldendoaibmabijuid — maiddái doaibmabijuid mat gusket čázádagaide — sáhttá álggahit dušše go eai dagat stuorra vahágiid oktiige geas lea geavahanriekti. Jos ii leat ovttamielalašvuohta das ahte dagaha go doaibmabidju stuorra vahágiid guovllu geavahanvuoigatvuođaide, de mearriduvvo ášši rievttálaš árvvoštallamiin, gč. geassemánu 1. b. 1917 lága nr. 1. Árvvoštallama sáhttá gáibidit juohkehaš geas lea geavahanvuoigatvuohta guovllus. Boazodoallostivra, guovllustivra, fylkkaeanadoallostivra jd. maid sáhttet gáibidit árvvoštallama sin dihte geain boahtteáiggis soaitá šaddat geavahanvuoigatvuohta. Son geas lea beroštupmi lihkahallamis, galgá buhtadit vuostebeali dárbbašlaš goluid árvvoštallamis jos árvvoštallan ii leat gáibiduvvon almmá govttolaš sivaid haga.
     </p>
    <p>
Jos eanageavahandoaibmabidju lea stuorra vahágin geavahanvuoigatvuođaide, de ii sáhte doaibmabiju álggahit earágo jos bággolonistaneavttuid deavdá, gč. golggotmánu 23. b. 1959 lága nr. 3. Go árvvoštallá sáhttá go addit lobi bággolonisteapmái, de ferte vuhtiiváldit lea go dárbu gáhttet sámi kultuvrra luondduvuođu, vrd. Vuođđolága § 110 a.»
     </p>
    <p>
Boazodoallu viggá dál várjalit iežas areálaid meassamiin ja muosehuhttimiin. Ealáhusas leat unnán resurssat daid ektui geat dáhtošedje geavahit areálaid gilvaleaddji doaimmaide, nugo ovdamearkka dihte gávpothuksejeaddjit, suodjalus, bivdo- ja guolástanberoštumit, minerálaindustriija jna. Jos veardida boazodoalu eanadoaluin, de lea eanadoalus ollu gievrrat dábálaš doarjja- ja hálddašanorganisašuvdna iežas duogábealde go boazodoalus. Earret eará sáhttá namuhit ahte leat ollu eambbosat geat leat biddjon virgáseaset hálddašit Finnmárkku fylkka ja gielddaid eanadoalloberoštumiid go sii geat galggašedje hálddašit boazodoalu beroštumiid.
     </p>
    <p>
Danne doarju Sámediggi Sámi vuoigatvuođalávdegotti jurdaga oažžut «boazodoalu nu árrat go vejolaš oassin gielddaid areálaplámemiin, vai boazodoallu ovdal go plánat mearriduvvojit, beasašii ovddidit iežas sávaldagaid dakkár plánema hárrái mii soahpá ealáhusa dárbbuide» (gč. s. 336). Sámediggi doarju Sámi vuoigatvuođalávdegotti go dáhtošii nannet boazodoalloorgánaid nannen dihte boazodoalu beroštumiid areálaplánabarggus. Dattetge dáhttu Sámediggi dadjat ahte ii leat dušše boazodoalu ovddasvástádus suodjalit guohtoneatnamiid; plánaeiseválddiin lea maid ovddasvástádus ieža gozihit boazodoalu vuoigatvuođaid. Earret eará Vuođđolága § 110 a ja Norgga álbmotrievttálaš geatnegasvuođat nannejit eiseválddiid ovddasvástádusa suodjalit boazodoalu guohtoneatnamiid.
     </p>
    <p type="title">8. Eanadoallu</p>
    <p>
Sámediggi atná dárbun čujuhit ahte dál ii gávdno lágas nannejuvvon vuoigatvuohta šibihiid guođohit Finnmárkku mehciin, ja ahte dát lea dagahan heittohit suodjaluvvon guođohanvuoigatvuođa ollu eanadolliide fylkkas. Danne evttoha Sámediggi lágas nannet vuoigatvuođa šibihiid guođohit mehciin, vai ii eahpiduvvo ahte eanadoallodáluin ii livčče vuoigatvuohta dákkár meahcceguohtumiidda. Dákkár láhkamearrádus nannešii ja čilgešii guođohanvuoigatvuođa šibihiidda. Daddjo dasto ahte dákkár njuolggadus soabašii fylkka báikkálaš riekteáddejupmái. Sámedikki mielas galggašii dákkár guođohanvuoigatvuođa čatnat eanadoallodállui man birra lea sáhka, iige sutnje gii eaiggáduššá ja doaimmaha dálu. Guođohanvuoigatvuođa berre ráddjet nu ahte guoská šibihiidda masa dálus lea dálvefuođar.
    </p>
    <p>
Sámedikki oainnu mielde galggašii eanadoalu guođohanvuoigatvuođa álgovuorus ráddjet dan iežas gildii. Dattetge sáhtášii addit guođohanlobi olggobealde iežas gieldda jos dilálašvuođat bealuštivčče dákkár viiddideami ja jos dákkár viiddideapmi ii livčče menddo stuorra vahágin eará vuoigatvuođalaččaide.
    </p>
    <p>
Sámediggi ii ane dálá ortnega, mas guođohanhálddašeapmi lea biddjon eanavuovdinorgánaide, dohkálažžan, danne go luondduriggodagat galggašedje ollu eambbo go dál stivrejuvvot báikkálaččat, vrd. muđui dan maid Sámediggi ovddabealde lea dadjan meahcceriggodagaid hálddašeami birra. Sámediggi evttoha Finnmárkku oktavuođas bidjat hálddašanovddasvástádusa gielddalaš orgánii, vai geavaheaddjiin geain leat vuoigatvuođat beasašedje eambbo stivret guođoheami.
    </p>
    <p>
Muđui čujuha Sámediggi dasa mii lea daddjon ovddabealde, go lohká deatalažžan ahte sihke eanadoalu ja boazodoalu áirasat besset leat mielde hálddašeamen guohtumiid, vai ovttas sáhtášedje gávdnat jierpmálaš ja ceavzi hálddašančovdosiid mat doarvái bures vuhtiiválddášedje sihke boaresvirot ja lágas nannejuvvon vuoigatvuođaid mat dán guovtti vuođđoealáhusas leat.
    </p>
    <p>
Sámediggi atná buorrin go Sámi vuoigatvuođalávdegoddi áiggošii sihkkarastit eanadoalu vejolašvuođa viežžat dárbbašlaš ávdnasiid. Ásahuvvo sámi eanadoallopolitihkalaš guovlu.
    </p>
    <p type="title">9. Nuortalaččat Njávdámis</p>
    <p>
Sámediggi ii eahpit ahte nuortalaččain eai livčče boacodoallovuoigatvuođat nuortalaš guovllus Njávdámis. Nuortalaččat leat leamaš ja leat ain logu dáfus smávva sámi joavku. Danne lea sidjiide leamaš hui váttis gozihit iežaset vuoigatvuođaid, sihke Norgga eiseválddiid ektui ja maiddái gievrrat sámi joavkkuid ektui. Diehtit maid ahte sámi álbmot ii leat čájehan doarvái buori áddejumi nuortalaččaid dillái. Nuppi dáfus ferte maid dadjat ahte sámi álbmot váilevaš politihkalaš válddi geažil, ii leat dán rádjai beassan váikkuhit nuortalaččaid rievttálaš dili.
    </p>
    <p>
Sámedikki oainnu mielde galggašii mieđihit nu guhkás go vejolaš nuortalaš kultuvrra seailluheamis, nannemis ja ovddideamis, vaikke vel gilvaleaddji sámi beroštumit guoskkahuvvošedje negatiivvalaččat. Orro leamen čielggas ahte nuortalaččaid ja sin historjjálaš vuoigatvuođaid, ferte árvvoštallat seamma prinsihpalaš ja rievttálaš vuođuin go sámi álbmoga muđui.
    </p>
    <p>
Sámediggi ádde go ákkastallamis daddjo ahte ii sáhte sirret iešguđet sámi joavkkuid, muhto atnit sápmelaččaid oktan joavkun, ja ahte lea deatalaš sihkkarastit sámi vuoigatvuođaid mat ain gávdnojit dan sadjái go ohcat čovdosiid mat sáhttet dagahit siskkáldas sámi riidduid. Dákkár perspektiivvas orušii váttis rievttálaččat bealuštit divodandoaimmaid mat sáhttet čuohcat sápmelaččaide geat almmolaš eiseválddiid lobi mielde doaimmahit ealáhusaset, nugo Njávdámis.
    </p>
    <p>
Sámi vuoigatvuođalávdegotti evttohus dagahivččii ahte guokte sámi joavkku biddjošedje vuostálagai, ja dat ráhkadivččii stuorra váttisvuođaid dán guovtti joavkku gaskavuhtii, ja Norgga eiseválddiid ektui.
    </p>
    <p>
Sámediggi atná mearkkašan vearan ahte áidna sadji gokko Sámi vuoigatvuođalávdegoddi evttoha aktiivvalaš doaibmabijuid suodjalan dihte sámi kultuvrra ja ođđasis ásahan dihte vuoigatvuođaid mat viehka muddui gusket earáide, lea evttohuvvon dakkár vuogi mielde mii čuozašii eará sámi jovkui.
    </p>
    <p>
Sámedikki oainnu mielde ferte nuortalaččaid historjjálaš vuoigatvuođaid boazodoalu, meahcásteami ja bivddu ektui dohkkehit ja ođđasis ásahit seammaláhkai go sámi vuoigatvuođaid muđui, nu guhkás go fal vejolaš. Sámediggi atná hui váidalahttin go nuortalaččaid historjjálaš vuoigatvuođaid ođđasis ásaheapmi muhtun muddui sáhttá čuohcat guovllu eará sápmelaččaid vuoigatvuođaide.
    </p>
    <p>
Sámediggi doarju Sámi vuoigatvuođalávdegotti evttohusa Njávdánjoga nuohttunvuoigatvuođaid máhcaheami birra nuortalaččaide.
    </p>
    <p>
Sámediggi doarju maid Sámi vuoigatvuođalávdegotti evttohusa sierra guolástanstivrra ásaheami birra Njávdánjohkii. Sámedikki oainnu mielde galggašedje nuortalaččat oažžut eanetlogu stivrra áirasiin danne go sii leat álgo vuoigatvuođalaččat Njávdánjoga bivdui.
    </p>
    <p>
Sámediggi doarju dasto Sámi vuoigatvuođalávdegotti evttohusa vissis meare luossasajiid addima birra Mátta-Várjjat gielddas nuortalaččaide.
    </p>
    <p>
Sámediggi ádde ahte nuortalaččaid boazodoallovuoigatvuođaid ođđasis ásaheapmi buvttášii ollu guovddáš hástalusaid, earenoamážit vuoigatvuođaid hárrái mat dálá doallovuoigatvuođalaččaid hálddus leat. Sámedikkis lea dattetge dat oaidnu ahte vissis áiggis sáhtášii gávdnat njuovžilis ja jierpmálaš čovdosiid.
    </p>
    <p type="title">10. Luonddumeassamat</p>
    <p type="title">10.1. Bággolonistanvejolašvuođa ráddjen</p>
    <p>
Sámi vuoigatvuođalávdegoddi dovddasta ahte luondduvuođđu lea guovddážis sámi kultuvrra boahtteáiggi dáfus. Sámediggi doarju dán ja atná danne hui deatalažžan oažžut dáhkiduvvot ahte eanet vahágahtti luonddumeassamat eai galgga dáhpáhuvvat. Sámediggi dáhttu deattuhit ahte leat juo dáhpáhuvvan menddo ollu ja stuorra meassamat sámi kultuvrii ja ealáhusaide vahágin.  Danne soaittášedje vel unnit meassamatge dagahit stuorra vahágiid. Dattetge lea nu ahte leat sápmelaččat ieža, iežaset ovddasteaddji orgánaiguin, buoremusat sáhtášedje árvvoštallat livččii go luonddumeassan ollislaččat vahágin sámi kultuvrra boahtteáigái.
     </p>
    <p>
Sámediggi lea duhtavaš go Sámi vuoigatvuođalávdegoddi lea evttohan fámuhuhttit stáhta láhkavuođu bákkuin lotnut eatnamiid stuorra luonddumeassamiidda (gč. eanahálddašanlága fápmuibidjankapihttala Sámi vuoigatvuođalávdegotti čielggadusas). Nugo ovdal lea deattuhuvvon, de ferte stáhta bággolonistanvuoigatvuođa gáržžideapmi leat dakkár eanahálddašanorgána sámi stivrema duohken maid Sámediggi lea dohkkehan. Muđui ii leat doarvái bures vuođustuvvon.
     </p>
    <p type="title">10.2. Sámediggái biehttalanvuoigatvuohta</p>
    <p>
Evttohus mii dáhtošii addit Sámediggái biehttalanvuoigatvuođa guđa jahkái luonddumeassamiin, lea Sámedikki mielas deatalaš lávki rivttes guvlui.  Dattetge ii leat evttohus lahkage dohkálaš danne go ii atte sápmelaččaide dáhkádusaid rievdadusaid vuostá maid molsašuddi politihkalaš oainnut riikkapolitihkas sáhttet dagahit. Sámediggi čujuha riidui Álttá/Guovdageainnueanu birra, mas Stuorradiggi ollásit badjelgeahčái sápmelaččaid beroštumiid.
     </p>
    <p>
Jos Stuorradiggi galggašii beassat, nugo Sámi vuoigatvuođalávdegoddi evttoha, orustahttit Sámedikki biehttalanvuoigatvuođa, de sáhttá dákkár biehttalanvuoigatvuohta ollugiid mielas orrut dakkárin mii duohtavuođas ii gávdno. Ortnega ferte liikká álggahit vai das oččošii vásihusaid. Sámedikki oainnu mielde galggašii Stuorradiggi bidjat alcces seammalágan ráddjemiid go vuođđoláhkarievdadusaid oktavuođas leat, namalassii nu ahte Stuorradiggi fertešii vuordit vissis áiggi ovdal go sáhtášii orustahttit Sámedikki biehttalanvuoigatvuođa. Sámediggi bidjá danne eaktun ahte ráhkaduvvo dakkár šiehtadus sápmelaččaid ja stáhta gaskka mii doarvái bures sihkkarasttášii luonddumeassamiid vuostá mat vahágahttet sámi guovlluid.
     </p>
    <p type="title">10.3. Eará bealit</p>
    <p>
Sámedikki oainnu mielde ferte árvvoštallat luonddumeassamiid sápmelaččaid eana-, čáhce- ja luondduresurssaid eaiggáduššan-, geavahan- ja háldovuoigatvuođa ektui.
     </p>
    <p>
Sámediggi dáhttu dan oktavuođas čujuhit ahte sápmelaččaid rievttálaš sadji, man vuođđun leat stáhta eiseválddiid geavatlaš ja politihkalaš beroštumit, leat systemáhtalaččat badjelgehččojuvvon. Dat lea dagahan ahte min historjjálaš vuoigatvuođain, boaresvirot vuoigatvuođain, riekteáddejumiin ja riektevuogádagain ii leat leamaš makkárge mearkkašupmi nášuvnnalaš váldedoaimmaheamis. Lea duohtavuohta ahte sápmelaččaid áddejupmi juridihkalaš vuoigatvuođain, dávjá eai vuolgge Norgga lágain, muhto baicce čiekŋalis kultuvrralaš ja sosiálalaš beliin maid leat ožžon sámi eallin- ja jurddašanvugiin buolvvaid čađa. Dásseárvvu sápmelaččaid ja dážaid gaskka ii sáhte joksat earágo jos vuhtiiválddášii dákkár beliid.
     </p>
    <p>
Sámedikki mielas lea Norgga stáhta ovddasvástádus čađahit sierra rievttálaš ja politihkalaš geatnegasvuođaid sápmelaččaid guovdu. Dán sáhttá earret eará dahkat gulahallamiin Sámedikkiin. Boahttevaš hálddašeami áigumuša vuođđun fertejit leat rievttelaš ja bistevaš čovdosat sápmelaččaide. Eahpitkeahttá leat sámi álbmogis nana eaiggáduššan-, geavahan- ja háldovuoigatvuođat mealgadii olles Finnmárkui — dan nugohčoduvvon čálekeahtes eatnamii.
     </p>
    <p>
Sámedikki mielas lea maid dárbu čujuhit ahte eiseválddiid čielggadangeatnegasvuođa ferte nannet lágas. Dasto ferte ásahuvvot čielga láhkavuođđu Sámediggái man vuođul beasašii gáibidit čielggademiid go Sámediggi dan atná dárbun, dahje jos meassan guoská sámi beroštumiide dahje jos meassamiid váikkuhusaid ii dieđe dahje dat leat eahpečielgasat. Sámediggi atná diehttelassan ahte Sámedikki galgá guldalit buot áššiin mat dagahit meassamiid. Sámediggi deattuha maid ahte gulaskuddanáiggit fertejit leat nu guhkit ahte maiddái boazoorohagat, gilisearvvit ja organisašuvnnat beasašedje buktit cealkámušaid Sámediggái ja eará guoskevaš orgánaide, vai Sámediggi dovddašii buot dáid go galgá gieđahallat ášši.
     </p>
    <p>
Evttohusat maid Sámi vuoigatvuođalávdegoddi lea buktán gulaskuddama, vuhtiiváldinnjuolggadusaid, lágaide ovttastahttima ja láhkačujuhusaid birra leat hui positiivvalaččat. Sámediggi lea buori muddui seamma gažaldagaid ovddidan go lea gáibidan ahte Vuođđolága ja ILO-konvenšuvnna geatnegasvuođaid galgá ovttastahttit lágaide oppalaččat. Dán rádjai lea leamaš stuorra váttisvuohtan sámi áššiid bargui go lágat leat nu eahpečielgasat ja go iešguđet orgánaid fuomášupmi lea leamaš váilevaš. Go vel hui guovddáš láhkamearrádusaidge eai oro ollu orgánat dovdamin. Sámi vuoigatvuođalávdegoddi lea dás ovddidan hui guovddáš fáttá mainna Sámediggi lea bargan ollu jagiid, ja Sámediggi háliida dákko rámidit Sámi vuoigatvuođalávdegotti barggu. Sámi vuoigatvuođalávdegoddi lea čájehan sihke áddejumi ja dáhtu geahčadit lágaid hui moalkás beliid, mat oktiibuot dagahit dahje gáržžidit sápmelaččaid váikkuhanvejolašvuođa ja dasto maid duohtandahkat Vuođđolága ulbmila. Norgga sámepolitihka čađaheapmi lea dan duohken ahte guovddáš bealit Sámi vuoigatvuođalávdegotti árvalusain duohtandahkkojuvvojit.
     </p>
    <p>
Sápmelaččaid riektedili barggu viidáseabbu proseassas ferte árvvoštallat makkár saji Sámediggi galggašii oažžut areálastivremis riikkadásis, fylkkadásis ja gielddadásis, danne go areálaid politihkalaš stivren ain šaddá leat dáin dásiin.
     </p>
    <p type="title">11. Hálddahuslaš váikkuhusat. Lágaid mearrideapmi</p>
    <p>
Nugo ovdal leat dadjan, de atná Sámediggi hui šállošahttin go Sámi vuoigatvuođalávdegoddi ii leat čielggadan gažaldaga sámi eaiggáduššanvuoigatvuođa birra Finnmárkku eatnamiidda. Sámedikki mielas ferte leat Sámedikki vealtameahttun gáibádussan dál nannet dán vuoigatvuođa.
    </p>
    <p>
Sámediggi evttoha dán dahkat ođđa mearrádusain eanahálddašanlága 1. kapihttalis, gos galgá čielgasit dadjat ahte sápmelaččain leat eaiggáduššan-, geavahan- ja háldovuoigatvuođat iežaset árbevirolaš guovlluide. Dáid vuoigatvuođaid galgá álgovuorus atnit oktasaš vuoigatvuohtan, dattetge doalahettiin vejolašvuođa ahte muhtun guovlluin sáhttet leat vuoigatvuođadilálašvuođat gos sihke eaiggáduššan- ja geavahanvuoigatvuohta lunddolaččat gullá ovttaskas sápmelažžii dahje vuoigatvuođalaš joavkkuide. Dáid beliid ferte beassat geahčadit ovdamearkka dihte evttohuvvon kommišuvnnas, dahje sierra vuoigatvuođakommišuvnnas man bargun lea čielggadit dákkár vuoigatvuođaid báikkálaš gáibádusaid vuođul.
    </p>
    <p>
Sámediggi imaštallá maid Sámi vuoigatvuođalávdegoddi oaivvilda go dadjá mearkkašumiin
    </p>
    <p>
nis iežas § 1-1 evttohussii Finnmárkku eatnamiid hálddašeami lága birra ahte «fylkka ássiid beroštumit ja sámi kultuvrra luondduvuođđu leat biddjon dássálagai», danne go dát dagahivččii ahte sámi vuoigatvuođat ja beroštumit duvdiluvvošedje eret. Finnmárkku fylkkadikki Sámi vuoigatvuođalávdegotti čielggadusa gieđahallan lea ovdamearkan dasa mii sáhttá dáhpáhuvvat jos vuođđun atná dakkár prinsihpa ahte «buohkaid fylkkas galgá bidjat dássálagai». Ferte čielgasit dáhkiduvvot ahte sápmelaččaid vuoigatvuođaid ja luondduvuođu ii sáhte rivvet čujuhettiin dán nugohčoduvvon «dásseárvui fylkkadásis». Earenoamáš deatalaččat dán oktavuođas leat luondduriggodagat, ealáhusat ja ássan, mat leat dárbbašlaččat sámi kultuvrii. Jos veardida sámi vuoigatvuođaid vuoigatvuođaiguin mat leat dovddastuvvon ollu eará riikkaid eamiálbmogiidda dáid riikkaid ráđđehusaid šiehtadussaiguin, de ii leat sámi beroštumiid dássen eará beroštumiiguin mihkkege lávkkiid ovddosguvlui, iige dat sihkkarasttášii sámi kultuvrra boahtteáiggi doarvái bures.
    </p>
    <p>
Sámediggi dulko dán nu ahte ii cakka dan ahte «báikegoddeálbmot sámi guovlluin berre oažžut vissis ovdamuni vuostálas beroštumiid ektui» nugo Sámi vuoigatvuođalávdegoddi ieš lea cealkán (NOU 1997:4 s. 61), ja danne ii áiggo evttohit rievdadusaid evttohuvvon ulbmilparagráfas lágas Finnmárkku eatnamiid hálddašeami birra. Deatalažžan dás lea maid ahte gulaskuddanorgánat orrot duhtavaččat dainna mo lea hábmejuvvon.
    </p>
    <p>
Sámediggi lea duhtavaš go Sámi vuoigatvuođalávdegoddi ii dáhtoše luobahangeatnegasvuođa, muhto ahte eanahálddašanorgánat sáhttet biehttalit luobaheami almmá vuođustusa haga, váldonjuolggadusa vuođul man mielde eatnamat ja luondduriggodagat galget leat oktasaš geavaheapmái. Sámediggi dáhttu deattuhit ođđa hálddašannjuolggadusaid ulbmila maid Sámi vuoigatvuođalávdegoddi lea čilgen ná: «Hálddašeami ulbmilin lea gitta maŋimuš áiggiid rádjai leamaš láhčit dili fylkii fárremii ja fylkka resurssaid geavaheapmai, dávjá stuorraservodahkii ávkin ja sámi álbmoga beroštumiide goarádussan, muhto dál galgá sámi kultuvrra sihkkarastima ja ovddideami beroštupmi fylkka álbmogii buoremussan, leat váldoulbmilin.»
    </p>
    <p type="title">IV. VIIDÁSEABBU BARGU</p>
    <p>
Álbmotrievtti prinsihpat eamiálbmogiid vuoigatvuođaid birra leat čielgasat, ja dadjet  áibbas čielgasit ahte stáhtat galget dovddastit ja nannet eamiálbmogiid vuoigatvuođaid dáid álbmogiid riektevuogádagaid ja vuoigatvuođaid vuođul. Midjiide sápmelaččaide Norggas šaddet guovddáš gažaldagat min álbmoga boahtteáiggi vuoigatvuođaid ja eallineavttuid birra, mearriduvvot Sámedikki ja stáhta gaskasaš ráđđádallamiiguin ja šiehtadallamiiguin.
   </p>
    <p>
Vuođđun dákkár šiehtadallamiin ferte leat ahte min álbmoga eana-, čáhce- ja luondduriggodatvuoigatvuođat doahttaluvvojit ja dovddastuvvojit. Sámediggi atná guovddáš olmmošvuoigatvuohtan ahte mii ieža beassat ovddasvástideaddji sajis leat mielde hálddašeamen sámi servodaga iežamet eavttuid mielde.
   </p>
    <p>
Mii galgat dahkat historjjálaš barggu ja ollašuhttit vejolašvuođa gokko boasttuvuođaid politihkas, lágain ja hálddašeamis sáhttá njulget demokráhtalaš ideálaid mielde eamiálbmogiid birra. Norggas leat mis sápmelaččain, smávva álbmogin, smávva vejolašvuođat nannet iežamet rievttálaš dili eanetlohkodemokratiijain. Dáhkádusaid min boahtteáigái ferte ovttastahttit Norgga lágaide ja dálá stáhtalaš hálddašanorgánaide ortnegiiguin mat devdet min dárbbuid ja vuoigatvuođaid. Nappo danne ásahuvvuige Sámi vuoigatvuođalávdegoddi áiggistis, čielggadan dihte čovdosiid mat nannešedje sápmelaččaid rievttálaš dili.
   </p>
    <p>
Stáhtas lea geatnegasvuohta láhčit dili nu  ahte beassat hukset iežamet boahtteáiggi. Dát lea celkojuvvon sihke politihkalaččat ja Vuođđolágas, ja Sámediggi dáhttu ain luohttit ahte nu geavvá. Jos nu ii geavaš, de sáhttá álgit ođđa ja lossa politihkalaš proseassa sápmelaččaid ja stáhtalaš eiseválddiid gaskka — proseassa mii ii leat goabbáige ávkin ja mas ii goabbáge dieđe bohtosa.
   </p>
    <p>
Jos min kultuvrras ja servodagas galggašedje sihkkaris boahtteáiggi eavttut, de fertešii dohkkehit positiivvalaš vealaheami álbmotrievttálaš prinsihpaid vuođul. Min álbmoga eallinvuođu ii sáhtášii sihkkarastit earáláhkai.
   </p>
    <p>
Sámi vuoigatvuođalávdegotti čielggadus lea dássážii stuorámus ášši mii njuolga váikkuha sámekultuvrra ávnnaslaš vuođu. Livččii álbmotrievttálaš prinsihpaid vuostá jos Sámediggi dákkár proseassas galggašii leat dušše dábálaš gulaskuddanásahus. Danne atná Sámediggi lunddolažžan ja riektan ahte Sámediggi ja Ráđđehus dallánaga ásahit lagas ovttasbarggu man vuođđun lea ovttaárvosašvuohta ja nubbi nuppi árvvusatnin, hábmen dihte láhkaproposišuvnnaid sámi vuoigatvuođaid ja dáid hálddašeami birra. Maiddái ášši gieđahallama oktavuođas Stuorradikkis vurdojuvvo ahte Sámediggi oažžu guovddáš saji. Mii čujuhit dás prinsihppii mii dadjá ahte sámi vuoigatvuođaid ii sáhte čielggadit bissovaš vugiin earágo šiehtadusaiguin stáhta ja sápmelaččaid ovddasteaddji orgánaid gaskka.
   </p>
    <p>
Sámediggi čujuha ahte sihke dálá Ráđđehus ja ovddit Ráđđehus leat bidjan eaktun ahte Sámediggi galgá leat guovddážin go eavttut biddjojuvvojit áššiin mat gusket sámi álbmogii. Dát ášši guoská dieđusge min álbmoga boahtteáigái.
   </p>
    <p>
Sámedikki mielas galggašii Sámediggi viidáseabbu barggus sámi vuoigatvuođaiguin earenoamáš fuomášumi čatnat boaresvirot sámi vuoigatvuođaide ja sámi riekteáddejumiide ja dáid váikkuhusaide, sihke ovttaskas ja oktasaš sámi vuoigatvuođaid ja dáid hálddašeami ektui. Sámediggi čujuha čielggadanbargui mii lea dahkkojuvvomin, ja vuordá ahte dát bargu livččii doarjjan sámi vuoigatvuođaide ja vuhtiiváldojuvvo viidáseabbu proseassas.
   </p>
    <p>
Sámediggi áigu dáhttut álggahuvvot čielggadanbarggu čilgen dihte mo iešguđetlágan hálddašanmálliid sáhtášii heivehit ja sihkkarastit EU-vuogádaga siskkobealde, vai sihkkarasttášii resurssaid dakkár vugiin mii dán dokumeanttas lea eaktun.
   </p>
    <p>
Sámediggi bidjá eaktun ahte Sámi vuoigatvuođalávdegotti bargu galgá jotkojuvvot seamma prinsihpaid vuođul go dássážii, vai sápmelaččaid vuoigatvuođaid geat orrot olggobealde Finnmárkku sáhttá čielggadit ja sihkkarastit. Sámediggi atná earenoamáš deatalažžan sihkkarastit máttasápmelaččaid váldoealáhusa vuođu — boazodoalu. Dálá dilli lea ollu máttasámi guovllu sámi joavkkuide dohkketmeahttun, geat doaisttážii duopmostuoluin fertejit bealuštit vuoigatvuođaideaset majoritehtaálbmoga vuostá. Dušše ollu diggeáššit leat noađđin dán muttos smávva jovkkožii. Dasto ráhkaduvvo maid hui šállošahtti vuostemiella sápmelaččaid vuostá álbmoga ii-sámi oasis, ja guhkit áiggi vuollái dat billista sápmelaččaid beaivválaš dili ja sin gaskavuođaid daidda geat eai leat sápmelaččat.
   </p>
    <p>
Sámediggi vuordá ahte dikkis livččii guovddáš ja aktiivvalaš sadji viidáseabbu čielggadusaid mandáhta hábmemis, čielggadanlávdegotti čoahkádusa mearrideamis ja lágaid ja láhkaásahusaid ráhkademiin mat gusket sámi vuoigatvuođaide.
   </p>
    <p>
Ášši meannudeapmi loahpahuvvui čakčamánu 30. b. dii. 18.00.
   </p>
    <p type="title">Ášši 34/99  Sámi guovlluid eanadoalloplána</p>
    <p>
Ášši meannudeapmi álggahuvvui golggotmánu 1. b. dii. 09.00
  </p>
    <p type="title">I. Áššebáhpirat</p>
    <list>
      <p type="listitem">

     
Sámi ássanguovlluid eanadoalloplána
     

    </p>
      <p type="listitem">

     
Sámi riddo- ja vuotnaguovlluid doaibmaplána 1997 - 2001 - ođasmahttin
     

    </p>
      <p type="listitem">

     
Notáhta ASGìi  (Davvi-Norgga ealáhusstrategiijaid hálddahuslaš ovttastanjoavku), 22.10.98
     

    </p>
      <p type="listitem">

     
Sámedikkepresideantta sáhkavuorru Ráđđehusa Davvi-Norgga Lávdegoddi (RNNU) 30.06.99 čoahkimis
     

    </p>
      <p type="listitem">

     
Davvi-Norgga ealáhusstrategiijat: Doaibmaevttohus čuovvoleami stáhtus
     

    </p>
    </list>
    <p type="title">II. Ovddiduvvon eavttuhusat</p>
    <p type="title">Sámediggeráđi árvalus Sámediggái:</p>
    <p>
Sámediggi čujuha dasa ahte eanadoallu lea guovddážis sámi ealáhussan ja kulturguoddin.  Okta dain guovddáš riektilaš eavttuin mat leat stáhta politihka vuođđun sámiid ektui, lea ahte gáhttet sámi materiálalaš kulturvuođu. Eanadoallu lea dehálaš barggahan - ja ássanfáktor sámi guovlluin. Sámedikki mihttomearrin lea hábmet sámi guovlluid eanadoallopolitihka, mas ealáhusa rámmaeavttuid vuođđun lea našuvnnalaš sámepolitihkalaš mihttomearit, ja álbmotriektilaš ja siskildasriektilaš prinsihpat. Sámedikki mihttomearrin lea maiddái šaddat eanadoallopolitihkalaš aktøran.
    </p>
    <p>
Sámediggi lea duhtavaš dainna go galgá ráhkaduvvot ođđa eanadoallodieđáhus. Sámediggi vuordá ahte dieđáhus sistisdoallá perspektiivvaid ja ráhkkanahttá doaimmaide mat sáhttet nannet sámi guovlluid eanadoalu ovdáneami.
    </p>
    <p>
Ealáhus vásiha ahte doalut heaittihuvvojit eambbo go ovdal, dan seammás go rekrutteren olbmuid ealáhussii lea heittot.  Dan geažil lea ge dehálaš álggahit sierranas doaimmaid vai ain lea vuođđu eanadoallobuvttadeapmái sámi guovlluin. Lea dehálaš bisuhit eanadoallo-buvttadeami dán guovllus. Sámediggi čujuha dasa ahte stuorát oassi sápmelaččain barget vuođđoealáhusain veardiduvvon riikka ássiiguin muđuid. Dás ferte maiddái fuobmášahttit eanadoalu árvvu dasa ahte buvttadit oktasaš buriid nu mo bisuhit kulturduovdagiid, biologalaš eatnatvuođa, biebmooadjebasvuođa ja ealli giliid.
    </p>
    <p>
Sámediggi ádde dan ahte muhtin eanadoallobuktagiid, mat buvttaduvvojit menddo olu, ferte geahpedit. Berre joatkit politihkain man bokte vuoruha gordnebuvttadeami riikka buoremus eanadoalloguovlluin, ja mielkebuvttadeami muđuid riikkas. Sámediggi dáhtošii eanadoalu ain eambbo regionáliseret. Sámi guovlluid eanadoallobuvttadeapmi lea ráddjejuvvon šibit- ja sávzadollui. Dan sivas ii leat riekta gáržžidit mielkebuvttadeami sámi guovlluin seamma láhkái go riikkas muđui, danin go lea váttis ásahit eará buvttademiid. Riikkadásis dahká sámi eanadoallu dušše 600 jahkebarggu, dahje vuollil 1% riikkas.
    </p>
    <p>
Sámediggi evttoha ahte biddjo sierra sisaboahtomihttu eanadollui sámi guovlluin. Galgá ásahit indikáhtoriid mat čájehit dán ássanguovllu sisaboahtoovdáneami. Mihttomearrin galgá leat ahte bisuha doallostruktuvrra mas sihke oktafidno- ja lotnolasdoalut leat áigumušjoavkun. Danin ahte bisuhit doarvái stuora hivvodaga eanadoallogálvvuide, de lea dehálaš doallat strukturgoluid nu vuollin go vejolaš.
    </p>
    <p>
Olu dálut sámi guovlluin leat ceggejuvvon 1970-loguin. Eatnašiid dárbbaša sakka rievdadit dahje divvut. Dasto leat eiseváldit bidjan gáibádusaid doallovisttiid hábmemii mat maiddái gustojit boarrasat visttiide. Lea stuorra hástalussan geahččalit ođđa ja hálbbit huksen-teknihkalaš čovdosiid, mat leat heivehuvvon arktalaš doallodiliide. Dát dilit eaktudit sierra áŋgiruššama das ahte bisuhit doaluid mat odne doibmet. Váilevaš ruhtadanvejolašvuođat sáhttet dahkat ahte heitet doaluiguin, ja nuorat ballet váldimis badjelasaset diekkár doaluid.
    </p>
    <p>
Doaluid láigoeatnamiid oassi lea mealgat sámi guovlluin. Stuora oassi eanadoalloareálain lea eará eaiggát go dat gii daid geavaha. Dát hehtte guhkesáiggi plánema ja riggodagaid geavaheami, mii fas gáržžida vejolašvuođaid ásahit heivvolaš doaluid. Strategiija berre leat ahte rievdada otná oamastanstruktuvrra areálaide mat leat geavahusas. Sámediggi oaidná ahte lea dárbu nannet eanaláigohan njuolggadusaid, ja ahte eanadoalloeiseváldit láhčet diliid nu ahte lea vejolaš buorebut atnit ávkki eanadoalloopmodagain guhkitáigge láigo-soahpamušaid bokte, dahje leat buoret vejolašvuođat oastit eatnama. Berre guorahallat lágaid eanaláigoheami ja geavahanrievtti ektui.
    </p>
    <p>
Árbevirolaš eanadoalu bokte sámi guovlluin, lea meahcceeatnamiid ávkkástallat šibihiide guhkit áiggi árbevierru. Boraspiriid laskan lea mielddisbuktán stuora vahágiid guohton-eatnamiin. Dát lea mielddisbukten ahte buvttadeapmi gáržžiduvvo dasa ahte eambbo geavaha áiddesisgittiid. Sámediggi oaidná ahte lea dárbu álggahit doaimmaid danin ahte ráddjet boraspirevahágiid. Sávzadoalu ráddjejuvvon ekonomalaš dilis sáhttá boraspirevahágiid lassáneapmi dahkat ahte heitet doaluiguin.
    </p>
    <p>
Vearro- ja divadatdássi váikkuha mealgat eanadállodoalu sisabohtui. Dáid goluid geahpedeami berre regionáliseret ja differánsieret eambbo nu ahte addá buoret ovdamuniid sámi guovlluide. Geahpedeapmi boahtá njuolgga eanadállodoallái ávkin.
    </p>
    <p>
Sámediggi eaktuda ahte rámmaeavttut bargat lotnolasealáhusaiguin bissot. Eanadoalu ii sáhte čuoldit eret eará ealáhusain. Eanadoallu lea dehálaš ja integrerejuvvon oassi báikkálaš barggahanvuogádagas. Eanadoalu sáhttá heivehit eará fidnuide lotnolas oktavuođas, ja nu leat mielde dahkamin bistevaš heivehallamiid sektorrájáid rastá. Eanadoalu ovdánan-vejolašvuođaid sámi guovlluin galgá nannoseappot árvvoštallat ovttastuvvon regiovnnalaš ovdánanperspektiivvas. Sámediggi bidjá sámi báikkálašservodagaid ovttastuvvon ovdánan-strategiijii, stuora deattu mas iešguđet ealáhusaid váikkuhangaskaomiid geahččá oktan. Lea dárbu guorahallat lágaid, njuolggadusaid ja ekonomalaš váikkuhangaskaomiid mat sáhttet dahkat ahte lea álkkit ovdánahttit birgejeaddji ealáhuslotnolasaid. Mihttomearrin galgá leat ahte eambbo ovttastahttá váikkuhangaskaomiid rastá sektorrájáid, vai oažžu buoret guovllu-politihkalaš ávkki áŋgiruššamis maid almmolašvuohta dahká guovlluid ektui. Regionála ovdánanprográmmaid bargu rahpá diekkár ollislaš ealáhuspolitihkalaš jurddašeami ja lahkaneami. Sámedikkis leat buorit vásáhusat das ahte geavahit váikkuhangaskaomiid rastá sektorrájáid gos lotnolasvuođat leat guovddážis.
    </p>
    <p>
Gielddus njuovvat sávzzaid ruovttus lea ovdamearkan dasa mo lotnolas birgenláhki lea sakka gáržžiduvvon. Diekkár gielddus gáržžida vejolašvuođaid náláštuhttit sávzzabierggu. Gáržžidusat deivet erenoamážit sámi guovlluid, main eai leat eará dienasvejolašvuođat go dat maid vuođđoealáhusat sáhttet addit.
    </p>
    <p>
Sámediggi oaidná dárbbašlažžan ovdánahttit sierra gelbbolašbirrasiid Davvi-Norgii Davvi-Norgga várás. Eanadoallodutkan arktalaš eanadoalu várás ii leat čuovvoluvvon. Ferte ovdánahttit sierra prográmmaid Dutkan- ja oahppudoaimmaide riikkaoasi eanadoalu várás. Gáibiduvvo olu sis geat buvttadit biepmu, sihke das mii guoská gilvui, kvalitehtii, birasseasti buvttadanvugiide ja ahte goluid doalahit vuollin. Dárbbašit fágaskuvllaid, fágaguovddážiid ja vejolašvuođaid váldit alit oahpu arktalaš eanadoalus ja giliidovdánahttimis. Dasa lassin dárbbašit lávdaortnegiid mat leat heivehuvvon doalliid oahppo- ja gelbbolašvuođadárbui vai sáhttet nannet iežaset eanadoallofágalaš duogáša. Sihke dutkan ja geavaheaddjiid várás ovdánanbargu duddjo eanadollui ođasmahttima.
    </p>
    <p>
Sámediggi oaidná Finnmárkku eanadollui stuorra vejolašvuođaid ovttasbarggus rastá riikkaid rájáid, sihke Suomain ja Ruoššain. Sihke eanadoallogálvvuid vuovdin, ja Finnmárkku náláštuhttinfitnodagaid vejolaš buvttadankapasitehta ávkkástallan sáhttá nannet eanadoalu. Dien oktavuođas sáhttá eanadoallu leat dehálaš rájáidrastá ovttasbarggus sihke Barents- ja Interregprográmmaid bokte.
    </p>
    <p>
Sámediggi dáhttu čujuhit dasa ahte Sámediggi ferte árrat váldot mielde plánen- ja mearridanproseassaide mat leat dehálaččat sámi álbmogii. Sámediggi galgá leat oassálastin ja eaktoráhkadeaddjin servodathábmemis vai sáhttá áimmahuššat, nannet ja ovdánahttit sámi ealáhusaid ja servodaga. Dát gusto maiddái sámi guovlluid eanadoallopolitihka ovdánahttimii ja hábmemii.
    </p>
    <p type="title">Eavttuhus 1, oktasaš eavttuhus áirasis Sverre Andersen, Bargiidbellodaga sámediggejoavku jaáirasis Øystein Ballari, NSR:a sámediggejoavku:</p>
    <p>
Ođđa goalmmát teakstaoassin:
    </p>
    <p>
Sámedikki mielas galggašii ođđa eanadoallodieđáhusa barggus eambbo oktasaččat árvvoštallat sámi guovlluid vuođđoealáhusaid; guolásteami, eanadoalu ja boazodoalu. Eanadoalu lea maid deatalaš árvvoštallat ollislaš guovllupolitihkalaš oktavuođas. Sámi eanadoallu lea dan duohken ahte bisuhuvvo priváhta ja almmolaš fálaldagaid lávdaduvvon lokaliseren, nugo lagas gávppit, fievrrideapmi, poasta, skuvllat jna. Dákkár infrastruktuvrra heaittiheapmi lea maid mielde unnideamen ealáhusvejolašvuođaid sámi gilážiin.
    </p>
    <p>
Njealját teakstaoasi sadjái biddjojuvvo:
    </p>
    <p>
Sámediggi ádde bures ahte lea dárbu riikkadásis geahpedit muhtun eanadoallobuktagiid badjelmearálaš buvttadeami. Sámi guovlluid eanadoallobuvttadeapmi lea hui unni riikkadási ektui, iige leat ollus mielde dagahemen našuvnnalaš badjelmearálaš buvttadeami. Dát buvttadeapmi lea šibihat, sávzzat ja gáiccat mat buvttaduvvojit roavvafuođđariin. Dasto lea ealáhus hui deatalaš ássanstáđisvuhtii ja barggolašvuhtii, ja deatalaš kulturguoddi ja regiovnnalaš borramušsihkkarvuohtan/-válmmasvuohtan. Danne ii leat riekta gáržžidit sámi guovlluid buvttadeami geahpedan dihte nášuvnnalaš badjelmearálaš produkšuvnna.
    </p>
    <p>
Mielkeeriid vuovdinortnet lea dagahan ahte sámi guovlluin leat eambbo doalut heaittihuvvon go muđui riikkas. Evttohus man mielde galggašii geassit sisa 100% vuovdinvolumas, raššudivččii mielkebuvttadeami vel eambbo. Jos galggašii bisuhit iešguoddi mielkebuvttadeami, de fertešii Sámedikki mielas bidjat johtui doaibmabijuid bisuhan dihte mielkebuvttadeami unnimusat dálá dási. Mielkki vuovdinearreortnega ferte danne heaittihit, ja mielkeeriid addit ruovttoluotta.
    </p>
    <p>
Ođđa nubbi teakstaoassi siidu 2
    </p>
    <p>
Sámediggi diehtá ahte ođđa stuorradiggedieđáhusa oktavuođas eanadoalu birra, lea áigumuššan geahčadit eana-, konsešuvdna- ja árbevuoigatvuođalágaid. Lea earret eará evttohuvvon loktet doallosturrodaga eanadoallodáluid konsešuvdnaluvvemiin. Sámi eanadoalus lea stuorit oassi smávvakapitála eanadoallu, stuorit oassi smávva doalut vuollel 0,5 jahkedoaimma ja stuorit oassi lotnolasdoalut, eanadoaluin ja eará vuođđoealáhusaiguin (guolásteapmi, meahcásteapmi, duodji) lotnolassii, go muđui riikkas. Sámedikki mielas ii galggašii loktet konsešuvdnaráji.
    </p>
    <p>
Sámedikki mielas galggašii maid čavget orrungeatnegasvuođa bisuhan ja nannen dihte ássama sámi giliin. Árbevuoigatvuođaláhka lea sohkariekti mii lea doaibman maiddái Finnmárkkus 1974 rájes.
    </p>
    <p>
Sámi guovlluin lea árbevierrun addit dálu nuoramus mánnái, dahje muhtumii dain nuoramusain. Dilli soaitá vuolgit boazodoalu dahje muhtun guovlluin riddoguolásteami geavahusas. Árbevuoigatvuođaláhka guoská boarrasepmosa vuosttasvuoigatvuhtii, ja dat ii čuovo min árbevieru. Sámediggi evttoha lága mii bidjá buot mánáid ovtta dássái, ja ahte váhnemat galget ieža mearridit gii galgá dálu oažžut.
    </p>
    <p>
Goalmmát teakstaoasi sadjái «Árbevirolaš eanadoalu bokte . . . .» rájes «. . . . dahkat ahte heitet doaluiguin» rádjai, biddjojuvvo:
    </p>
    <p>
Ođđa hálddašanortnet stuorra boraspiriide boraspiredieđáhusa čuovusin ja Bernkonvenšuvnna čuovvuleapmin stuorra boraspiriid birra, lea dagahan ahte stuorra biraspiret leat hui ollu lassánan sámi guovlluin. Dát lea dagahan stuorra vahágiid ja váivviid eanadollui, earenoamážit sávza- ja gáicadolluii, mas boađusin leat eambbo heaittihuvvon doalut. Eanadoalu earalágan rámmaeavttut lassánan boraspiriid geažil ii leat čuovvuluvvon doarvái ekonomalaš resurssaiguin doaibmabijuide ja nuppástuhttimii. Ealáhus lea buori muddui ieš šaddan gillát ekonomalaččat go lea massán eambbo elliid go ovdal ja nuppástuhttingoluid geažil. Sámedikki oainnu mielde ferte dalán bidjat johtui doaibmabijuid mat dárbbašuvvojit go áigu geahpedit vahágiid maid boraspiret leat dagahan amas ain eanet dálut heaittihuvvot. Ferte earret eará árvvoštallat leago dárbu buoridit dálá buhtadanortnegiid, álkidit njuolggadusaid boraspiriid goddimii ja eará vaháteastadeaddji doaibmabijuid.
    </p>
    <p>
Seammás fertejit guovddáš eiseválddit veahkehit dárbbašlaš ekonomalaš resurssaiguin oažžun dihte eambbo bistevaš nuppástuhttima ealáhusas, jos galggašii joksat dássedettolaš boraspirehálddašeami mihttomeari boahtteáiggi eanadoalloealáhusa ektui.
    </p>
    <p>
Sámedikki mielas ferte maid árvvoštallat Bernkonvenšuvnna ollašuhttima váikkuhusa stuorra boraspiriid birra, daid geatnegasvuođaid ektui maid Norgga stáhta lea váldán badjelasas Norgga sámepolitihka mihttomeriid bokte ja ILO-konvenšuvnna dohkkeheami bokte eamiálbmotvuoigatvuođaid birra.
    </p>
    <p type="title">III. Jienasteapmi</p>
    <p>
39 áirasis ledje 35 čoahkis.
   </p>
    <p>
Jienasteapmi čađahuvvui dáid vuoruid mielde:
   </p>
    <list>
      <p type="listitem">

     
Eavttuhus 1 mearriduvvui ovttajienalaččat.
     

    </p>
      <p type="listitem">

     
Sámediggeráđi árvalus mearriduvvui ovttajienalaččat.
     

    </p>
    </list>
    <p>
IV. Beavdegirjelasáhus
   </p>
    <p>
Dán áššis ii gáibiduvvon lasáhus beavdegirjái.
   </p>
    <p type="title">V. Sárdnunlistu ja replihkkavuorut</p>
    <p>

    

     

      

      

      

      

        
Sáhkaovddideaddji
        
Replihkka
        </p>
    <p>
1.
        
Ing-Lill Pavall, áššeovddideaddji
        

        </p>
    <p>
2.
        
Sverre Andersen
        

        </p>
    <p>
3.
        
Øystein Ballari
        

        </p>
    <p>
4.
        
Arvid Skjellhaug
        

        </p>
    <p>
5.
        
Egil Olli               
        

        </p>
    <p>
6.
        
Klemet Erland Hætta
        
Egil Olli               
        </p>
    <p>
7.
        
Øystein Ballari
        

        </p>
    <p>
8.
        
Ing-Lill Pavall
        

        </p>
    <p>

        
Egil Olli (čoahkkinortnegii)
        

        </p>
    <p></p>
    <p type="title">VI. Sámedikki mearrádus maŋŋá jienasteami lea ná:</p>
    <p>
Sámediggi čujuha dasa ahte eanadoallu lea guovddážis sámi ealáhussan ja kulturguoddin.  Okta dain guovddáš riektilaš eavttuin mat leat stáhta politihka vuođđun sámiid ektui, lea ahte gáhttet sámi materiálalaš kulturvuođu. Eanadoallu lea dehálaš barggahan - ja ássanfáktor sámi guovlluin. Sámedikki mihttomearrin lea hábmet sámi guovlluid eanadoallopolitihka, mas ealáhusa rámmaeavttuid vuođđun lea našuvnnalaš sámepolitihkalaš mihttomearit, ja álbmotriektilaš ja siskildasriektilaš prinsihpat. Sámedikki mihttomearrin lea maiddái šaddat eanadoallopolitihkalaš aktøran.
   </p>
    <p>
Sámediggi lea duhtavaš dainna go galgá ráhkaduvvot ođđa eanadoallodieđáhus. Sámediggi vuordá ahte dieđáhus sistisdoallá perspektiivvaid ja ráhkkanahttá doaimmaide mat sáhttet nannet sámi guovlluid eanadoalu ovdáneami.
   </p>
    <p>
Sámedikki mielas galggašii ođđa eanadoallodieđáhusa barggus eambbo oktasaččat árvvoštallat sámi guovlluid vuođđoealáhusaid; guolásteami, eanadoalu ja boazodoalu. Eanadoalu lea maid deatalaš árvvoštallat ollislaš guovllupolitihkalaš oktavuođas. Sámi eanadoallu lea dan duohken ahte bisuhuvvo priváhta ja almmolaš fálaldagaid lávdaduvvon lokaliseren, nugo lagas gávppit, fievrrideapmi, poasta, skuvllat jna. Dákkár infrastruktuvrra heaittiheapmi lea maid mielde unnideamen ealáhusvejolašvuođaid sámi gilážiin.
   </p>
    <p>
Ealáhus vásiha ahte doalut heaittihuvvojit eambbo go ovdal, dan seammás go olbmuid rekrutteren ealáhussii lea heittot. Dan geažil lea ge dehálaš álggahit sierranas doaimmaid vai ain lea vuođđu eanadoallobuvttadeapmái sámi guovlluin. Lea dehálaš bisuhit eanadoallo-buvttadeami dán guovllus. Sámediggi čujuha dasa ahte stuorát oassi sápmelaččain barget vuođđoealáhusain veardiduvvon riikka ássiiguin muđuid. Dás ferte maiddái fuobmášahttit eanadoalu árvvu dasa ahte buvttadit oktasaš buriid nu mo bisuhit kulturduovdagiid, biologalaš eatnatvuođa, biebmooadjebasvuođa ja ealli giliid.
   </p>
    <p>
Sámediggi ádde bures ahte lea dárbu riikkadásis geahpedit muhtun eanadoallobuktagiid badjelmearálaš buvttadeami. Sámi guovlluid eanadoallobuvttadeapmi lea hui unni riikkadási ektui, iige leat ollus mielde dagahemen našuvnnalaš badjelmearálaš buvttadeami. Dát buvttadeapmi lea šibihat, sávzzat ja gáiccat mat buvttaduvvojit roavvafuođđariiguin. Dasto lea ealáhus hui deatalaš ássanstáđisvuhtii ja barggolašvuhtii, ja deatalaš kulturguoddi ja regiovnnalaš borramušsihkkarvuohtan/-válmmasvuohtan. Danne ii leat riekta gáržžidit sámi guovlluid buvttadeami geahpedan dihte nášuvnnalaš badjelmearálaš produkšuvnna.
   </p>
    <p>
Mielkeeriid vuovdinortnet lea dagahan ahte sámi guovlluin leat eambbo doalut heaittihuvvon go muđui riikkas. Evttohus man mielde galggašii geassit sisa 100% vuovdinvolumas, raššudivččii mielkebuvttadeami vel eambbo. Jos galggašii bisuhit iešguoddi mielkebuvttadeami, de fertešii Sámedikki mielas bidjat johtui doaibmabijuid bisuhan dihte mielkebuvttadeami unnimusat dálá dásis. Mielkki vuovdinearreortnega ferte danne heaittihit, ja mielkeeriid addit ruovttoluotta.
   </p>
    <p>
Sámediggi evttoha ahte biddjo sierra sisaboahtomihttu eanadollui sámi guovlluin. Galgá ásahit indikáhtoriid mat čájehit dán ássanguovllu sisaboahtoovdáneami. Mihttomearrin galgá leat ahte bisuha doallostruktuvrra mas sihke oktafidno- ja lotnolasdoalut leat áigumušjoavkun. Danin ahte bisuhit doarvái stuora hivvodaga eanadoallogálvvuide, de lea dehálaš doallat strukturgoluid nu vuollin go vejolaš.
   </p>
    <p>
Ollu dálut sámi guovlluin leat ceggejuvvon 1970-loguin. Eatnašiid dárbbaša sakka rievdadit dahje divvut. Dasto leat eiseváldit bidjan gáibádusaid doallovisttiid hábmemii mat maiddái gustojit boarrasot visttiide. Lea stuorra hástalussan geahččalit ođđa ja hálbbit huksen-teknihkalaš čovdosiid, mat leat heivehuvvon arktalaš doallodiliide. Dát dilit eaktudit sierra áŋgiruššama das ahte bisuhit doaluid mat odne doibmet. Váilevaš ruhtadanvejolašvuođat sáhttet dahkat ahte heitet doaluiguin, ja nuorat ballet váldimis badjelasaset diekkár doaluid.
   </p>
    <p>
Sámediggi diehtá ahte ođđa stuorradiggedieđáhusa oktavuođas eanadoalu birra, lea áigumuššan geahčadit eana-, konsešuvdna- ja árbevuoigatvuođalágaid. Lea earret eará evttohuvvon loktet doallosturrodaga eanadoallodáluid konsešuvdnaluvvemiin. Sámi eanadoalus lea stuorit oassi smávvakapitála eanadoallu, stuorit oassi smávva doalut vuollel 0,5 jahkedoaimma ja stuorit oassi lotnolasdoalut, eanodoaluin ja eará vuođđoealáhusaiguin (guolásteapmi, meahcásteapmi, duodji) lotnolassii, go muđui riikkas. Sámedikki mielas ii galggašii loktet konsešuvdnaráji.
   </p>
    <p>
Sámedikki mielas galggašii maid čavget orrungeatnegasvuođa bisuhan ja nannen dihte ássama sámi giliin. Árbevuoigatvuođaláhka lea sohkariekti mii lea doaibman maiddái Finnmárkkus 1974 rájes.
   </p>
    <p>
Sámi guovlluin lea árbevierrun addit dálu nuoramus mánnái, dahje muhtumii dain nuoramusain. Dilli soaitá vuolgit boazodoalu dahje muhtun guovlluin riddoguolásteami geavahusas. Árbevuoigatvuođaláhka guoská boarrásepmosa vuosttasvuoigatvuhtii, ja dat ii čuovo min árbevieru. Sámediggi evttoha lága mii bidjá buot mánáid ovtta dássái, ja ahte váhnemat galget ieža mearridit gii galgá dálu oažžut.
   </p>
    <p>
Doaluid láigoeatnamiid oassi lea mealgat sámi guovlluin. Stuora oassi eanadoalloareálain lea eará eaiggát go dat gii daid geavaha. Dát hehtte guhkesáiggi plánema ja riggodagaid geavaheami, mii fas gáržžida vejolašvuođaid ásahit heivvolaš doaluid. Strategiija berre leat ahte rievdada otná oamastanstruktuvrra areálaide mat leat geavahusas. Sámediggi oaidná ahte lea dárbu nannet eanaláigohan njuolggadusaid, ja ahte eanadoalloeiseváldit láhčet diliid nu ahte lea vejolaš buorebut atnit ávkki eanadoalloopmodagain guhkitáigge láigosoahpamušaid bokte, dahje leat buoret vejolašvuođat oastit eatnama. Berre guorahallat lágaid eanaláigoheami ja geavahanrievtti ektui.
   </p>
    <p>
Ođđa hálddašanortnet stuorra boraspiriide boraspiredieđáhusa čuovusin ja Bernkonvenšuvnna čuovvuleapmin stuorra boraspiriid birra, lea dagahan ahte stuorra biraspiret leat hui ollu lassánan sámi guovlluin. Dát lea dagahan stuorra vahágiid ja váivviid eanadollui, earenoamážit sávza- ja gáicadollui, mas boađusin leat eambbo heaittihuvvon doalut.
   </p>
    <p>
Eanadoalu earalágan rámmaeavttut lassánan boraspiriid geažil ii leat čuovvuluvvon doarvái ekonomalaš resurssaiguin doaibmabijuide ja nuppástuhttimii. Ealáhus lea buori muddui ieš šaddan gillát ekonomalaččat go lea massán eambbo elliid go ovdal ja nuppástuhttingoluid geažil.
   </p>
    <p>
Sámedikki oainnu mielde ferte dalán bidjat johtui doaibmabijuid mat dárbbašuvvojit go áigu geahpedit vahágiid maid boraspiret leat dagahan amas ain eanet dálut heaittuhuvvot. Ferte earret eará árvvoštallat leago dárbu buoridit dálá buhtadanortnegiid, álkidit njuolggadusaid boraspiriid goddimii ja eará vaháteastadeaddji doaibmabijuid. Seammás fertejit guovddáš eiseválddit veahkehit dárbbašlaš ekonomalaš resurssaiguin oažžun dihte eambbo bistevaš nuppástuhttima ealáhusas, jos galggašii joksat dássedettolaš boraspirehálddašeami mihttomeari boahtteáiggi eanadoalloealáhusa ektui. Sámedikki mielas ferte maid árvvoštallat Bernkonvenšuvnna ollašuhttima váikkuhusa stuorra boraspiriid birra, daid geatnegasvuođaid ektui maid Norgga stáhta lea váldán badjelasas Norgga sámepolitihka mihttomeriid bokte ja ILO-konvenšuvnna dohkkeheami bokte eamiálbmotvuoigatvuođaid birra.
   </p>
    <p>
Vearro- ja divatdássi váikkuha mealgat eanadállodoalu sisabohtui. Dáid goluid geahpedeami berre regionáliseret ja differánsieret eambbo nu ahte addá buoret ovdamuniid sámi guovlluide. Geahpedeapmi boahtá njuolgga eanadállodoallái ávkin.
   </p>
    <p>
Sámediggi eaktuda ahte rámmaeavttut bargat lotnolasealáhusaiguin bissot. Eanadoalu ii sáhte čuoldit eret eará ealáhusain. Eanadoallu lea dehálaš ja integrerejuvvon oassi báikkálaš barggahanvuogádagas. Eanadoalu sáhttá heivehit eará fidnuide lotnolas oktavuođas, ja nu leat mielde dahkamin bistevaš heivehallamiid sektorrájáid rastá. Eanadoalu ovdánanvejolašvuođaid sámi guovlluin galgá nannoseappot árvvoštallat ovttastuvvon regiovnnalaš ovdánanperspektiivvas. Sámediggi bidjá sámi báikkálašservodagaid ovttastuvvon ovdánan-strategiijai, stuorra deattu mas iešguđet ealáhusaid váikkuhangaskaomiid geahččá oktan. Lea dárbu guorahallat lágaid, njuolggadusaid ja ekonomalaš váikkuhangaskaomiid mat sáhttet dahkat ahte lea álkit ovdánahttit birgejeaddji ealáhuslotnolasaid. Mihttomearrin galgá leat ahte eambbo ovttastahttá váikkuhangaskaomiid rastá sektorrájáid, vai oažžu buoret guovllu-politihkalaš ávkki áŋgiruššamis maid almmolašvuohta dahká guovlluid ektui. Regiovnnalaš ovdánanprográmmaid bargu rahpá diekkár ollislaš ealáhuspolitihkalaš jurddašeami ja lahkaneami. Sámedikkis leat buorit vásihusat das ahte geavahit váikkuhangaskaomiid rastá sektorrájáid gos lotnolasvuođat leat guovddážis.
   </p>
    <p>
Gielddus njuovvat sávzzaid ruovttus lea ovdamearkan dasa mo lotnolas birgenláhki lea sakka gáržžiduvvon. Diekkár gielddus gáržžida vejolašvuođaid náláštuhttit sávzzabierggu. Gáržžidusat deivet erenoamážit sámi guovlluid, main eai leat eará dienasvejolašvuođat go dat maid vuođđoealáhusat sáhttet addit.
   </p>
    <p>
Sámediggi oaidná dárbbašlažžan ovdánahttit sierra gelbbolašbirrasiid Davvi-Norgii Davvi-Norgga várás. Eanadoallodutkan arktalaš eanadoalu várás ii leat čuovvuluvvon. Ferte ovdánahttit sierra prográmmaid Dutkan- ja oahppodoaimmaide riikkaoasi eanadoalu várás. Sis, geat buvttadit biepmu gáibiduvvo ollu, sihke das mii guoská gilvui, kvalitehtii, birasseasti buvttadanvugiide ja ahte goluid doalahit vuollin. Dárbbašit fágaskuvllaid, fágaguovddážiid ja vejolašvuođaid váldit alit oahpu arktalaš eanadoalus ja giliidovdánahttimis. Dasa lassin dárbbašit lávdaortnegiid mat leat heivehuvvon doalliid oahppo- ja gelbbolašvuođadárbui vai sáhttet nannet iežaset eanadoallofágalaš duogáža. Sihke dutkan ja geavaheaddjiid várás ovdánanbargu duddjo eanadollui ođasmahttima.
   </p>
    <p>
Sámediggi oaidná Finnmárkku eanadollui stuorra vejolašvuođaid ovttasbarggus rastá riikkaid rájáid, sihke Suomain ja Ruoššain. Sihke eanadoallogálvvuid vuovdin, ja Finnmárkku náláštuhttinfitnodagaid vejolaš buvttadankapasitehta ávkkástallan sáhttá nannet eanadoalu. Dien oktavuođas sáhttá eanadoallu leat dehálaš rájáidrastá ovttasbarggus sihke Barents- ja Interregprográmmaid bokte.
   </p>
    <p>
Sámediggi dáhttu čujuhit dasa ahte Sámediggi ferte árrat váldot mielde plánen- ja mearridanproseassaide mat leat dehálaččat sámi álbmogii. Sámediggi galgá leat oassálastin ja eaktoráhkadeaddjin servodathábmemis vai sáhttá áimmahuššat, nannet ja ovdánahttit sámi ealáhusaid ja servodaga. Dát gusto maiddái sámi guovlluid eanadoallopolitihka ovdánahttimii ja hábmemii.
   </p>
    <p>
Ášši meannudeapmi loahpahuvvui golggotmánu 1. b. dii. 10.15
   </p>
    <p>
Vuolláičállit leat lohkan čoahkkinbeavdegirjji, ja leat gávnnahan ahte čoahkkingirjái fievrriduvvon mearrádusat leat nu mo Sámediggi mearridii.
   </p>
    <p>
Kárášjohka golggotmánu 1. b. 1999
   </p>
    <p>
Čoahkkinjođihangoddi
   </p>
    <p>
_________________     _________________
   </p>
    <p>
Johan Mikkel Sara     Randi Solli Pedersen
   </p>
    <p>
jođiheaddji      sadj. jođiheaddji
   </p>
    <p>
_________________     _________________
   </p>
    <p>
Einar Lifjell      Eva Josefsen
   </p>
  </body>
</document>
