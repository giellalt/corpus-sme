<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Historjia - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>903</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=54&amp;sprak=Samisk&amp;Print=1</origFileName>
    <parallel_text location="samediggi-article-54.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <section>
      <p type="title">Historjia</p>
    </section>
    <p>
          Sámit leat okta álbmot ja ellet njealji váldegottis: Norggas,
          Ruoŧas, Suomas ja Ruoššas. Sámiid eanan ollá nuortan
          Guoládagas Lulli-Norgii Engerdala rádjai ja Lulli-Ruŧŧii Idre
          rádjai. Sámegillii dán guovllu namma lea Sápmi.
        </p>
    <p>
      <em type="bold">Ovdahistorjá </em>
    </p>
    <p> Ovddimus olbmot bohte Davvi-Skandinaviai
          sullii 11 000 dás ovdal. Ledjego dat sámit vai eai, dan eat
          dieđe. Muhto maid mii jáhkkit, lea ahte sámi kultuvra
          čuožžilii ja ahtanušai daid ovddimus olbmuid rájis otnáš
          beaivvi rádjai olbmuid ja kultuvrra ovttasdoaibmamis.
          Dainnago sámit leat dat álbmotjoavku mii guhkemusat lea ássan
          dán guovllus, de Norga lea dohkkehan ILO-soahpamuša nr. 169,
          ja mieđiha sámiid leat Norgga álgoálbmot. Ruoŧŧa, Suopma ja
          Ruošša eai leat baicce dohkkehan velá dán soahpamuša.
          </p>
    <p>
      <em type="bold">Boarráseamos čállosat </em>
    </p>
    <p> Áramus čálalaš gáldu sámiid
          birra lea jagi 98 m.Kr. manu. Dalle čálii romalaš historihkár
          Tacitus álbmoga birra man son gohčodii namain fenni. Jagi 550
          m.Kr. greikkálaš Prokopius čálii davimus eatnama, Thule,
          birra. Doppe lei čuoigi álbmot man son gohčodii namain
          skridfinni. Dát guovttos dušše muitaleigga maid leigga gullan
          earáin. Muhto go hålogalándalaš oaivámuš Ottar sullii 890
          m.Kr. muitala finnaid (sámiid) birra gonagassii Stuorra
          Alfredii Eŋgelánddas, de son dahká nu iežas vásáhusaid
          vuođul. Stuorra oassi su dinestusas bođii sámiid vearuheamis,
          go oaččui náhkiid, dolggiid, fálesdávttiid ja fanastoavaid
          maid sámit ledje dahkan fállá- ja njuorjjonáhkis. Muđui
          norralaš sága-muitalusain leat veaháš dieđut sámiid birra.
          Dain muitaluvvo e.e. gávppašeamis ja vearuheamis, ja man
          čeahpes fanasduojárat sámit ledje. </p>
    <p>
      <em type="bold">Álbmotstáhtat hápmašuvvet </em>
    </p>
    <p> Gaskaáiggi miehtá sihke Norga, Ruoŧŧa ja
          Ruošša geahččaledje oažžut háloseaset sámi guovlluid.
          Gaskkohagaid veahkadat fertii máksit vearu buot njealji
          váldegoddái oktanaga. Easkka jagi 1751 mearriduvvui Ruoŧa ja
          Norgga gaskasaš rádjá ollásit, Norgga ja Ruošša gaskasaš
          rádjá jagi 1826. Norgga ja Suoma gaskka rádjá giddejuvvui
          jagi 1852 daid sámiid ovdii geain bohccot ledje Suomas
          dálveguohtumis. Muhtun dutkit oaivvildit dán rádjagiddema
          dagahan váttisvuođaid leat siva manne Guovdageainnus lei
          varragolggahus dan jagi, ja muhtumat fas eambbo deattuhit
          ahte sii guđet bohciidahtte dan, ledje vuoiŋŋalaččat čádjidan
          olbmot. Siida nuppástuvvá boazodoallun mii nuppástuvvá
          guolástusbonddiid dállodoallun Sámit elle maiddái
          gaskaáiggige buotlágan meahcástemiin ja bivdduin, sihke
          eatnamis ja mearas. Sii ledje searvan máŋgga siidan, ja dain
          máŋga bearraša dahje bearragotti ovttas háldejedje dihto
          guovllu. Muhto dađistaga go ealáhusvuođđu hedjonii ja Sápmái
          bohte eanet ahte eanet vierrásat, de fertejedje vuohkáduvvat
          ođđa ereliiggán birgenvugiide. Dálgis boazodoallu ja
          guolástusbonddiid doallu ovdánii. Siidavuogádaga sadjái sámit
          fertejedje dohkkehit álbmotstáhtaid servodatvuogádaga oktan
          lágaiguin ja oskkuin mat dan mielde čuvvo.
          </p>
    <p>
      <em type="bold">Kristtalašvuohta Sápmái </em>
    </p>
    <p> Vuosttamuš girkut
          huksejuvvojedje Sápmái nu árrat juo go 1100-logus. Muhto
          sámiid guovdu kristtalaš vuolggahusbargu ii leaktuluvvan
          ovdalgo máŋga jahkečuođi vel vásse. Dážas dat dáhpáhuvai go
          báhppa Thomas von Westen šattai Misjonskollegiet-nammasaš
          ásahusa jođiheaddjin Københámmanis jagi 1714. Son ieš golbmii
          mátkkoštii Davvi-Norgii. Von Westen oaivvildii ahte sámit
          berrejit beassat gullat evangeliuma iežaset gillii. Danne
          fertejit báhpat ja vuolggahussárdnideaddjit oahppat
          sámegiela, son čuoččuhii. Dán jurdaga mielde lei dehálaš
          ráhkadahttit sámi giellaoahpaid ja sátnegirjjiid, ja dasto
          vel jorgalahttit oskuigullevaš čállagiid sámegillii.
          </p>
    <p>
      <em type="bold">Dáruiduhttin </em>
    </p>
    <p> Kristtalaš jorgalahttinbarggu mielde
          bohte skuvllat dađistaga Sápmái. Álggos lei maid oahpaheapmi
          sámegillii, muhto 1800-logu mielde dát dilli nuppástuvai
          sakka. Jagi 1850 rájis sámit gillájedje garra
          dáruiduhttinpolitihka, sihke daláš ráđđejeaddji ideologia
          geažil, mii lei sosialdarwinisma, ja dáža servodaga garra
          álbmotstáhtalaš rávnnjádagaid geažil. Sámit galge šaddat
          dárrun ja oahppat dárogiela, sámegiella galggai leat unnit ja
          unnit anus skuvllas. Jagi 1888 rájis sámegiella ii sáhttán
          leat earágo kristtalašvuođa oahpahusas veahkkegiellan. Jagi
          1902 mannosaš eananvuovdinláhka mearridii ahte dušše Norgga
          riikkavuložat guđet máhttet dárostit, lohkat ja čállit
          dárogillii, ja geaid beaivválaš giella lea dárogiella, sáhtte
          oastit eatnama. Eananopmodagas galggai leat dárogillii namma.
          Dát láhkačavggalmas sámegiela vuostá ii heaittihuvvon
          almmolaččat ovdal easkka jagi 1965, muhto dat ii čađahuvvon
          nu dávjá maŋŋá 2. máilmmisoađi. Skuvlaláhka
          nuppástuhttojuvvui almmolaččat jagi 1959, nu ahte dan rájis
          lei fas lohpi geavahit sámegiela oahpahusgiellan. Margarethe
          Wiig’a áppes mas leat bálddalaš teavsttat sámegillii ja
          dárogillii almmuhuvvui jagi 1951, ja sámegiela álgoálgi
          oahpahus álggii veahážiid veahážiid 1967/68 rájis. </p>
    <p>
      <em type="bold">Sámit organiserejit iežaset </em>
    </p>
    <p> Vaikko dáruiduhttindeaddu lei
          stuoris badjel čuođi jagi, de dattetge ledje ollu sámit guđet
          vigge vuostálastit dan, sihke davvin ja lulde. Davvin Anders
          Larsen gulai sin lohkui. Son ilbmadii ”Sagai
          Muittalægje”-aviissa 1904-1911. Isak Saba šattai vuosttamuš
          sámi stuorradiggeáirrasin jagi 1906. Lullisámi Daniel
          Mortensson maid lei aviissa duohken, ”Waren Sardne”, mii
          ilmmai 1910-1913 ja 1922-1926 áigodagaid. Guovttá Elsa Laula
          Renbergain soai leigga sámiid vuosttamuš riikkačoahkkima
          vuolggaheaddjit, mii lágiduvvui Troandimii guovvamánu 6.-9.
          b. 1917. Dalle juo oččodedje riikkaviidosaš sámi
          organisašuvnna, muhto dat ii lihkostuvvan ovdal maŋŋá 2.
          máilmmisoađi, go Norgga boazosápmelaččaid riikasearvi bođii
          1948 ja Norgga sámiid riikkasearvi jagi 1968. </p>
    <p>
      <em type="bold">Sámedikki ásaheapmi </em>
    </p>
    <p> Norgga almmolaš politihkka sámiid guovdu
          nuppástuvai maŋŋá jagi 1945, maiddái dainnago oktasaš
          jurdagat olmmošárvvus ja unna álbmogiid vuoigatvuođain čuhce
          stivrejeaddjiide. Sámiid dilli čielggaduvvui, ja sámiid
          vuoigatvuohta seailluhit ja ovddidit sámi giela ja kultuvrra
          dohkkehuvvui almmolaččat 1960-logus. Muhto dáža bealde
          divaštallamat eanan- ja čáhcevuoigatvuođaid birra
          giivváskedje easkka Álaheai-Guovdageainnu eanu
          báddadanáigumušaid geažil loahpageahčen 1970-logu.
          Vuosteháhku báddadeapmái garai nu ollu ahte ráđđehus jagi
          1980 fertii nammadit Sámi Vuoigatvuođalávdegotti mii
          čielggada sámiid riektedili. Lávdegotti barggu geažil bođii
          e.e. Sámeláhka (1987), mii lea Sámedikki vuođđu. Sámediggi
          rahppojuvvui vuosttamuš geardde golggotmánu 9. b. 1989. Muhto
          eanan- ja čáhcevuoigatvuođaide gullevaš ášši lea ain dálge
          mearritkeahttá. Suomas sámit ožžo Sámeparlameantta jagi 1973,
          man sadjái dasto bođii Sámediggi jagi 1996; Ruoŧas sámit ožžo
          Sámedikki jagi 1993. Ruoššas sámit eai leat velá ožžon dakkár
          orgána, vaikko sii leat bargan dan badjelii muhtun áiggi juo.
          Iige leat velá oktasaš davviriikkalaš sámi soahpamušge
          hábmejuvvon loahpalaččat, ja eai sámit leat velge beassan
          Davviriikkaid ráđđái lahttun nugo omd. ålándalaččat ja
          fearsuolulaččat. Dát e.e. čájeha ahte vaikko sámit leat
          gievrrat dilis dál go ollu álgoálbmogat, de leat ain ollu
          áššit maid dihte lea dárbu rahčat.
        </p>
    <p></p>
    <p>
        Almmuhan John-Marcus Kuhmunen. </p>
    <p>
        Maŋumustá rievdaduvvon 25.11.2008
      </p>
  </body>
</document>
