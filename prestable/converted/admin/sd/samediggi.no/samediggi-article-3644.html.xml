<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Vuoigatvuohta eatnamiidda ja čáziide sámi guovlluin Finnmárkku máttabealde - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>1077</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=3644&amp;sprak=Samisk&amp;Print=1</origFileName>
    <parallel_text location="samediggi-article-3644.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Vuoigatvuohta
      eatnamiidda ja čáziide sámi guovlluin Finnmárkku máttabealde</p>
    </section>
    <p>Guovtti raportta vuođul, maid Sámi vuoigatvuođalávdegotti II lea ovddidan ođđa sámevuoigatvuođa birra ja sámi resursageavaheami ja riektedili birra Hedmárkku rájes Romssa fylkka rádjai, lea Ráđđehus bovden Sámedikki konsultašuvnnaide. Vuosttaš konsultašuvnnat galget čađahuvvot giđa mielde ja Sámediggi lea ovdal konsultašuvnnaid doallan máŋga álbmotčoahkkima gullan dihtii olbmuid oainnuid. </p>
    <p>
        Almmuhan Holmgren, Hanne. </p>
    <p>
        Maŋumustá rievdaduvvon 26.04.2010
      </p>
    <p>Jan Roger Østby  </p>
    <p>
      <em type="italic">Sámi vuoigatvuođalávdegotti II </em>
      <em type="italic">duogáš </em>
    </p>
    <p>Sápmelaččat leat máŋga čuođi jagi leamaš geahnohet ja vuoittahalli bealli dain riidduin mat leat leamaš eatnamiid ja luondduriggodagaid alde. Sápmelaččaid resursavuođđu gáržugođii loahpageahčen 1800-logu ja 1900-logu rájes maiddái lágaid ja duopmocealkagiid bokte. </p>
    <p>Ráđđehus nammadii Sámi vuoigatvuođalávdegotti vuosttaš geardde golggotmánus 1980 ja njuolggo duogáš Sámi vuoigatvuođalávdegotti nammadeapmái lei riidu Álttá-Guovdogeainčázádaga buođđunplána oktavuođas. Dát riidu čalmmustuhtii dan vearrivuođa maid stáhta lea dagahan sápmelaččaide eana- ja luondduriggodatvuoigatvuođaid oktavuođas. </p>
    <p>Sámi vuoigatvuođalávdegoddi nammaduvvui fas geassemánu 1. b. 2001 álbmotrievtti, sámerievtti ja sámepolitihka ovdáneami vuođul. Lávdegotti váldái gullet earret eará: </p>
    <p type="listitem"> Čielggadit sápmelaččaid rievttálaš vuoigatvuođa
          hálddašit ja geavahit eatnamiid ja čáziid sámi guovlluin
          Finnmárkku máttabealde, mas riikkaidgaskasaš riekteovdáneapmi
          deattuhuvvo ja dat ahte ovddiduvvon evttohusat eai rihko
          Norgga riikkaidgaskasaš geatnegasvuođaid.</p>
    <p type="listitem"> Ovddidit evttohusaid dasa mo  sápmelaččaide sáhttet
          sihkkarastojuvvot vejolašvuođat ávkkástallat iežaset
          guovlluid luondduriggodagaiguin ja mas deasta sámi kultuvrra
          gáhttemii lea guovddážis, seammás go dohkkehuvvojit daid
          álbmogiid beroštusat, mat eai leat sámi álbmogat.</p>
    <p type="listitem"> Erenoamáš deaŧalaš lea árvvoštallat boazodoalu
          areálageavaheami ja vuoigatvuođaid dainna áigumušain ahte
          ovddidit ceavzilis boazodoalu.</p>
    <p type="listitem"> Kártet iešguđet beroštusaid earuid ja evttohit čovdosiid
          mat sáhttet váidudit vejolaš riidduid iešguđet geavahanvugiid
          gaskkas.</p>
    <p type="listitem"> Árvvoštallat evttohusaid rievdadit dahje evttohit ođđa
          hálddašanortnegiid, lágaid ja mearrádusaid, dás galgá maiddái
          árvvoštallojuvvot galgá go meahcceláhka biddjojuvvot vuođđun.
          Lávdegoddi berre maiddái čielggadit eatnamiid ja
          luondduriggodagaid báikkálaš hálddašeami.</p>
    <p>Sámi vuoigatvuođalávdegoddi geigii čielggadusas NOU 2007:13 "Den nye sameretten" ja NOU 2007:14 "Samisk ressursbruk og rettssituasjon fra Hedmark til Troms" juovlamánu 3. b. 2007. Sámediggepresideanta Egil Olli oassálasttii čielggadusa geigema oktavuhtii ja su lei maiddái sáhkavuorru. Geigema oktavuođas son dovddahii vuordámuša dasa ahte dál lei Norgga sámerievtti ja sámepolitihka čielggadanbargu ovdáneamen rievttes guvlui. </p>
    <p>- Hástalussan lea dál oažžut dakkár mearrádusaid láhkii, mat sihke prinsihpalaččat ja geavatlaččat dohkkehit sámi vuoigatvuođaid eaiggáduššat ja geavahit guoskevaš eatnamiid, ja oassálastit hálddašeapmái, dajai presideanta Egil Olli. </p>
    <p>Áigemearri ovddidit gulaskuddancealkámušaid Sámi vuoigatvuođalávdegotti čielggadussii loahpai guovvamánus 2009 ja Sámediggi áigu dál konsulteret Ráđđehusa viidáset barggus Sámi vuoigatvuođalávdegotti evttohusain. Sámediggi meannudii Sámi vuoigatvuođalávdegotti evttohusa guovvamánus 2009. Dat mearrádus mii dalle dahkkojuvvui, lea vuođđun dán viidáset bargui. </p>
    <p>NOU 2007: 13, "Den nye sameretten" bind A. </p>
    <p>NOU 2007: 13, "Den nye sameretten" bind B. </p>
    <p>NOU 2007: 14, "Samisk ressursbruk og rettssituasjon fra Hedmark til Troms". </p>
    <p>
      <em type="italic">Sámi vuoigatvuođalávdegotti evttohus </em>
    </p>
    <p>Sámi vuoigatvuođalávdegoddi lea evttohan golbma stuorra láhkaevttohusa. Dat leat: </p>
    <p type="listitem"> Kártenláhkaaddin - dovdát ovttaskasaid eaiggáduššan- ja
          geavahanvuoigatvuođaid.</p>
    <p type="listitem"> Konsultašuvdna- ja áššemeannudanláhkaaddin - vuogit dasa
          mo searvvahit Sámedikki daidda mearrádusaide, mat váikkuhit
          sámi diliid.</p>
    <p type="listitem"> Eatnamiid ja luondduresurssaid stivren- ja
          hálddašanláhkaaddin - sámi oassálastin daidda orgánaide, mat
          stivrejit ja hálddašit daid eatnamiid maid
          opmodatvuoigatvuođa Statskog dál hálddaša.</p>
    <p>Dasa lassin evttoha Sámi vuoigatvuođalávdegoddi rievdadit plána- ja huksenlága, luonddugáhttenlága, minerálalága ja boazodoallolága. Dan maŋŋá leat boahtán ođđa plána- ja huksenláhka ja ođđa luonddušláddjivuođaláhka mat doahttalit Sámi vuoigatvuođalávdegotti evttohusaid. </p>
    <p>   </p>
    <p>
      <em type="italic">S </em>
      <em type="italic">ámedikki prinsihpat viidáset bargui </em>
    </p>
    <p>Sámediggi lea bidjan čuovvovaš prinsihpaid vuođđun viidáset bargui Sámi vuoigatvuođalávdegotti evttohusain. Ođđa láhkaaddin ferte ollislaččat sihkkarastit: </p>
    <p type="listitem"> Sámi vuoigatvuođaid duohta dohkkeheami.</p>
    <p type="listitem"> Daid vuoigatvuođaid kártema, mat maiddái sihkkarastet
          oktasaš sámi vuoigatvuođaid.</p>
    <p type="listitem"> Dakkár riektegova, mii lea dásseárvosaš miehtá
          árbevirolaš sámi guovllu ja mii sihkkarastá duohta
          ovttaláhkásašvuođa majoritehta ja minoritehta gaskkas, ja
          iešguđet sámi guovlluid gaskkas.</p>
    <p>
      <em type="italic">Eavttut viidáset bargui </em>
    </p>
    <p>Váldoeaktun lágaid ja doaibmabijuid hábmema oktavuođas maiguin sihkkarastit sápmelaččaide eana- ja resursavuoigatvuođaid lea álbmotriekti. Sámi vuoigatvuođalávdegoddi lea guorahallan viehka viidát álgoálbmotrievtti. Dattetge gávdnojit muhtun árvvoštallamat ja konklušuvnnat mat eai leat dievaslaččat ja muhtun oktavuođain maid boastut. Danne leat lávdegotti evttohusa muhtun oasit váddásat. </p>
    <p>Álbmotriekti lea rámman daid árvvoštallamiidda ja evttohusaide, mat ovddiduvvojit. Álbmotriekti doaibmá maiddái gaskaoapmin vuostálasvuođaid váidudeapmái ja čorgadis ja lobálaš riektediliide. </p>
    <p>Álbmotrievttálaš rámmaid oanehis  čoahkkáigeassu: </p>
    <p type="listitem"> Stáhta lea geatnegahttojuvvon suodjalit dakkár
          sisabahkkemiid vuostá, mat sáhttet vaháguhttit sámi kultuvrra
          vuođđoeavttuid.</p>
    <p>o   Árvvoštallama oktavuođas sáhttet go sisabahkkemat vaháguhttit sámi kultuvrra, galget ovddeš ja plánejuvvon sisabahkkemiid váikkuhusat váldojuvvot ovdan. </p>
    <p>o   Dakkár doaibmabijuid árvvoštallama oktavuođas, mat sáhttet gáržžidit kulturdoaibmama, galgá deasta sámi kultuvrii deattuhuvvot. </p>
    <p>o   Ealáhusat eai dárbbaš leat kulturvuđot jos galget suodjaluvvot. </p>
    <p type="listitem"> Stáhta geatnegahttojuvvo, go lea dárbu, álggahit
          positiiva doaibmabijuid álgoálbmoga kultursuodjaleami ja
          ovdáneami dihte.</p>
    <p type="listitem"> Stáhta lea geatnegahttojuvvon duohtavuođas dohkkehit
          álgoálbmogiid eana- ja resursavuoigatvuođaid.</p>
    <p>o   Guhkes áiggi kártenproseassa guovlluin gos leat sámi oktasaš ja ovttaskas eana- ja resursavuoigatvuođat ii leat iešalddis doarvái duohta ja geavatlaš eaiggát- ja geavahanvuoigatvuođaid dohkkeheapmái. </p>
    <p>o   Álbmotriekti addá buoret vejolašvuođa go Norgga riekteregelat dohkkehit sámi geavahusa dakkár vuogádahkan mii duddjo vuoigatvuođaid, ná lea erenoamážit oktasaš eaiggát- ja geavahanvuoigat­vuođaid oktavuođas. </p>
    <p type="listitem"> Vuoigatvuohta iešmearrideapmái, searvamii ja
          konsultašuvnnaide leat iehčanas vuoigatvuođat, mat leat
          mearriduvvon sierranas riikkaidgaskasaš
          riekteinstrumeanttain. Dát vuoigatvuođat sáhttet dattetge
          leat latnalasat, sorjavaččat das man deaŧalaččat guoskevaš
          áššit leat sámi álbmogii.</p>
    <p>o   Sápmelaččain lea iešmearridanvuoigatvuohta. Iešmearridanvuoigatvuohta lea oktasaš vuoigatvuohta. </p>
    <p>o   Sápmelaččain lea searvan- ja konsultašuvdnavuoigatvuohta iežaset vuoruhemiid oktavuođas earret eará go lea sáhka árbevirolaš eatnamiin. </p>
    <p>
      <em type="italic">   </em>
    </p>
    <p>
      <em type="italic">Álbmotčoahkkimat </em>
    </p>
    <p>Viidáset barggus Sámi vuoigatvuođalávdegotti II evttohusain lea deaŧalaš ahte Sámedikkis lea viiddis máhttu dili birra nugo dat odne lea, ja ahte Sámediggi diehtá makkár oainnut olbmuin leat boahtteáiggi čovdosiid ektui. Danne leatge lágiduvvon álbmotčoahkkimat sámi guovlluin mátta bealde Finnmárkku. </p>
    <p>Sámedikki presideanta Egil Olli deattuha ahte buot árvalusat mat leat boahtán ovdan álbmotčoahkkimiin, váldojuvvojit mielde viidáset bargui, ja ahte Sámediggi maiddái maŋŋá álbmotčoahkkimiid lea gearggus váldit vuostá árvalusaid. </p>
    <p>Háliidii olbmuin rávvagiid </p>
    <p>
      <em type="italic">Sámi vuoigatvuođalávdegotti evttohusa árvvoštallan </em>
    </p>
    <p>Evttohus kártenláhkaaddima birra lea buorre. Evttohussii ahte kárten galgá čađahuvvot dušše norgga rievtti ektui ja dainna eavttuin ahte norgga riekti ollásit dávistivččii riikkaidgaskasaš riektái, lea váttis guorrasit. Lágas galgá čielgasit boahtit ovdan ahte maiddái sámiid oktasaš vuoigatvuođat galget čielggaduvvot. Šielbmá das mii galgá čielggaduvvot, ferte maiddái leat vuollegaš, ja seamma guoská vejolašvuođaide fas váldit ovdan riektefámolaš áššiid duopmostuolu meannudeapmái. </p>
    <p>Evttohus konsultašuvdna- ja áššemeannudanláhkaaddima birra lea buorre. Konsultašuvnnat ovttas iešmearridanvuoigatvuođain doibmet čiehkajuolgin riikkaidgaskasaš álgoálbmotrievttis. Sierra láhkaaddin mii čađaha konsultašuvdnageatnegasvuođaid váikkuha dan ahte sihke hálddašangeavat ja ollu lágat dávistivčče álgoálbmotriektái. </p>
    <p>Eatnamiid ja resurssaid stivren- ja hálddašanláhkaaddin ferte sihke prinsihpalaččat ja duohtavuođas dohkkehit sámiid oktasaš ja ovttaskas eana- ja resursavuoigatvuođaid. Dat ferte maiddái fuolahit sápmelaččaid iešmearridanvuoigatvuođa ja searvanvuoigatvuođa. Sámi vuoigatvuođalávdegotti eanetlogu evttohus (hålogalánddaláhka/allmennet) ja unnitlogu nubbi evttohus (ođastuvvon Statskog) eai fuolat dáid beliid. </p>
    <p>Eatnamiid stivren- ja hálddašanláhkaaddimis mas dovddastuvvo ja dohkkehuvvo ahte gávdnojit oktasaš ja ovttaskas sámi vuoigatvuođat, lea sihke eanaeaiggát hápmásaš orgána ja orgána mii čađaha almmolašrievttálaš válddi identifiserekeahtes eaiggádiid bealis ja geavahanrievtti oamasteddjiid beales. Dán lágan láhkaaddima bokte ferte danne sámiide sihkkarastojuvvot sihke eanaeaiggát­posišuvdna ja iešmearridanposišuvdna. Dát sáhttá dahkkojuvvot oktasašhálddašanortnegiid bokte ovttas eará álbmotválljen orgánaiguin. </p>
    <p>
      <em type="bold">Liŋka </em>
    </p>
    <p>
      <em type="bold">Artihkkalat </em>
    </p>
    <p>
      <em type="bold">Fiillat </em>
    </p>
  </body>
</document>
