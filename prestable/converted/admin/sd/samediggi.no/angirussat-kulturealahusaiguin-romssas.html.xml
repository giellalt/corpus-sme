<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>313</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.samediggi.no/layout/set/print/Ealahusat/Kulturealahus/Angirussat-kulturealahusaiguin-Romssas</origFileName>
    <parallel_text xml:lang="sma" location="kultuvrejielemem-tromsesne-daaarjede.html"/>
    <parallel_text xml:lang="nob" location="satser-paa-kulturnaering-i-troms.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Áŋgiruššat kulturealáhusaiguin Romssas / Kulturealáhus / Ealáhusat / Sámediggi - Sametinget</p>
    <p type="title">Áŋgiruššat kulturealáhusaiguin Romssas</p>
    <p xml:lang="isl">25. Borgemánnu 2014</p>
    <p>Sámediggeráđđi lea vuossárgga Gáivuonas ja almmuha dan oktavuođas ođđa prográmma sámi kulturealáhusaktevrraid várás geat háliidivčče eallit dáidda- ja kulturbargguin. Prográmmas lea sadji 12 arvvalaš oasseváldái Romssas, ja dat álggahuvvo skábmamánus Davviálbmogiid guovddážis.</p>
    <p>- Davvi-Romssas lea gelddolaš historjá gos lea buorre ealáhushutkan. Odne dat lea okta min deaŧaleamos sámi kulturealáhuskatalysáhtoriin, dadjá sámediggepresideanta Aili Keskitalo.</p>
    <p>Birrasiid nugo Halti ealáhusgárdi, Davviálbmogiid guovddáš, máŋga festivála ja mátkeealáhusprošeavtta bokte lea šaddan buorre ealáhushutkanbiras Davvi-Romssas</p>
    <p>Dál leat dán guovllus ásahan máŋga unnit fitnodaga mat vuođđuduvvet kultur- ja kulturvuđot ealáhusaide. Sámediggi sávvá dál ahte šattašedje eanet ceavzilis bargosajit kultur- ja kulturvuđot ealáhusain Romssas</p>
    <p xml:lang="smj">
      <em type="bold">Dáhtu birra </em>
    </p>
    <p>Fitnodatovddidanprográmma bokte, mii erenoamážit lea láhččojuvvon kulturealáhusaide ja daid mihtilmasvuhtii, besset čeahpes sámi aktevrrat buoridit gelbbolašvuođa das movt doaimmahit gánnáhahtti kulturfitnodaga. Aktevrrat besset bargat jurddaovddidemiin, fitnodaga ásahemiin, dahje ovddidemiin ja strategiijain. Sámediggi lea bivdán Kreativ Industri nammasaš fitnodaga čađahit prográmma man namma lea Dáhttu. Dáhttu1 lea juo álggahuvvon Finnmárkkus man oktavuođas 12 arvvalaš kulturealáhusaktevrra leat juo olles leavttuin ovddideamen alcceseaset fitnodaga.</p>
    <p>Kulturealáhusaktevrrat geain lea beroštupmi sáhttet váldit oktavuođa Kreativ Industri nammasaš fitnodagain, maŋimustá 24.09, post@kreativindustri.no</p>
    <p>
      <em type="bold">Mii sámi kulturealáhus lea </em>
    </p>
    <list>
      <p type="listitem">Sámi kulturealáhusvuođđuduvvá sámi dáidagii ja kulturbargui ja ráhkaduvvo daid vuođul. Ealáhussan dat šaddá dalle go barggut vuvdojuvvojit ja leat gávpegálvun dahje bálvalussan márkanis.</p>
      <p type="listitem">Kulturvuđotealáhuslea dakkár ealáhus mas kultuvra lea guovddáš oassin doaimmas. Ovdamearkka dihte festiválat, mátkeealáhusaktevrrat jna.</p>
      <p type="listitem">Ealáhussii sáhttet gullat buot smávva ovttaolbmofitnodagaid rájes gitta stuorát fitnodagaid rádjai, main leat mielde sihke dáiddárat ja kulturaktevrrat. Dat sáhttet leat maiddái sámi máinnusdoaimmat, arkitektuvra, girjjit, aviissat, design, govat, filmmat, duodji, visuála dáidda, musihkka ja ollu eará.</p>
      <p type="listitem">Muhtun kulturealáhusaktevrrat ožžot almmolaš doarjaga ja eará veahki mii lea oassin sin dietnasis, go fas eará aktevrrat birgejit ollásit iežaset buktagiid vuovdimiin. Dát guokte beali eai leat vuostálágaid.</p>
      <p type="listitem">Sámediggi áŋgiruššá dál kulturealáhusaid ektui lassin dan viiddis áŋgiruššamii mii juo lea sámi dáidaga ja kultuvrra oktavuođas.</p>
    </list>
  </body>
</document>
