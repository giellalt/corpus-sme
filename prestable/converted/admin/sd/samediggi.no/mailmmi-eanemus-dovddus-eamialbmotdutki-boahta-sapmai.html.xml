<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>257</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.no/layout/set/print/Oahpahus/Dutkan-ja-alit-oahpahus/Mailmmi-eanemus-dovddus-eamialbmotdutki-boahta-Sapmai</origFileName>
    <parallel_text location="verdens-mest-kjente-urfolksforsker-kommer-til-sapmi.html" xml:lang="nob"/>
    <parallel_text location="veartenen-damtasommes-aalkoealmetjedotkije-saepmien-gaaajkoe-baaata.html" xml:lang="sma"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Máilmmi eanemus dovddus eamiálbmotdutki boahtá Sápmái / Dutkan ja alit oahpahus / Oahpahus / Sámediggi - Sametinget</p>
    <p type="title">Máilmmi eanemus dovddus eamiálbmotdutki boahtá Sápmái</p>
    <p xml:lang="smj">14. Juovlamánnu 2015</p>
    <p>
      <em type="bold">AIEC2016, </em>
      <em type="bold">Árktalaš eamiálbmot oahppokonferánssa lágiduvvo Guovdageainnus njukčamánu 14.-17 b. boahtte jagi. Váldologaldallin lea máilmmi eanemus dovddus eamiálbmotdutki Linda Tuhiwai Smith. </em>
    </p>
    <p>Linda Tuhiwai Smith girji eamiálbmotdutkama hárrái <span type="quote" xml:lang="eng">“Decolonizing methodologies”</span> álmmuhuvvui 1999:is. Girji lea pensum dievva universitehtain birra máilmmi ja jorgaluvvon máŋgga gillii. Smith ákkastallá earret eará ahte oarjemáilmmi diehtooaidnu maid lea heivehuvvon oarjemáilmmi stivrenvuohkái ja lea oassin fápmostallamis.</p>
    <p>
      <em type="bold">-Smith jurddašeapmi ja máhttu lea movttidahttán olbmuid miehtá máilmmi, ja mun illudan su gullat su dáppe Sámis, lohká Sámedikki presideanta Aili Keskitalo. </em>
    </p>
    <p>Linda Tuhiwai Smith boahtá Guovdageidnui AIEC2016 oktavuođas, Arctic Indigenous Education Conference 2016. Sámediggi ja Sámi Allaskuvla lágideaba AIEC2016 njukčamánu 14.-17 b.</p>
    <p>Mannan eamiálbmogiid internašunála árktalaš oahpahuskonferánsa lágiduvvui Iqaluitas, Canadas 2012 is, ja dál lea Sámediggi váldán badjelasas dan barggu.</p>
    <p>
      <em type="bold">100 oasseváldi </em>
    </p>
    <p>Konferánsa lea rabas buohkaide, muhto lea vuosttažettiin oaivvilduvvon oahppo- ja dutkansuorgái, mánáidgárddiid dásis gitta dutkamii.</p>
    <p>Ulbmil konferánssain lea juogadit vásáhusaid ja ovdamearkkaid, ja digáštallat hástalusaid eamiálbmot oahpahusas, mánnávuođas gitta alit oahpahusa dássái. Fáddá lea <span type="quote">“Revitaliseren – hástalusat ja ođđa perspektiivvat oahpahusas”</span>.</p>
    <p>Konferánsii vuordit sullii 120 olbmo iešguđet árktalaš guovlluin nugo Sámis, Ruonáeatnan, Canada jna. Váldologaldalli Sámi bealis lea Asta Balto, gii máŋgalot jagi jo lea bargan Sámi pedagogihkain.</p>
    <p>
      <em type="bold">Nannet oahpahusovttasbarggu </em>
    </p>
    <p>Konferánssa olis lágiduvvo maid ministtarčoahkkin mas lea ulbmil vuolláičállit šiehtadusa mii nanne ovttasbarggu eamiálbmot oahpahusa ektui, earret eará boahttevaš konferánssaid bokte.</p>
    <p>Čoahkkin lágiduvvo njukčamánu 16. B. Dán čoahkkimii servet oahpahusministarat eará árktalaš guovlluin, ja Sámedikki presideanta.</p>
    <p>
      <em type="bold">Loga eambbo konferánssa neahttasiidus: </em>
    </p>
    <p xml:lang="eng">www.aiec2016.com</p>
  </body>
</document>
