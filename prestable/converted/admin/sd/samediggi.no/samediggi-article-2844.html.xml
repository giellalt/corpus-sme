<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Álbmotčoahkkin bievlavuodjima birra Deanus. Presideantta sáhkavuorru. - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>1611</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=2844&amp;sprak=Samisk&amp;Print=1</origFileName>
    <parallel_text location="samediggi-article-2844.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Álbmotčoahkkin
      bievlavuodjima birra Deanus. Presideantta sáhkavuorru.</p>
    </section>
    <p>Go mii digaštallat min duoddariid ja meahcceguovlluid
          birra, de eat sáhte garvit gažaldaga; mo mii dohko beassat?
          Dat lea otná fáddá. Deanu gielda lea min bovden deike
          digaštallat bievlavuodjima birra. Dat ii leat álkes
          digaštallanfáddá.</p>
    <p>
      <em type="italic">Bievlavuodjima birra</em>
      <em type="italic">President
          Egil Olli</em>
    </p>
    <p>Vuos háliidan giitit bovdehusas! Detnui lea álo hávski
          boahtit deaivvadit olbmuiguin njuolgga. Ja illudan oaidnit
          báikkálaš olbmuid áŋgiruššama ja beroštumi iežaset
          servodagas.</p>
    <p>Servodatberoštupmi Deanus mearkkaša earret eará dan ahte
          olbmot beroštit gieldda meahcceguovlluin ja duoddariin. Dát
          guovllut leat hui dehálaččat didjiide geat orrubehtet dáppe.
          Mii diehtit ahte dákkár beroštupmi lea maiddái eará giliin
          dáppe davvin. Várit, duoddarat ja jávrrit leat álkiduhttán
          ássama dáppe davvin. Dáppe mii leat viežžan láibámet. Dáppe
          han mii leat oahppan birget dakkár eatnamiin ja dálkkádagain
          mat eai álo leat nu árvasat. Ja dat han lea ge maid mii atnit
          ruoktun. Dál ge mis ollugat háhket lasseeallámuša duoddariin
          ja jávrriin. Deanus, nu go eará sámi ássanguovlluin ge, lea
          stuorra árvu dain resurssain, maid olbmot jahkásaččat vižžet
          meahcis. Dát resurssat eai boađášii muđui ávkin.</p>
    <p>Dattetge lea meahci ja duoddariid árvu rievdan muhtumiidda
          mis. Mis, geat leat fásta barggus, geat čohkkát kantuvrrain
          dahje geaid bargosadji lea guhkkin eret dovddus
          meahcceguovlluin, ii leat vejolašvuohta jođašit olgun nu
          dávjá. Midjiide, geat gullat dán jovkui, lea
          meahccegeavaheapmi šaddan eanet lustamátkin ja
          virkkosmahttimin. Midjiide ii leat šat meahcce- ja
          jávreávkkástallan nu dehálaš go ovdal lei. Muhto mátkkit
          dohko mearkkašit ain ollu midjiide. Dohko han mii vuolgit go
          dárbbašat ođđa searaid dilihis árgabeaivvi maŋŋá. Muhto dohko
          mii vuolgit maid dan dihte vai beassat dovdat gullevašvuođa
          árbevirolašvuhtii ja muosáhit juoidá das mii lei dehálaš min
          máttuide. Mii háliidat searvvahit mánáideamet dása, ja dan
          láhkai addit sidjiide gullevašvuođa daidda giliide ja dan
          eanadahkii gos sii leat vuolgán.</p>
    <p>Go mii digaštallat min duoddariid ja meahcceguovlluid
          birra, de eat sáhte garvit gažaldaga; mo mii dohko beassat?
          Dat lea otná fáddá. Deanu gielda lea min bovden deike
          digaštallat bievlavuodjima birra. Dat ii leat álkes
          digaštallanfáddá. Dat guoskkaha ollu čuolmmaid ja
          iešguđetlágan beroštusaid. Ja dán oktavuođas lea erenoamážit
          sáhka sierranas eallinárvvuin ja eallinvugiin. Dainna mun
          oaivvildan ahte sis, geat ráhkadit lágaid, ja sis, geaid
          várás lágat leat ráhkaduvvon, ii leat seamma vuolggasadji.
          Dát sierranas vuolggasajit dat dábálaččat vuolggahit
          sierramielalašvuođa lágaid ektui ja daid dulkoma ektui.</p>
    <p>Deanu gielda ii leat ovttaoaivilis fylkkamánniin ja dainna
          mo son dulko gustovaš njuolggadusaid. Dii oaivvildehpet ahte
          fylkkamánni hehtte árbevirolaš meahccegeavaheami gielddas.
          Maiddái Sámedikki mielas berre geahččat kritihkalaččat lága
          hálddašeami, ja gielddaid válddi fievrridit iehčanas
          politihka dán suorggis. Muhto seamma dehálaš lea
          čalmmustuhttit nationála dási. Dan dásis dat lea
          ovddasvástádus ráhkadit daid lágaid ja njuolggadusaid, maid
          gielddat - ja fylkkamánni, fertejit čuovvut.</p>
    <p>Sámediggi háliida čađahit čielga politihka go guoská
          stuorra várre- ja meahcceguovlluide beassamii ja daid
          geavaheapmái, ja dán suorggis mis lea, muhtun muddui,
          vejolašvuohta hábmet dán politihka. Dát politihkka lea
          vuođđuduvvon báikkálaš árbevieruide ja geavadii.</p>
    <p>Mii diehtit buohkat ahte ođđa láhkaevttohus
          mohtorjohtolaga várás lea boahtán.
          Luondduhálddašandirektoráhta sáddii mannanjagi gulaskuddamii
          ođđa njuolggadusevttohusa mii galgá guoskat mohtorjohtolahkii
          mehciin ja čázádagain. Sámediggi attii viiddes cealkámuša, ja
          čujuhii earret eará čuovvovaš beliide:</p>
    <p>1. čuokkis:   Láhkaevttohus árvvoštallá hui
          uhcán dan guđe árvvut dat leat vuođđun eanadaga geavaheapmái
          ja dan áddejupmái.</p>
    <p>2. čuokkis:   Sámediggi váillahii viidáseappot
          vuđolaš duođaštan- ja kártenbarggu mohtorjohtolagas mehciin.
          Ii leat doarvái diehtit galle fievrru gávdnojit, muhto
          maiddái gos ja goas dat geavahuvvojit, ja mo dat váikkuhit
          birrasii.</p>
    <p>3. čuokkis:   Sámediggi lea ovttaoaivilis das
          ahte mohtorjohtolat lea lassánan maŋimus jagiid, erenoamážit
          Davvi-Romssas ja Finnmárkkus. Sámediggi lea maid
          ovttaoaivilis das ahte mohtorjohtolat bievlaeatnamis bilida
          luonddu sakka, muhtun guovlluin eanet go eará guovlluin. Dán
          vuođul sáhttá erenoamážit bievlavuodjin bilidit sámi
          kultuvrra luondduvuđđosa guhkit áiggi vuollái.</p>
    <p>Viidáseappot dovddahii Sámediggi čielgasit ahte buot
          ohcciiguin ii sáhte meannudit ovttaláhkai. Giliolbmuiguin,
          geat ávkkástallet luondduin ja dan riggodagaiguin, ferte
          meannudit earáláhkai go astoáiggevuoddjiiguin mat bohtet
          olggobealde. Ferte sáhttit vuoruhit gieldda, dahje gili
          olbmuid, ovddabeallái olggobeale giliid olbmuid. Dán
          oktavuođas heive čujuhit Finnmárkkuláhkii ja dan
          áigumuššii.</p>
    <p>Háliidan čilget dáid čuoggáid lagabui, ja álggán
          <em type="italic">árvvuiguin</em> . Ja de sáhttet muhtumat jearrat; lea go
          mohtorjohtolat ja bievlavuodjin sámi árvu? - Ii leat, ii
          eisege, skohtervuodjin ii iešalddis leat sámi árvu. Muhto
          duoddarii ja guollejávrriide beassamis, lea dehálaš árvu sámi
          servodagain. Buohkaid mielas geat ásset dáppe lea dehálaš
          ahte álkit beassat árbevirolaš ávkkástallanguovlluide. Mii
          háliidat geavahit dáid guovlluid nu mo buolvvat ovdal min
          leat dahkan. Mii háliidat ahte min mánát ja nuorat galget
          beassat muosáhit ja vásihit duoddara ja meahci. Dan máhtu
          maid mii leat ožžon iežamet váhnemiin luonddu birra, háliidat
          mii addit viidáseappot iežamet mánáide. Ja mii háliidat
          beassat geavahit luonddumet dakkár vugiid mielde, mat leat
          heivehuvvon min ođđaáiggi árgabeaivái. Buot dát leat sámi
          árvvut. Dat leat dakkár vuođđoárvvut ja vuogit sámi
          servodagain mat eai galgga rievdaduvvot. Ja dat lea eanet go
          dušše lustamátkit ja virkkosmahttin.</p>
    <p>Mohtorjohtolatláhka lea vuođđuduvvon eará árvvuide. Dan
          vuođđun lea dat ahte luondu vuosttažettiin lea rámman
          lustamátkkiide ja virkkosmahttimii. Luondu lea báiki gos
          olbmot gávdnet ráfi ja muosi, ii ge báiki gos lea bargu ja
          ávkkástallan. Nu leat ge guovttelágan oainnut luonddueanadaga
          birra mat bohtet ovdan dán digaštallamis. Dán rádjai lea
          nationála oaidnu vuoitán. Sámediggi lea
          gulaskuddancealkámušastis čalmmustuhttán sámi árvovuođu. Mii
          vuordit ahte dát áddejupmi biddjojuvvo vuođđun loahpalaš
          láhkaevttohussii.</p>
    <p>Dovddaha go dalle Deanu gieldda reakšuvdna
          mohtorjohtolatláhkii dan ahte láhka rihkku sámi vuođđo-,
          báikkálaš árvvuid? Mu oaivila mielde dat sáhttá leat vuohki
          mo dulkot Deatnulaččaid reakšuvnna mohtorjohtolatpolitihkkii.
          Ákkasteapmin čujuhan sámi árbevieru dehálaš mihtilmasvuhtii,
          namalassii nuppástuhttinnákcii ja -dáhttui. Heiveheapmi ođđa
          geavahanvugiide, ođđa reaidduide ja ođđa teknologiijii lea
          álo leamaš nanus sámi servodagain. Johtolat meahcis ja dainna
          ávkkástallan leat buorrin ovdamearkan dasa. Doppe gos mii
          ovdal lávet vázzit, ja herggiiguin ja heasttaiguin vuodjit,
          doppe mii dál geavahat skohtera, guđajuvllaga ja girdi. Ja
          doppe gos mii ovdal sugaimet, doppe mii dál vuodjit johtilis
          fatnasiiguin. Ná mii leat heivehan iežamet ja váldán atnui
          ođđa veahkkeneavvuid. Nu mii áigut dahkat boahtteáiggis ge.
          Árbevierru lea juoga mii ii leat stirdon, rievdan lea maiddái
          árbevierru. Mii doalahat dan mii lea deháleamos; namalassii
          johtaleami meahcis ja dainna ávkkástallama. Muhto mii
          rievdadat vuogi mo mii dan dahkat.</p>
    <p>Nuppi čuoggái mun dajan: Mii dárbbašat eanet dieđu
          mohtorjohtolaga ja meahci geavaheami birra. Mii reageret
          garrasit go Luondduhálddašandirektoráhta ovddida dakkár
          láhkaevttohusa mas lea hui heajoš máhttovuođđu. Vuođđun han
          ii sáhte bidjat dušše johtolaga lohkama muhtun, soaittáhagas
          válljejuvvon sajiin. Dahje lohkat dispensašuvnnaid
          jearakeahttá leat go dat duođai geavahuvvon. Mii fertet
          diehtit eanet go dan ahte galle muohtaskohtera ja ATV-fievrru
          gávdnojit. Mii fertet diehtit mo ja goas dat geavahuvvojit.
          Geavahuvvojit go dat ovdamearkka dihtii dušše lustavuodjimii?
          Lea go sáhka luondduávkkástallamis vai eará
          ávkkástallan­vuodjimis? Man dávjá ja man ollu dat
          geavahuvvojit? Ja geat daid geavahit?</p>
    <p>Vudjet go olbmot boares luottaid mielde, vai ráhkaduvvojit
          go čađat ođđa luottat dakkár guovlluide gos ovdal ii leat
          leamaš mohtorjohtolat?</p>
    <p>Mii fertet maiddái diehtit <em type="italic">geat</em> dat vudjet.
          Vuddjojuvvo go vuosttažettiin ealgabivddu ja fierpmuma
          oktavuođas? Vuddjet go vuosttažettiin rávesalbmát, vai leat
          go dát bearašmátkkit? Naba mánát ja nuorat? Mo sii oidnet
          dákkár meahccegeavaheami? Ja gos leat nissonolbmot? Diehtit
          go mii doarvái sin geavada birra ja mo sii oidnet
          bievlavuodjima?</p>
    <p>Mii vuordit vástádusaid dáidda gažaldagaide. Mii gáibidat
          ahte guovddáš eiseválddit heitet geavaheames vuođđun dušše
          dan maid sii oaivvildit, ja geavahišgohtet iežaset
          evttohusaid vuođđun fákta ja áddejumi. Dárbbašuvvo ođđa
          dutkan vai báikkálaš geavaheami ja johtolaga iešguđet bealit
          bohtet ovdan. Mii háliidat maid ahte dat árvvut ja geavadat
          čuvgehuvvo mat leat vuođđun dán johtolahkii. Ja mii háliidat
          diehtit makkár mearkkašupmi meahcis ja dan geavaheamis lea
          viidáset ássamii ja ealáhusdoibmii sámi guovlluin.</p>
    <p>Sámediggi vásiha ahte beassamis meahccái ja duoddarii lea
          stuorra mearkkašupmi olbmuid eallineavttuide davvin.
          Ollugiidda dáppe mearrida dat ahte lea álki beassat stuorra
          ja rikkes eatnamiidda jos galget ain orrut dáppe.
          Finnmárkkulága ulbmilparagráfa vuođđun lea maiddái
          meahcceresurssaid hálddašeapmi ahte dat galget leat ávkin
          fylkka ássiide, ja erenoamážit vuođđun sámi kultuvrii,
          boazodollui, meahcceávkkástallamii, ealáhusbargui ja
          servodateallimii. Dán vuođul evttoha ge Sámediggi ahte
          báikegottiid olbmuid vuoigatvuohta beassat johtalit duoddaris
          galgá sihkkarastojuvvot ovddabeallái olggobeale giliid
          olbmuid.</p>
    <p>Loahpas bivddán din árvvoštallat min iežamet
          meahccegeavaheami dan oktavuođas go vuodjit
          mohtorfievrruiguin duoddaris. Sámediggi guoskkahii dán
          cealkámušastis láhkaevttohussii. Mii dovddaheimmet dalle ahte
          áigut árvvoštallat iežamet geavada mohtorjohtolaga
          oktavuođas. Mii fertet jearrat lea go dat ceavzilis guhkit
          áiggi ektui. Vai lea go nu ahte dan lea vejolaš rievdadit
          veaháš?</p>
    <p>Mii eat galgga ballat rievdadusain. Mun lean ovdal dan
          namuhan, ja fas geardduhan; sámi servodagat leat hárjánan
          heivehit iežaset ođđa eavttuide. Dál dáidá heiveheapmi
          mearkkašit eanet go ovdal, ja maiddái ahte <em type="italic">válljet eret
          juoidá</em> . Dat sáhttá mearkkašit maid dan ahte guođđit
          eret boarráset vugiid, muhto maid guođđit eret muhtun
          <em type="italic">ođđa</em> vejolašvuođaid. Hástalussan midjiide lea dál
          vástidit čuovvovaš gažaldahkii: Guđe geavadiiguin sáhttit ja
          háliidat mii joatkit? Mat leat dehálaš báikkálaš beroštusat?
          Lea go dat juohkehačča jođašandárbu ja ávkkástallan
          alccesis?</p>
    <p>Mis fertet leat dáhttu árvvoštallat iežamet vuodjinvugiid.
          Muhto min iežamet geavada kritihkalaččat árvvoštallan,
          mielddisbuktá maiddái dan ahte mis lea lohpi ovddidit daid
          seamma kritihkalaš gažaldagaid buot joavkkuide geat geavahit
          duoddara. Boazodoallu lea čielgasit stuorámus geavaheaddji.
          Beaktilis boazodoallu gáibida viiddes mohtorjohtolaga.
          Stuorámus birasváikkuhusat bievlavuodjima oktavuođas leat
          čielgasit boazodoalu bievlavuodjimis. Sámediggi lea eará
          oktavuođain jearran ahte fertešii go dán vuodjima gáržžidit.
          Mii fas hástalat ealáhusa ja jearrat mii dat leat boazodoalu
          dárbu jus doallu galgá leat beaktil. Dohkkehivččii go
          boazodoallu gáržžidemiid bievlavuodjimis ja mainna
          lágiin?</p>
    <p>Máŋgga siva geažil lea digaštallan dehálaš. Duoddarii
          beassan ja dan geavaheapmi čatnasa lávga árbevirolaš
          eallinvuohkái sámi guovlluin, das lea mearkkašupmi
          máhtolašvuođa ja kultuvrra viidásetfievrrideapmái. Das lea
          maid mearkkašupmi viidáset ássamii sámi guovlluin. Das lea
          maid sáhka birrasis ja álbmotdearvvaš­vuođas. Dat guoská
          midjiide buohkaide. Ja dat digaštallan lea dehálaš ja dat ii
          galggašii šaddat oainnuid duohkut deike dovddaheapmin ja
          bealkkašeapmin.</p>
    <p>Danne lea Sámediggi ilus go Deanu gielda lea beroštuhttán
          olles álbmoga digaštallat meahccejohtolaga. Mii doarjut buot
          geahččalemiid čađahit áššálaš digaštallamiid. Mii áigut
          veahkehit nannet máhttovuođu. Mii áigut kritihkalaččat
          geahčadit lágaid, ja áigut kritihkalaččat geahčadit iežamet
          geavada.</p>
    <p>Buorre digaštallan odne nannešii min ákkastallanvuođu go
          mii deaivvadat nationála eiseválddiiguin. Dat váikkuhivččii
          ođđa politihkkahábmema meahccejohtolaga várás, dakkár
          politihka mii eanet go odne vuođđuduvvá báikkálaš, sámi
          árvvuide ja geavadii.</p>
  </body>
</document>
