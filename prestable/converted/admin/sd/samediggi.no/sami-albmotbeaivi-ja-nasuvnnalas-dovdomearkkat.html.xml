<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>437</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.samediggi.no/layout/set/print/Samedikki-birra/Duogas/Sami-albmotbeaivi-ja-nasuvnnalas-dovdomearkkat</origFileName>
    <parallel_text xml:lang="smj" location="almmukbiejvve-ja-nasjaavnaalasj-gaavaastaga.html"/>
    <parallel_text xml:lang="sma" location="aaaalmegebiejjie-jih-nasjovnaale-symbovlh.html"/>
    <parallel_text xml:lang="nob" location="nasjonaldag-og-nasjonale-symboler.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Sámi álbmotbeaivi ja našuvnnalaš dovdomearkkat / Duogáš / Sámedikki birra / Sámediggi - Sametinget</p>
    <p type="title">Sámi álbmotbeaivi ja našuvnnalaš dovdomearkkat</p>
    <p>Guovvamánu 6.b.lea virggálaš leavgabeaivi Norggas ja čalmmustahttojuvvo miehtá riikka sámi álbmotbeaivin. Ollu dáhpáhusat ja govastagat čatnasit dán beaivái. Sámediggeráđđi čalmmustahttá beaivvi go lea mielde doaluin miehtá riikka. Vuolimusas dán siiddus leat ávkkálaš leaŋkkat mat addet eanet dieđuid álbmotbeaivvi birra.</p>
    <p>Beaivi čalmmustahttojuvvo vuosttaš sámi riikkačoahkkima muitun mii dollojuvvui Metodistagirkus Troanddimis 1917:s. Lei vuosttaš gearddi go sápmelaččat ledje čoahkkanan bargat oktasaš sámi áššiiguin rastá nationálastáhta riikkarájiid. Beaivi ávvuduvvui vuosttašgeardde 1993:s.</p>
    <p>
      <em type="bold">Sámi leavga </em>
    </p>
    <p>Deaŧalaš govastat guovvamánu 6. b. ávvudeamis lea leavga. Sámi leavga lea buot sápmelaččaid oktasaš leavga, beroškeahttá das guđe riikkas sii orošit. Leavgga dohkkehii 13. Davviriikkalaš sámekonferánsa Åres, Ruoŧas, borgemánu 15. b. 1986:s, ja dan lea hábmen sámi dáiddár Astrid Båhl Ivgubađas Romssas. Váldofáddá lea vižžojuvvon meavrresgáris ja lullisámi Anders Fjellner divttas <span type="quote">«Beaivvi bártnitš</span>. Dán divttas govvida Fjellner sápmelaččaid beaivvi bárdnin ja mánu nieidan. Rukses beallegierdu govasta beaivváža ja alit beallegierdu govasta mánu.</p>
    <p><em type="bold">Virggálaččat dohkkehuvvon govastat </em>Sámi leavga dohkkehuvvui 2003:s Norggas virggálaččat daid rievdadusaid bokte mat dahkkojuvvojedje Sámelágas ja Lágas levgema birra gieldda almmolaš visttiin. Stuorradiggi fápmudii seammás Sámedikki mearridit láhkaásahusaid leavgga geavaheami birra. Sámediggi dohkkehii dan miessemánu 27. b. 2004:s. Leavggas lea virggálaš stáhtus, muhto dat ii leat dakkár nationálaleavga mii álbmotrievttálaččat ja stáhtarievttálaččat ovddasta gonagasriikka Norgga. </p>
    <p><em type="bold">Sámi álbmotlávlla </em>Sámi álbmotlávlla, Sámi soga lávlla, lea dikta maid Isak Saba čálii, čállojuvvon ja almmuhuvvon aviisii Sagai Muittalægje jagis 1906. Sámekonferánssas Åres 1986:s dohkkehuvvui sámi álbmotlávlla. Arne Sørli bija nuohta diktii, ja šuokŋa dohkkehuvvui 15. Sámekonferánssas Helssegis 1992:s. Teaksta lea jorgaluvvon davvisámegielas daid eará sámegielaide. </p>
    <p><em type="bold">Doahpaga <span type="quote" xml:lang="nob">“nasjonaldag”</span> geavaheapmi </em>Go guovvamánu 6. b. mearriduvvui sámi álbmotbeaivin sámekonferánssas 1992:s, de lei mearrádus sámegillii ja doaba <span type="quote">«sámi álbmotbeaiviš</span> geavahuvvui. Rievttes jorgaleapmi dárogillii lea <span type="quote" xml:lang="nob">“samisk/samenes nasjonaldag ”</span>. Muhtun dárogieljorgalusain lea <span type="quote" xml:lang="nob">«samefolkets dagš</span> geavahuvvon, dannego sámi mearkkaša samisk, álbmot mearkkaša folk ja beaivi mearkkaša dag. Sámekonferánssa ruoŧagieljorgalusas geavahuvvui doaba <span type="quote" xml:lang="swe">«samernas nationaldagš</span>. </p>
    <p>Doahpagat <span type="quote" xml:lang="nob">«samefolkets dagš</span> ja <span type="quote" xml:lang="nob">«samisk folkedagš</span> leat cieggan eahpeaiddolaš jorgalemiid geažil ja muhtumassii dannego muhtumat leat atnán doahpaga <span type="quote">«nasjonaldagš</span> nággovuložin. Sámekonferánsa bijai dattetge vuođđun ahte sámit lea okta álbmot ( našuvdna ) ja ahte našuvdnadoahpaga geavaheapmi danne ii eaktut sierra stáhta . Sihke sámekonferánsa (maŋŋá Samiráđđi ) ja davviriikkaid sámedikkit geavahit virggálaččat doahpaga <span type="quote">«nasjonaldagš</span>.</p>
    <p>
      <em type="bold">Loga eanet dan birra dáppe: </em>
    </p>
    <p xml:lang="nno">
      <em type="bold">Wikipedia: </em>
    </p>
    <list>
      <p type="listitem">Sámit</p>
      <p type="listitem">Sámi álbmotbeaiivi</p>
      <p type="listitem">Sámi soge lávllá</p>
      <p type="listitem">Sámi leavga</p>
    </list>
    <p>
      <em type="bold">Gáldu </em>
    </p>
    <list>
      <p type="listitem">Mii leat samit</p>
    </list>
    <p>
      <em type="bold">Leavga birra </em>
    </p>
    <list>
      <p type="listitem" xml:lang="nno">Forskrift om bruk av det samiske flagget</p>
      <p type="listitem" xml:lang="nob">Ot.prp 32 Om endring i samelova (pdf)</p>
    </list>
    <p>
      <em type="bold">Ávkkálaš resurssat mánáidgárddiide, skuvllaide ja earáide </em>
    </p>
    <list>
      <p type="listitem" xml:lang="nob">Ressurshefte for barnehagene om samenes nasjonaldag (Ovttas.no)</p>
      <p type="listitem" xml:lang="nno">Arbeidsark for samefolkets dag/nasjonaldagen (Maritvold barnehage)</p>
      <p type="listitem" xml:lang="nob">Samefolkets nasjonale dag (NRK Skole)</p>
      <p type="listitem">Lihku beivvin sámi álbmogii! (Forskning.no)</p>
      <p type="listitem" xml:lang="nob">Samenes nasjonaldag (NRK)</p>
      <p type="listitem">Sámi álbmotbeaivi p.s. (Forskning.no)</p>
    </list>
  </body>
</document>
