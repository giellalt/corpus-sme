<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sámediggi čuolaha álbmotrievtti beale - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>472</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=196&amp;sprak=Samisk&amp;Print=1</origFileName>
    <parallel_text location="samediggi-article-196.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <section>
      <p type="title">Sámediggi čuolaha
      álbmotrievtti beale</p>
    </section>
    <p>
          Bargu Finnmárkkulágain lea okta dain stuorámus ja váddáseamos
          hástalusain mat Sámedikkis leat leamaš. Ovttamielalaš
          Sámedikki dievasčoahkkin lea mearridan ahte boahttevaš
          Finnmárkkuláhka ferte leat čielga álbmotrievttálaš rámmaid
          siskkobealde. Dát evttohus mii dál lea ii ollašuhte sámiid
          vuoigatvuođaid go lea eamiálbmot.
        </p>
    <p>
          Sámediggi ja eará sámi álbmoga ovddasteaddjit dollojuvvojedje
          oalle guhkás olggobealde dalle go Ráđđehus barggai
          láhkaevttohusainis. Dainna rihkui Ráđđehus
          ráđđádallangeatnegasvuođa ILO-konvenšuvnna nr 169 mielde,
          eamiálbmogiid vuoigatvuođaid birra.</p>
    <p>
          Dát ii soaba oktii álbmotrivttiin, ja ILO áššedovdilávdegoddi
          lea fuomášuhttán Norgga eiseválddiide ahte dat leat rihkkon
          iežaset álbmotrievttálaš geatnegasvuođaid. Mii eat dieđe
          manne Ráđđehus doalai min olggobealde, muhto konstateret ahte
          láhkaevttohus fuonida daid vuoigatvuođaid mat sámiin dál
          leat.</p>
    <p>
          Ráđđehusa Finnmárkkuláhkaevttohus lea leamaš Stuorradikkis
          measta guokte jagi. Ja hárve, dahje várra eat goassige, leat
          vásihan ahte láhkaevttohus orru doppe nu guhká. Lea maiddái
          eahpedábaláš go Ráđđehus, maŋŋá go lea ovddidan
          láhkaevttohusa, diŋgo guokte sierralágan čielggadusa čuvget
          iežas láhkaevttohusa. Dát duođašta dan ahte dás lea leamaš
          váilevaš juridihkalaš ovdabargu ja heajos politihkalaš bargu
          Ráđđehusa beales.</p>
    <p>
          Mii leat dál loahpahanoasis. Stuorradikki justiisalávdegoddi
          lea bivdán Sámedikki searvat ráđđádallamiidda barggu
          loahppaoasis. Dat go Stuorradiggi čađaha dán lágan
          ráđđádallamiid lea konstitušuvnnalaččat áibbas ođas Norggas,
          go Ráđđehus han dat galgá dan dahkat. Go Justiisalávdegoddi
          liikká háliida ollašuhttit eiseválddiid geatnegasvuođaid, de
          leat dat min mielas buorre.</p>
    <p>
          Sámediggi lea gieskat šaddan ovttaoaivilii Stuorradikki
          justiisalávdegotti jođiheaddjiin, Trond Helleland
          (Olgešbellodat), ahte geahččalit geassit 2005 mearridit
          Finnmárkkulága. Dán rádjai lea Sámediggi eanemus váikkuhan
          ráđđádallamiin Norgga eiseválddiiguin.</p>
    <p>
          Mii vuordit ahte justiisalávdegoddi váikkuhišgoahtá, ja ásaha
          čavga ja geatnegahtti diáloga Sámedikkiin. Mis lea nana
          jáhkku dasa ahte Sámedikki cealkámuš ja bargu muđui lea okta
          dain deaŧaleamos ákkain go Stuorradiggi lea ádden ahte
          Ráđđehusa evttohus ii sáhte meannuduvvot almmá stuorra
          rievdadusaid haga.</p>
    <p>
          Váldohástalussan dál lea dat go Ráđđehusa láhkaevttohus
          spiehkasta oalle ollu Sámedikki sávaldagas – ja lea guhkkin
          eret Norgga álbmotrievttálaš geatnegasvuođain sámi álbmoga
          ektui. Min bealde leat nana norgalaš ja riikkaidgaskasaš
          álbmotriekteáššedovdit, geat oaivvildit ahte Ráđđehus rihkku
          riikkaidgaskasaš prinsihpaid dan ektui movt meannudit
          eamiálbmogiiguin.</p>
    <p>
          Ráđđehusa láhkaárvalusas lea dat čoavddus ahte sámiid
          vuoigatvuođaid sadjái luondduresurssaide biddjojuvvo
          vuoigatvuohta searvat eanahálddašeapmái Finnmárkkus. Dáinna
          vugiin seaguha láhkaárvalus oktii vuoigatvuođaid ja
          hálddašeami – prinsihpalaš beali ja geavatlaš beali.
          Sámediggái lea čielggas dat ahte mii sámit eat galgga luohpat
          vuoigatvuođain Norgga eiseválddiid govttolaš vuosteattáldaga
          fállama vuostá.</p>
    <p>
          Mii gáibidit stuorra rievdadusaid láhkaevttohusas.
          Deaŧaleamos lea oažžut sadjái láhkaparagráfaid maiguin
          dohkkehuvvojit dat vuoigatvuođat mat sámiin duođai leat.
          Easkka dalle go lága dulkon ja heiveheapmi álbmotriektái lea
          čađahuvvon, lea jierpmálaš ságastallat geavatlaš ortnegiid
          birra movt hálddašit eatnamiid ja čážiid Finnmárkkus.</p>
    <p>
          Finnmárkkuláhka lea deaŧaleamos álbmotrievttálaš ášši Norggas
          ođđaset historjjás. Das movt dat ášši meannuduvvo lea
          mearrideaddji mearkkašupmi Norgga luohttámuššii
          riikkaidgaskasaš áššiin. Dát guoská maiddái Norgii
          riikkaidgaskasaš ovdagovvan eamiálbmot vuoigatvuohtabarggus
          ja muđui olmmošvuoigatvuođabarggus. Sámediggi dovdá bures
          daid geatnegasvuođaid mat mis leat, ii dušše Norgga beale
          sámiid ektui, muhto maiddái sámiid guovdu min ránnjáriikkain.
          Mii diehtit ahte eamiálbmogat miehtá máilmmi čuvvot dárkilet
          min barggu.
        </p>
    <p>
        Almmuhan Pål Hivand. </p>
    <p>
        Vuosttaš geardde almmuhan 21.02.2005
      </p>
  </body>
</document>
