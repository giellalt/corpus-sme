<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>382</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.samediggi.no/layout/set/print/Arkiv/Valgperiode-2009-2013/Artikler/Haliida-digastallama-ja-ravvagiid-Samedikki-giellapolitihka-birra</origFileName>
    <parallel_text xml:lang="smj" location="savat-dagastallamav-ja-vuojnojt-samedikke-giellapolitihka-gaktuj.html"/>
    <parallel_text xml:lang="sma" location="digkiedimmiem-jih-raerieh-saejhta-saemiedigkien-gielepolitihken-bijre.html"/>
    <parallel_text xml:lang="nob" location="oensker-debatt-og-innspill-om-sametingets-spraakpolitikk.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Háliida digaštallama ja rávvagiid Sámedikki giellapolitihka birra / Artikler / Valgperiode 2009 - 2013 / Arkiv / Sámediggi - Sametinget</p>
    <p type="title">Háliida digaštallama ja rávvagiid Sámedikki giellapolitihka birra</p>
    <p xml:lang="smn">13. Cuoŋumánnu 2012</p>
    <p>
      <em type="bold">Sámediggeráđđi ovddida čilgehusa sámegiela birra dievasčoahkkimis cuoŋománus, ja ráđđelahttu Ellinor Marita Jåma háliida dan oktavuođas oažžut buriid digaštallamiid ja oažžut árvalusaid sámi giellapolitihka birra bargui viidáseappot sámediggedieđáhusain sámegiela birra. </em>
    </p>
    <p>Čilgehus sámegiela birra lea vuođđun digaštallamii Sámedikki boahtteáiggi giellapolitihka birra. Áigodagas čilgehusa ovddideami ja dieđáhusa gaskka lea politihkkáriin, ásahusain ja earáin geat barget sámegielain vejolašvuohta searvat boahtteáiggi giellapolitihka hábmemii.</p>
    <p>
      <em type="bold">- Sámediggeráđi mielas lea hui deaŧalaš ahte sámi servodat searvvahuvvo bargui boahtteáiggi giellapolitihka ektui ja doaivu ahte dát vejolašvuohta geavahuvvošii. Mii háliidit diehtit du jurdagiid ja árvalusaid giela ja giellaovddideami birra. Sámegielas leat ovddabealde ollu hástalusat, ja lea deaŧalaš ahte ráhkaduvvojit buorit strategiijat daid sierra dárbbuid mat leat servodagas dustemii, dadjá ráđđelahttu Ellinor Marita Jåma. </em>
    </p>
    <p>Sámediggedieđáhus sámegiela birra lea Sámedikki gaskaoapmi barggus viidáseappot sámegiela nannemis ja ovddideamis, ja danne lea deaŧalaš ahte boađášedje buorit rávvagat bargui dieđáhusain. Čilgehus mii dál ovddiduvvo válddaha daid váldohástalusaid mat leat giela ektui ja maid birra lea deaŧalaš digaštallat.</p>
    <p>Váldoáŋgiruššansuorggit dieđáhusas leat;</p>
    <list>
      <p type="listitem">sámegiela geavaheaddjit</p>
      <p type="listitem">sámegiela geavaheapmi</p>
      <p type="listitem">giellafágalaš ovdánahttin</p>
      <p type="listitem">Sámedikki rolla ja váldi giellapolitihkas</p>
    </list>
    <p>
      <em type="bold">- </em>
      <em type="bold">Sámegiela boahtteáigi lea dan duohken ahte gávdnojit giela geavaheaddjit ja ahte giela lea vejolaš geavahit máŋggalágan oktavuođain. Gielalaš ovddideapmi lea dárbbašlaš giela nannen- ja suodjalanbarggus, ja lea vealtameahttun deaŧalaš ahte Sámedikki ja eará aktevrraid rolla ja váldi giellapolitihkas čilgejuvvo, oaivvilda sámediggeráđi lahttu Ellinor Marita Jåma. </em>
    </p>
    <p>Jåma dadjá viidáseappot ahte hástalusat leat ollu vaikko maŋimuš logijagis lea ovdáneapmi leamaš positiivvalaš, ja lea hui deaŧalaš ahte Sámediggi ráhkada mihttomeriid ja strategiijaid viidáseappo bargui sámegiela ovddidemiin.</p>
    <p>Sámediggeráđi áigumuššan lea doallat seminára sámegiela birra miessemánus gos maiddái lea vejolašvuohta buktit rávvagiid ja jurdagiid boahtteáiggi giellapolitihka hábmemii. Dieđut dan birra bohtet maŋŋá.</p>
    <p>Sáhttá maiddái addit árvalusaid ja rávvagiid čálalaččat e-poasta čujuhusaide giele@samediggi.no ja giella@samediggi.no . Áigeamearri daid buktit lea geassemánu 1. b.</p>
    <p>
      <em type="bold">- Mun sávan buori ja ávkkálaš digaštallama dievasčoahkkimis, ja sávan buohkaide bures boahtima guldalit ságastallama, dadjá ráđđelahttu Ellinor Marita Jåma loahpas. </em>
    </p>
    <p>Sámediggeráđđi ovddida čilgehusa sámegiela birra dievasčoahkkimis gaskavahkku cuoŋománu 18. b. ja dán čilgehusa birra ságastuvvo maŋŋá borrama duorastaga cuoŋománu 19. b. Dát čilgehus ovddiduvvo dan oktavuođas go leat ráhkadeamen Sámediggedieđáhusas sámegiela birra mii ovddiduvvo dievasčoahkkimii čakčamánus.</p>
    <p>
      <em type="bold">Gulahallanolmmoš: </em>
    </p>
    <p>Sámedikkiráđđi Ellinor Marita Jåma , tel. +47 916 13 460.</p>
  </body>
</document>
