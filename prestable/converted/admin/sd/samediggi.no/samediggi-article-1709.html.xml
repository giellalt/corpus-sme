<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>PRD: Lávdegoddi evttoha unnit válgabiirriid ja eambbo fámu jienasteddjiide  - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>317</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=1709&amp;sprak=Samisk&amp;Print=1</origFileName>
    <parallel_text location="samediggi-article-1709.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <section>
      <p type="title">PRD: Lávdegoddi evttoha
      unnit válgabiirriid ja eambbo fámu jienasteddjiide</p>
    </section>
    <p>
          Sámedikki sámediggeválggaid fágalávdegoddi evttoha unnidit
          válgabiirelogu beliin, 13 válgabiirres 7 válgabiirii 2009
          sámediggeválggain. Lávdegoddi evttoha seammás rievdademiid
          mat addet jienasteddjiide buoret váikkuhanvejolašvuođa
          personválggain.
        </p>
    <p>
        Almmuhan Hivand, Pål. </p>
    <p>
        Maŋumustá rievdaduvvon 10.04.2007
      </p>
    <p>
          - Lávdegoddi evttoha stuora rievdadusaid muhtun osiide
          Sámedikki válgaortnegis. Mii oaivvildit ahte rievdadusat
          ovddastit dárbbašlaš ođasmahttimiid Sámedikki válgaortnegii,
          ja dat dagaha ahte válggat šaddet eanet ovddasteaddjin ja
          einnostahttin. Min evttohusat mielddisetbuktet ahte
          jienastuslogu sturrodat ja iešguđet biirriid áirraslohku
          soahpá buoret oktii, dadjá proffesor ja lávdegotti
          jođiheaddji Per Selle.</p>
    <p>
          Lávdegoddi evttoha unnidit válgabiirelogu 13 válgabiires 7
          válgabiirii. Seammás evttoha lávdegoddi ahte ollislaš
          áirraslohku unnu 43 áirasis 39 áirasii. Juohke válgabiire
          oažžu guokte fásta mandáhta, ja mandáhttasajit mat báhcet,
          juhkkojuvvojit gorálaččat juohke válgabiirre jienastuslogu
          mielde ovddit válggain.</p>
    <p>
          Lávdegotti evttohusa mielde galget buot suohkanat gos leat
          eambbo go 30 olbmo registrerejuvvon Sámedikki
          jienastuslohkui, lohkat ja elektruvnnalaččat raporteret
          válgabohtosiid almmolaš válgaidjavuogádagas. Dat eavttut
          mielddisetbuktet ahte 90 % jienain lohkkojuvvojit ja
          almmuhuvvojit válgaija. Jienasteaddjit eará suohkaniin (gos
          leat unnit go 30 olbmo jienastuslogus) sáhttet dušše
          jienastit ovddalgihtii.</p>
    <p>
          - Min evttohus mii guoská válgabiirriide ja
          mandáhttajuohkimii, lea oktasaš ja ollislaš evttohus.
          Evttohus válgaloahppameanuid birra mielddisbuktá ahte
          válgabohtosat leat gárvásat ja almmolaččat válgaija. Mii
          oaivvildit ahte lávdegotti evttohus nanne jienasteddjiid
          rivttiid ja buorida válggaid rievttalašvuođa ja guorraseami,
          dadjá Selle.</p>
    <p>
          Fágalávdegoddi evttoha rievdadit doahpaga "sámi
          jienastuslohku" doahpagii "Sámedikki
          jienastuslohku" sámelágas ja láhkaásahusain. Lávdegoddi
          deattuha mearkkašumi bealálaš eavttus "atnit iežas
          sápmelažžan" jienastuslogu dieđiheamis. Muđui evttoha
          lávdegoddi ahte doaba "ruovttugiella" njulgejuvvo
          dáinna lágiin; "giella mii bajásšaddamia vuolde
          hubmojuvvui ruovttus".</p>
    <p>
          Sámedikki fágalávdegoddi sámediggeválggaid čielggadeapmái,
          ásahuvvui Sámediggeráđi bokte čakčamánu 30. b. 2006
          čađahandihte olles válgaortnega Sámediggeválggaid oktavuođas.
          Lávdegoddi ávžžuhuvvui earenoamážit árvvoštallat
          válgabiirriid rievdadeami ja mandáhttajuohkima daid gaskkas.
          Lávdegottis ledje mielde; professor Per Selle (lávdegotti
          jođiheaddi), dutki Torunn Pettersen, professor Bjørn Erik
          Rasch, dutki Eva Josefsen ja professor Nils Oskal.
        </p>
    <p></p>
    <p>Aili
                        Keskitalo</p>
    <p>Sámediggepresideanta </p>
    <p>Aili Keskitalo </p>
    <p>Telefuvdna </p>
    <p>Mobila </p>
    <p>78 47 40 00</p>
    <p>971 29 305</p>
    <p>
      <em type="bold">Fiillat </em>
    </p>
    <p>Fágalávdegoddi - oktiigeassu </p>
    <p>Fágalávdegotti rápporta </p>
    <p>Válgabiret evttohusa </p>
  </body>
</document>
