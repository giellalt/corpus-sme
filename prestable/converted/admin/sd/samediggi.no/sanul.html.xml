<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>683</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.samediggi.no/layout/set/print/Samedikki-birra/Organisasuvdnastruktuvra/SaNuL</origFileName>
    <parallel_text xml:lang="smj" location="snpn.html"/>
    <parallel_text xml:lang="sma" location="supu.html"/>
    <parallel_text xml:lang="nob" location="supu.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>SáNuL / Organisašuvdnastruktuvra / Sámedikki birra / Sámediggi - Sametinget</p>
    <p type="title">SáNuL</p>
    <p>Sámedikki nuoraidpolitihkalaš lávdegoddi (SáNuL) lea ásahuvvon buoridandihti sámi nuoraid vejolašvuođa váikkuheames Sámedikki politihka.</p>
    <p>SáNuL ásahuvvui bissovaš orgánan jagi 2003 rájes. SáNuL:s leat vihtta fásta lahtu maid Sámediggeráđđi lea nammadan. Lahtut leat gaskal 16 ja 28 jahkásaš miehtariikka nuorat.</p>
    <p>Sámedikki dievasčoahkkin lea mearridan SáNuL:i bistevaš válddi ja organiserema. Sin bargun lea:</p>
    <list>
      <p type="listitem">buoridit sámenuoraid mielmearridanvejolašvuođa ja váikkuhit ahte nuorat beassat váikkuhit Sámedikki politihka.</p>
      <p type="listitem">plánet ja lágidit Sámedikki jahkásaš nuoraidkonferánssaid.</p>
      <p type="listitem">movttiidahttit sámi nuoraid searvamis politihkalaš bargguide ja doaimmade.</p>
      <p type="listitem">oaččuhit eanet nuoraid čálihuvvot sámi jienastuslohkui, oaččuhit eanet nuoraid searvat Sámediggeválggaide, ja oaččuhit eanet nuoraid válljejuvvot Sámediggái ja Sámedikki eará stivrraide ja lávdegottiide.</p>
    </list>
    <p>SáNuL lea ožžon friddja rolla ja sáhttá bargat daid áššiiguin mat sin mielas leat dehálačča. Lávdegoddi ja miellahtut sáhttet áibbas friddja ovddidit oainnuset mediaide ja iežaset árvvoštallama mielde loktet áššiid eará ásahusaide.</p>
    <p>Lávdegoddi galgá doaibmat gulahallanásahussan sámi nuoraid ja Sámedikki gaskkas, muhto galgá maiddái leat gulaskuddanásahus ja <span type="quote">“bearráigeahččin”</span> sámedikki ektui nuoraidáššiid oktavuođas. Dainna lágiin sáhttá SáNuL veahkehit Sámedikki hábmemis dikki nuoraidprofiilla ja nuoraidpolitihka.</p>
    <p><em type="bold">Váldde oktavuođa SáNuL:in </em>supu[a]samediggi.no </p>
    <p>Anná Káisá Partapuoli (jođiheaddji) Vara: Ida Ristiinna Hætta Ophaug</p>
    <p>Dávvet Solbakk Vara: Isak Danielsen</p>
    <p>Johan Daniel Mikkelsen Vara: Ánde Trosten</p>
    <p xml:lang="nno">Marte Mari Kvitfjell Vara: Siw Kristin Johnsen</p>
    <p>Risten-Marja Inga (nubbinjođiheaddji) Vara: Jon Christer Mudenia</p>
    <p>
      <em type="bold">Njuolggogeaidnu bloggii </em>
    </p>
    <p>
      <em type="bold">Govat Flickr:is </em>
    </p>
    <p type="title">Sámediggeráđđi deaivvadii Sámedikki nuoraidpolitihkalaš lávdegottiin</p>
    <p>Sámediggeráđđi nammadii juovlamánus diibmá ođđa miellahtuid Sámedikki nuoraidpolitihkalaš lávdegoddái (SáNuL) ja dál lea ge ođđa lávdegoddi vuosttaš fysalaš čoahkkimis Sámedikkis Kárášjogas. Sámediggepresideanta Egil Olli sávai nuoraide bures boahtin Sámediggái ja lihku sin dehálaš bargguin bargamis áššiiguin sámi nuoraid ovddas.</p>
    <p>Lávdegoddi lea dehálaš ásahus sámi nuoraid váras, go dat addá nuoraide vejolašvuođa hábmet Sámedikki politihka. SáNuL čoahkkimiid oktavuođas Sámedikkis čoahkkinastti lávdegoddi maiddái Sámedikki várrepresideantta Laila Susanne Vars:ain. Nuorat ožžo gullat ja jearrat Sámedikki barggu birra, muhto ságat várrepresideanttain jorre maiddái hástalusaid ja vejolašvuođaid birra mat leat sámi servodagas. Vahkku mielde galgá lávdegoddi ee. čuovvut go dievasčoahkkin meannuda Sámedikki vuosttaš oahpahusdieđáhusa.</p>
    <p>
      <em type="bold">- Lei hui somá oahpásmuvvat nuoraiguin, ja mun vuhtten sis dál juo hirbmat áŋgirvuođa ja beroštumi bargagoahtit sámi áššiiguin Sámedikkis. Lávdegoddi lea hui dehálaš midjiide, danin sávvat ge mii maiddái ahte oažžut buriid oaiviliid Sámedikki 2013-jagi bušehtti, man bargu juo lea álggahuvvon, dadjá Laila Susanne Vars. </em>
    </p>
    <p>Nuoraidlávdegottis lea ollu bargu čuovvovaš beivviid, muhto SáNuL lea čoahkkinastis juo háhppehan ollu digaštallat. Sii leat earet eará ráhkkaneame čoahkkimii mii galgá leat Mánáidáittardeddjiin boahtte disdaga.</p>
    <p>
      <em type="bold">- Mis lea leamaš buorre čoahkkin dán rádjai. Mii leat beassat digaštallat olu iešguđet áššiid birra, ja maiddái válljen nubbinjođiheaddji, Áike Niillas Selfors, Deanus eret. Erenoámaš somá lea dieđusge oaidnit eará miellahtuid lávdegottis, go dát han lea vuosttaš háve go mii beassat deaivvadit albma ládje dan rájes go mii válljejuvvuimet lávdegoddái, dadjá lávdegotti jođiheaddji Sagka Marie Fjellheim Danielsen. </em>
    </p>
    <p>Loga eanet Sámedikki nuoraidpolitihkalaš lávdegotti birra dás!</p>
    <p>Čuovo maiddái lávdegotti Facebook siiddu bokte, ja geahča sin blogga. </p>
    <p>
      <em type="bold">Oktavuohta: </em>
    </p>
    <p>Politihkalaš ráđđeaddi Johan Vasara, tlf. 918 89 200</p>
    <p type="title">Háliida digaštalla rasismma váikkuhusaid</p>
    <p>Sámi Parlamentáralaš Ráđđi ja Norgga bealde Sámediggi lágidit nuoraidkonferánssa miessemánu 31. b. – geassemánu 2. b. 2013 olggobealde Oslo. Konferánssa fáddán lea juohkebeairasisma.</p>
    <p>Sámedikki Nuoraidpolitihkalaš Lávdegoddi (SNPL) lea konferánssa lágideaddjin, ja háliida čalmmustahttit hástalusaid juohkebeairasismma oktavuođas, mo sáhttá dustet rasismma ja dan váikkuhusaid.</p>
    <p>
      <em type="bold">- Muhtumin mii nuorra sápmelaččat gártat dakkár dillái ahte eat dieđe maid galgat vástidit ja boađus lea ahte mii šaddat olle álbmoga ovddasteaddjin. Go čuoččuhusas čuovgá čađa ahte dat lea rasisttalaš dahje gažaldat jerrojuvvo hárdin dihtii, de sáhttá leat váttis diehtit maid ja mo galgá vástidit. Konferánssas galgat hárjehallat dasa geavatlaš hárjehallamiid ja workshops bokte, mii galgat oahppat iežamet vuoigatvuođaid birra suorggi áššedovdiin. Vuosttaš lávki buori digaštallamii lea máhttu, čilge Sagka Marie Danielsen, SNPL jođiheaddji. </em>
    </p>
    <p>Konferánsa álgá bearjadaga miessemánu 31. b. dii. 14.00 Quality Hotel Olavsgaard:s olggobealde Oslo ja loahpahuvvo sotnabeaivvi geassemánu 2. b.</p>
    <p>SNPL jođiheaddji vuordá sullii 50 oassálasti gaskal 16 ja 30 jagi Norggas, Ruoŧas, Suomas ja Ruoššas konferánsii. Son ávžžuha buot berošteddjiid dieđit konferánsii.</p>
    <p>
      <em type="bold">- Juohkebeairasisma lea fáddá man lea deaŧalaš digaštallat ja mii sávvat ahte DON searvvat ja muitalat iežat vásáhusaid ja oainnuid, cealká Sagka Marie Danielsen loahpas. </em>
    </p>
    <p>
      <em type="bold">Eanet dieđuid konferánssa birra: </em>
    </p>
    <p>SNPL, e-post: supu@samediggi.no</p>
    <p>Sámediggi, tel. +47 78 48 42 35.</p>
    <p>Dieđit dákko.</p>
    <p>
      <em type="bold">Dieđihanáigemearri: miessemánu 15. b. </em>
    </p>
  </body>
</document>
