<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sámediggi sihkkarastá luossabivdiide duohta váikkuhanfámu luossabivdoreguleremiin - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>320</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=3998&amp;sprak=Samisk&amp;Print=1</origFileName>
    <parallel_text location="samediggi-article-3998.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Sámediggi sihkkarastá
      luossabivdiide duohta váikkuhanfámu luossabivdoreguleremiin</p>
    </section>
    <p>
      <em type="italic">Lohkkiidčálus Sámedikki várrepresideantta
          Marianne Balto bokte.</em>
    </p>
    <p>Maŋŋá go rámmašiehtadus Sámedikki ja
          Birasgáhttendepartemeantta gaskka vuolláičállojuvvui, mii
          guoská konsultašuvnnaid čađaheapmái luossabivdoreguleremiid
          oktavuođas, leat boahtán gažaldagat dan birra ahte maid dát
          rievtti mielde mearkkaša.</p>
    <p>Sara Marja Magga </p>
    <p>Sámediggi ii sáhte šiehtadallat mearraluossabivdiid
          vuoigatvuođaid eret, nugo lea dovddahuvvon muhtun mediain.
          Dan ii sáhte Sámediggi dahkat. Stáhtas dat lea
          geatnegasvuohta deattuhit mearraluossabivdiid vuoigatvuođaid
          ja dárbbu hálddašeami oktavuođas. Sámediggi lea,
          mearraluossabivdoorganisašuvnnaiguin gulahallamiin, bargan
          máŋga jagi dan ala vai guolásteddjiid dilli ja vásihusat
          váldošedje vuhtii. Dát lea dál sihkkarastojuvvon
          rámmašiehtadusa bokte mii guoská konsultašuvnnaid čađaheapmái
          luossabivdoreguleremiin.</p>
    <p>Guolásteddjiin alddiineaset lea vuoigatvuohta konsulteret
          dain reguleremiin mat gusket sin kultur- ja ealáhusbargui.
          Dahkkojuvvon rámmašiehtadus sihkkarastá dál sidjiide njuolga
          váikkuhanfámu reguleremiid mearrádusaide. Ásahuvvo
          bargolávdegoddi man bokte meara ja jogaid
          vuoigatvuođaoamasteaddjit besset gulahallat njuolga
          Luondduhálddašan direktoráhtain, mas lea láhkaásahusváldi.
          Sámediggi searvá maiddái. Ulbmilin lea olahit
          ovttamielalašvuođa. Dan bokte loktejuvvojit luossabivdit
          dohko gosa sidjiide ovdal ledje uvssat giddejuvvon.</p>
    <p>Rámmašiehtadus ii sihkkarastte dušše dan ahte
          luossabivdiide, sihke mearas ja jogain, addojuvvo duohta ja
          ollislaš váikkuhanfápmu konsultašuvdnaproseassas, dat nanne
          maiddái dan ahte árbedieđut galget boahtit ovdan
          árvvoštallamiin. Danne galgá Sámediggi nammadit árbedieđuid
          áššedovdi veahkehit Bargolávdegotti. Dát ii leat dáhpáhuvvan
          goassige ovdal.</p>
    <p>Mearraluossabivdoreguleremat bohte 2008:s ja mearriduvvui
          ahte dat maiddái gustojit 2010:s. Sámediggi lea álo dadjan
          ahte ii leat duhtavaš dáid reguleremiiguin. Muhto
          Luondduhálddašan direktoráhta evttohusat ledje mealgat
          čavgadeappot go mii lei sohppojuvvon konsultašuvnnain
          Birasgáhttendepartemeantta ja Sámedikki gaskka giđđat</p>
    <p>Oktage ii daja ahte mis livččii geahppa bargu ovddabealde.
          Bargolávdegottis ii leat vejolaš čađahit vuđolaš barggu ovtta
          guovtti mánus vai ođđa regulerenevttohusa sáhtášii sáddet
          gulaskuddamii ja mearridit láhkaásahusaid ovdal go ođđa
          guolástusáigodat 2011:s álggahuvvo. Danne lea áigumuššan
          oažžut ođđa reguleremiid 2012:s.</p>
    <p>Mun doaivvun ahte Bargolávdegotti bargu buriiguin
          ákkaiguin, máhtolašvuođa gaskkustemiin ja dáhtuin gávdnat
          oktasaš čovdosiid váikkuhivččii luossanáliid sihkkarastima ja
          vuoigatvuođa ain čađahit kultur- ja ealáhusbarggu.</p>
    <p>
      <em type="italic">Marianne Balto</em>
    </p>
    <p></p>
    <p>
        Almmuhan Holmgren, Hanne. </p>
    <p>
        Maŋumustá rievdaduvvon 02.12.2010
      </p>
    <p>
                          *Ráđđelahttu Marianne Balto
                        </p>
    <p>
                          Telefovdna</p>
    <p>
                          Mobiila</p>
    <p>
                          E-poasta</p>
    <p>+47 78 47 40 00</p>
    <p>+47 480 63 358</p>
    <p>marianne.balto@samediggi.no</p>
    <p>
      <em type="bold">Artihkkalat</em>
    </p>
    <p>Rámmašiehtadus
                      luossabivddu muddema birra</p>
  </body>
</document>
