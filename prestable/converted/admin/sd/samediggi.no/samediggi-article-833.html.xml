<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ođđajagisárdni 2006 - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>682</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=833&amp;sprak=Samisk&amp;Print=1</origFileName>
    <parallel_text location="samediggi-article-833.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <section>
      <p type="title">Ođđajagisárdni
      2006</p>
    </section>
    <p>
          Sámedikki presideanta Aili Keskitalo ođđajagisárdni 2006.
        </p>
    <p>
        Almmuhan Hivand, Pål. </p>
    <p>
        Maŋumustá rievdaduvvon 02.01.2006
      </p>
    <p>
          Ráhkis olbmot.</p>
    <p>
          Mis lea leamaš gelddolaš jahki ja ođđa sámediggi lea
          válljejuvvon. Ollu ođđa áirasat leat gergosat
          áŋgiruššagoahtit sámi álbmoga ovddas. Dan barggus lea dehálaš
          deattuhit dan maid mii háliidit fievrridit viidáset min
          mánáide ja nuoraide. Mun anán hui stuora gutnis dan
          luohttámuša mii munnje lea addon. Anán maid stuora gutnis
          buohkaid sin geat leat váikkuhan dasa ahte mii sámit leat
          ollen dohko gos dál leat.</p>
    <p>
          100 jagi áigi šattai Norga iešheanalis riikan, ja dat lea
          báidnán jagi 2005. Dalle oaččui Norga ođđa gonagasbearraša
          mii lea bálvalan maiddái sámi álbmoga. Mii sávvat lihku
          gonagasvissui bearašlaskamiin mat sis leat leamaš vássán
          jagis. Gonagas¬viesu searvan Sámedikki rahpamiin lea leamaš
          mielde bidjamin dehálaš áššiid guovddážii.</p>
    <p>
          Muhto uniovnna heaittiheapmi dagahii maiddái dan ahte Norgga
          ja Ruoŧa gaskasaš rádji šattai eanet gitta go dat lei leamaš
          ovdal. Dát buvttii hástalusaid álbmogii mii orru máŋgga
          riikkas, ja mas lea leamaš ealáhusbargu ja sohkabáttit
          riikka¬rájiid rastá. Sámi álbmogii lea dehálaš beassat
          ovttasbargat riikkarájiid rastá. Davviriikkalaš
          sámekonvenšuvnna árvalus lea dehálaš oassi das.</p>
    <p>
          Jus buohkat, sihke stáhtat ja sámit váldet dárbbašlaš
          ovddasvástádusa, de sáhttá konvenšuvdna bidjat buoret vuođu
          sámi báike¬gottiid doalaheapmái ja ovddideapmái
          davviriikkain.</p>
    <p>
          Máhtolašvuođa gaskkusteapmi lea guovddáš fáddá Sámedikki
          barggus. Buot kultuvrrain lea oahpahus ja dutkan leamaš
          vuođđun servodatovdánahttimii. Máhtolašvuohta iežamet
          historjjá birra ja sámegieloahpahus leat erenoamáš
          dehálaččat. Ovddit sohka¬buolvvaid dieđut ja árvvut leat
          vurkejuvvon min gillii, mii dalle lea čoavdda sihke ovddeš
          áigái ja boahtteáigái.</p>
    <p>
          Go guoská sámegiela oahpahusvuoigatvuhtii, ja vuoigatvuhtii
          skuvlii mii goziha sámi mánáid identitehta ja sámi servodaga
          gelbbolašvuođadárbbu, de eat leat vel ollen duođi dobbelii.
          Sámediggi háliida dárbbašlaš válddi vai sáhttit fállat sámi
          ohppiide sámi skuvlla.</p>
    <p>
          Jos sámegiella ain galgá gullot boahtteáiggis, de fertet mii
          fievrridit dan boahtte bulvii. Ollu guovlluin lea sámegiella
          vuoittahallame majoritehta giela ektui. Danne illudahttá min
          dat go Divttasvuotna, vuosttaš julevsámi suohkanin, dál šaddá
          sámegiela hálddašanguovlun. Sámediggi háliida eanet
          suohkaniid giellahálddašanguvlui.</p>
    <p>
          Sámediggi lea ollu jagiid geahččalan oažžut
          ráđđádallanortnega guovddáš eiseválddiiguin. Danne illudahttá
          go ráđđádallanšiehtadus dahkkojuvvui vássán jagis. Dáinna
          lágiin lea Sámediggi dál ožžon áibbas ođđa posišuvnna. Mii
          leat maiddái dahkan ovttasbargošiehtadusaid máŋggain
          fylkka¬suohkaniin Norggas.</p>
    <p>
          Mun jáhkán ahte ráđđádallanortnet ja ovttasbargošiehtadusat
          dagahit ahte eambbogat váldet ovddasvástádusa sámi
          servodatovdánahttimis, ja mii oažžut stuorát ollislašvuođa
          min politihkalaš barggus. Ovddit Sámediggi lea ge bidjan
          vuođu man ala mii sáhttit hukset viidáset.</p>
    <p>
          Gelddolaš ja garra proseassa maŋŋel mearridii Stuoradiggi
          finnmárkkulága miessemánus 2005. Mearrádus finnmárkkulágas
          čalmmusta guhkesáiggi barggu loahpaheami sámi
          vuoigatvuođaiguin, muhto álggaha maiddái ođđa hástalusaid
          maiguin mii dál galgat bargat.</p>
    <p>
          Sámediggi galgá leat mielde hálddašeamen lága ođđa ásahusa
          Finnmárkkuopmodaga bokte. Dehálaš lea vuoruhit barggu
          mearrasámiid vuoigatvuođaid sihkkarastimiin guolástussii,
          mearraresurssaide ja mearraareálaid geavaheapmái. Sámiid
          vuoigatvuođat olggo¬bealde Finnmárkku, leat ain
          čielggatkeahttá. Danne leat Sámedikkis stuora vuordámušat
          lávdegoddái mii galgá guorahallat geavaheami ja hálddašeami
          sámi geavahus¬guovlluin olggobealde Finnmárkku fylkka.</p>
    <p>
          Dasto lea eará joavku maid Sámediggi maid háliida deattuhit
          dán jagi, ja dat leat nuortasámit. Dehálaš lea ahte sii
          fátmmastuvvojit Sámedikki bargui. Sámediggi áigu danne bargat
          viidáseappot sihkkarastit Nuortasámi musea ásaheami.</p>
    <p>
          Ollu jagiid leat bargan buhtadusortnegiid oččodemiin daid
          sámiide geat eai beassan skuvlla vázzit nuppi máilmmi soađi
          geažil. Mii leat duhtavaččat go stáhta lea dohkkehan iežas
          buhtadan¬ovddasvástádusa dán jovkui.</p>
    <p>
          Muhto mii vásihit dál ahte buhtadus¬ohcamiid
          áššemeannudanáigi lea beare guhkki. Dát dilli lea
          dohkketmeahttun ja lea áibbas surgat sidjiide geaidda dat
          guoská, ja mii gáibidit ahte Norgga eiseválddit bidjet eanet
          návccaid dáid ohcamiid meannudeapmái.</p>
    <p>
          Sámediggi lea ovdal válgga čađahan ollu doaibmabijuid maiguin
          nannet nissonovddastusa min álbmotválljen orgánas. Min
          parlameanttas leat dál 51% nissonolbmot. Dát lea hui
          erenoamáš máilmmedásis ja lea sámi demoktratiijas stuora
          lávki ovddosguvlui. Organisašuvnnat ja bellodagat – ja
          erenoamážit – sámi jienasteaddjit – leat váldán
          ovddasvástádusa.</p>
    <p>
          Nissonolbmuin ja dievdduin galget leat ovttalágan
          vejolaš¬vuođat searvat politihkalaš bargui. Mun sávan ahte
          Sámediggi dal sáhttá vel ain buorebut nannet dásseárvobarggu
          mii lea Sáme¬dikki doaimma oktavuođas ja sámi
          servodagas.</p>
    <p>
          Mii oaidnit stuora baluin máilmmeviidosaš biras- ja
          dálkkádatrievdama. Máilmmi eamiálbmogat leat erenoamáš rašit
          dán lágan luonddurievdamiidda. Mis sámiin leat buoret eavttut
          ovddidit iežamet oainnuid máilmmi servodahkii ollu eará
          eamiálbmogiid ektui. Mun háliidan ahte riikkaid¬gaskasaš
          servodat ipmirda makkár váikkuhusat dáin rievdamiin leat, ja
          ahte mii ovttasráđiid sáhttit gávdnat čovdosiid maiguin
          dustet dálkkádatváttisvuođa beaktilis vugiin.</p>
    <p>
          Mun sávan buohkaide buori ja buressivdniduvvon ođđa jagi!
        </p>
  </body>
</document>
