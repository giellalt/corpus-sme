<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>703</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.samediggi.no/layout/set/print/Samedikki-birra/Organisasuvdnastruktuvra/Samediggeraddi/Sartnit-ja-artihkkalat/Samedikki-presideantta-oddajagisardni</origFileName>
    <parallel_text xml:lang="smj" location="samediggepresidenta-aadaajakhaalla.html"/>
    <parallel_text xml:lang="sma" location="saemiedigkiepresidenten-orrejaepienhaaaleme.html"/>
    <parallel_text xml:lang="nob" location="sametingspresidentens-nyttaarstale-2014.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Sámedikki presideantta ođđajagisárdni / Sártnit ja artihkkalat / Sámediggeráđđi / Organisašuvdnastruktuvra / Sámedikki birra / Sámediggi - Sametinget</p>
    <p type="title">Sámedikki presideantta ođđajagisárdni</p>
    <p>Sámedikki presideantta Aili Keskitalo ođđajágisárdni, 101.01.2014, NRK 1 :s.</p>
    <p>
      <em type="bold">Ráhkis buohkat. </em>
    </p>
    <p>2013:s bovdejuvvui sápmelaš Frode Fjellheim searvat musihkain Disney - filbmii, <span type="quote" xml:lang="ger">”Frozen”</span>. Luohti Eatnemen Vuelie ja Fjellheima musihkalaš čehppodat oažžu dál olles máilmmi guldalit – luođi. Mii oaidnit dán maid eará dáiddasurggiin . Sámi kultuvra ihtá ain ođđa gehččiide ja guldaleddjiide.</p>
    <p>Vuođđun min kultuvrii leat min eatnamat. Danin evttohit mii njeallje kulturmuito- guovllu Várjjagis oktii- čohkkejuvvon máilmmiárbebáikin. Luondu min birra <span type="quote">“muitá”</span> ja muitala dálá áiggis sámi historjjá kulturmuittuid, báikenamaid, máidnasiid ja muitalusaid čađa.</p>
    <p>Muhto dávjá vásihit mii ahte muitalusat min birra muitaluvvojit earáin go mis alddámet. Dat muitaluvvojit skandálaid bokte medias, ja neahttaaviissaid kommentárasajis. Dat gaskkustuvvo maid dan boktemii ii muitaluvvo min birra –skuvllain ja eará almmolaš arenain. Juohke álbmot háliida dohkkehuvvot ja árvvusadnot dan buoremusa dihte, dan ráhkkásepmosa ja čábbámusa dihte iežas kultuvrras. Dan háliidit maiddái mii.</p>
    <p>Nu ahte odne háliidan muitalit didjiide iežamet sáŋgáriid birra. Sin birra geat juohke beaivvi ráhkadit ja ođasmahttet. Sii leat dat guđet čatnet min min servodaga suonaide: Min niegut, min historjá ja min vásáhus das mat mii leat.</p>
    <p>Mun human dáiddáriid birra. Ja váhnemiid birra, geat bidjet áiggi ja searaid ásahit sámegiel oahpahusa doppe gos dát fálaldat ii vuos gávdno. Áŋgiris olbmot mat sihkkarastet mánáide valáštallanfálaldaga. Ja bárdni guhte veahkeha iežas sámegielat eatni ja doaktára gulahallat buorebut ja dakko bokte maiddái sihkkarastit buoremus divššu.</p>
    <p>24 nuora leat eaktodáhtolaččat dieđihan iežaset giellaambassadevran Sámedikki #Sámásmuinna kampánjii. Giella ja searvevuohta leat dat maid bokte mii defineret iežamet ja máilmmi min birra. Geat mii leimmet, geat mii leat ja geat mii galgat šaddat.</p>
    <p>Giellasáŋgára mielas ii dárbbaš leat álki geavahit sámegiela. Sáŋgár lea son guhte dahká dan, vaikko lea váttis. Lea juste dalle go lea váttis, ahte du válljen ja áŋgiruššan leat dehálepmosat. Ii oktage sáhte hupmat sámegiela min ovddas. Dat lea min oktasaš ovddasvástádus, ovddasvástádus maid mii eat sáhte dodjit earáide.</p>
    <p>Mun áiggun erenoamážit rámidit min unnitlogu álbmogiid ovddasteddjiid barggu maid sii barget árvvusatnima ovddas. Odne fertet mii dovddastit ahte homofiillaid ja lesbaid vuoigatvuođat eai leat ožžon doarvái fuomášumi sámepolitihkas.</p>
    <p>Hárdin ja vealaheapmi dáhpáhuvvá, maiddái min skuvllain ja min báikegottiin. Mii dárbbašit eanet nuoraid ja rávisolbmuid geat doibmet sáŋgárin ja barget hárdima vuostá.</p>
    <p>Dán jagi lea 25 jagi áigi go Gonagas Ovllá vuosttaš gearddi rabai Sámedikki. Sámediggi lea boađus árjjalaš ja áŋgiris, muhto maiddái ráfálaš vuoigatvuođarahčan Álttá- ášši bokte. Dáža ja sápmelaš sáŋgárat ceggejedje ovttas jurdaga hukset parlameantta sámiide Norggas. Guokte álbmoga mat ledje mielas dohkkehit čovdosiid, dan ovdii go ain riidalit ja duolbmut.</p>
    <p>Mii rahčat ain oahpahusa ovddas sámegielas ja sámegillii. Min gielat leat áitojuvvon. Ja min ealáhusat nu go boazodoallu gártet eanet riidduide stuoraservodaga áibbašemiide roggat eanet minerálaid. Mearrasámi gilit áitojuvvojit go vejolašvuođat guolásteapmái ja meara ávkkástallamis unnot. Dát, ja eará hástalusat mat gávdnojit stáhta ja álgoálbmogiid gaskka eai leat vel čovdojuvvon.</p>
    <p>Mii leat buohkat beassan oaidnit muhtin sámi sáŋgáriid tv- ráiddu čađa <span type="quote">“Jaskes dáistaleapmi”</span> NRKs. Mii leat oaidnán ahte gávdnojit sáŋgárat buot báikegottiin ja máŋgga servodatsuorggis. Muhto muhtimat jerret ahte man guhká galgat mii bidjat fokusa dáruiduhttinpolitihkkii ja sápmelaččaid duolbmumii?</p>
    <p>Duohtavuohta lea ahte dáruiduhttin ja duolbmun leat min oktasaš historjá, sihke sápmelaččaid ja dážaid. Mii leat buohkat dan váikkuhusa vuollái šaddan - juohkehaš iežas ládje. Mus lea ipmárdus ahte muhtimat háliidit vajálduhttit ja čiehkat eret. Muhto mii eallit odne dán historjjá váikkuhusaiguin. Ja nu guhká go dat dahkko dušše sámi áššin, de dat dahká ovdáneami váttisin, sihke dážaide ja sápmelaččaide.</p>
    <p>Guokte álbmoga leat goabbat ládje soardašuvván. Luohttámuš ja kultuvra leat cuovkanan. Jus galgá sáhttit divodit, de gáibida dat eanet rahčamuša sihke Norgga eiseválddiin ja Sámedikkis. Mun bovden eiseválddiid ođđa ságastallamiidda, ja guoibmevuhtii, lasihandihti sámi eallima ja sámi iešmearrideapmái ođđa hámiid.</p>
    <p>Mannan geasi bovdii Sámediggi eamiálbmogiid Áltái hábmet oktasaš prinsihpalaš vuođu. Dát lei historjjálaš dáhpáhus, mii dál dagaha ahte eamiálbmogat servet ovttadássásaččat stáhtaiguin dán jagáš konferánsii eamiálbmotvuoigatvuođaid birra ON váldočoahkkimis. Sámediggi joatká iežas riikkaidgaskasaš bargguiguin, ja galgá ain leat njunnošis eamiálbmogiid vuoigatvuođaid dohkkeheami barggus.</p>
    <p>Sii geat rievdadit máilmmi, leat sii guđet jáhkket ahte máilbmi sáhttá rievdaduvvot. Leage sáŋgár dán jagi. Doppe gávdnojit álo olbmot geat dárbbašit liegga gieđa, ja álo ášši mii dárbbaša doaibmi ja áŋgiris váimmu.</p>
    <p xml:lang="smj">
      <em type="bold">Buorre ođđa jahki </em>
      <em type="bold">Buorre ådå jahke </em>
      <em type="bold">Buerie orre jaepie </em>
    </p>
  </body>
</document>
