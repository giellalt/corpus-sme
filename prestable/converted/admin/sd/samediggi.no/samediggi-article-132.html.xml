<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Máilmmi eamiálbmogat  - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>411</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=132&amp;sprak=Samisk&amp;Print=1</origFileName>
    <parallel_text location="samediggi-article-132.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Máilmmi
      eamiálbmogat</p>
    </section>
    <p>Álgoolbmotkárta  Wikipedia  </p>
    <p>
          Namahus eamiálbmot heive birrasii 300 miljon olbmui geat
          ellet birrasii 70 riikkas. Sámit leat njeallji riikka
          eamiálbmot; Norggas, Ruoŧas, Suomas ja Ruoššas.
          Meroštallojuvvon lea ahte gávdnojit badjel 100.000
          sápmelačča.
        </p>
    <p>
      <em type="bold">Meroštallan </em>
    </p>
    <p>
          ILO-konvenšuvnnas nr. 169 lea eamiálbmot meroštallojuvvon ná:
          álbmot mii lea doalahan, ollásit dahje belohahkii, iežas
          árbevirolaš kultuvrra, árvvuid ja ásahusaid, ja mii elii
          dihto guovllus ovdal go stuorra servodat válddii dan
          badjelasas dahje ovdal go stáhta ásahuvvui.</p>
    <p>
          Eamiálbmogiid dilli molsašuddá mealgat dađi mielde guđe
          máilmmeoasis sii ellet, makkár luonddu- ja biraseavttuid
          vuođul sii ellet, ja makkár politihkalaš, sosiálalaš ja
          ekonomalaš rámmaeavttuid iešguđet našuvnnalaš stáhtat bidjet
          iežaset eamiálbmogiidda.</p>
    <p>
          Dávjá leat eamiálbmogat logu dáfus unnitlogus dain riikkain
          gos ásset, muhto Bolivias, Guatemalas ja Perus lea bealli
          dahje badjel bealli riikka ássiin eamiálbmogat. USA:s, gos
          leat 290 miljon olbmo, ásset birrasii 1,6 miljon olbmo geat
          lohkkojuvvojit eamiálbmogin. Dat leat indiánat, inuihtat
          (eskimot) ja hawaialaččat.</p>
    <p>
      <em type="bold">Earáláganvuohta </em>
    </p>
    <p>
          Oktasaš eamiálbmogiidda lea dat go sii leat ássan
          ássanguovlluineaset historjjá čađa ovdal go stuorraservodaga
          olbmot bahkkejedje sin eatnamiidda dahje koloniserejedje
          daid. Sis lea iežas kultuvra, iežaset giella ja iežaset
          árbevierut mat earuhit sin muđui servodagas.</p>
    <p>
          Eamiálbmogat leat vealahuvvon čađa historjjá. Sin eatnamat
          leat sis eret váldojuvvon, eamiálbmogat leat bággehallan
          fárret eret ja sin kultuvrrat leat systemáhtalaččat
          vealahuvvon. Muhtun oktavuođain leat sii gártan njuolgut
          álbmotgoddima oaffarin. Eanetlohku máilmmi eamiálbmogiin
          gullá ekonomalaččat geafimusaid searvái máilmmis. Dasa lassin
          áitojuvvo sin kultuvra ja eallinvuohki dainna lagiin ahte sii
          vuojehuvvojit eret sin árbevirolaš guovlluin ja stuorra osiin
          máilmmis vealahuvvojit sii systemáhtalaččat giela ja
          kultuvrra dáfus.</p>
    <p>
          Eamiálbmogiid mihtilmasvuohta, sin earáláganvuohta ja dávjá
          sin stuorra erohusat majoritehtaálbmoga ektui iešguđet
          riikkain, dagahit dan ahte eamiálbmogat sáhttet áddejuvvot
          áittan majoritehtaálbmoga iešgovvii ja
          ovttadatkultuvrii.</p>
    <p>
      <em type="bold">Identitehta </em>
    </p>
    <p>
          Iešguđet eamiálbmogiid čatná dál riikkaidgaskasaččat oktii
          sin oktasaš historjá nugo koloniseren, vealaheapmi, soahti,
          veahkaváldi, goddin ja eatnamiid massin. Eamiálbmot
          identitehta lea lávga čadnojuvvon ovtta dahje máŋgga
          geografalaš guvlui, ja historjjálaš čatnasiiguin ja
          luonddubirrasiin gos álbmogat leat eallán, maiguin sii leat
          ávkkástallan ja maid sii leat geavahan historjjá čađa.</p>
    <p>
          Máilbmi rievdá ja maiddái eamiálbmogat rivdet ja heivehallet
          iežaset ođđa áigái. Eamiálbmogat bisuhit dihto árbevieruid,
          ja áigi maid rievdada osiid dain. Identitehta rievdá oppa
          áiggi nugo buohkain earáin ge.</p>
    <p>
      <em type="bold">Riikkaidgaskasaš ovttasbargu </em>
    </p>
    <p>
          ON eamiálbmot bargojoavku doalai vuosttaš čoahkkima borgemánu
          9. b. 1982, mii dál lea maiddái máilmmi eamiálbmotbeaivi.
          Jagi 2002 rájes leat eamiálbmogiid ovddasteaddjit leamaš
          mielde ON bissovaš eamiálbmot forumis. ON bissovaš eamiálbmot
          foruma vuosttaš jođiheaddji lea Ole Henrik Magga. Magga lea
          maid leamaš Sámedikki presideanta Norgga bealde (1989-1997).
        </p>
    <p>
        Almmuhan Pål Hivand. </p>
    <p>
        Vuosttaš geardde almmuhan 09.02.2005
      </p>
    <p>
      <em type="bold">Liŋka </em>
    </p>
    <p>Álgoolbmot birra Wikipedias </p>
    <p>Wikipedia dárugillii </p>
    <p>Wikipedia sámegillii </p>
  </body>
</document>
