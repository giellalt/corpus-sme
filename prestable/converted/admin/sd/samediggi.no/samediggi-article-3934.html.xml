<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Energiijaovddideapmi Davvikalohtas - álgoálbmogiid vejolašvuođat ja hástalusat - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>2136</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=3934&amp;sprak=Samisk&amp;Print=1</origFileName>
    <parallel_text location="samediggi-article-3934.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Energiijaovddideapmi
      Davvikalohtas - álgoálbmogiid vejolašvuođat ja hástalusat</p>
    </section>
    <p>Sámedikki presideanta Egil Olli searvá Stanett
          čakčakonferánsii Oslos golggotmánu 12. b. 2010. Olli
          sáhkavuoru namma lea "Energiijaovddideapmi Davvikalohtas
          - álgoálbmogiid vejolašvuođat ja hástalusat".</p>
    <p>Egil Olli </p>
    <p>Buorit olbmot,
          Stáhtaneahtta lea mu bovden doallat sáhkavuoru energiija
          ovddideami birra Davvikalohtas, álgoálbmoga vejolašvuođat ja
          hástalusat. Vuos áiggun giitit go lean bovdejuvvon dán
          gelddolaš konferánsii dakkár fáttáin mii lea dehálaš midjiide
          buohkaide; energiija.
          Mu sáhkavuorus leat golbma dehálaš beali; álgoálbmogiid
          vuoigatvuođat, dálkkádathástalusat ja ođasmuvvi energiija.
          Eanaš mu sáhkavuorru lea daid čuolbmačilgehusaid birra mat
          čatnasit dán golmma fáddái go dat galget váldojuvvot mielde
          boahtteáiggi strategiijii. Dakkár strategiija mii galgá leat
          ceavzil, muhto maiddái mas lea olmmošlaš bealli, dás maiddái
          sápmelaččaid árvvusatnin.
          Várra ehpet leat buohkat ovttaoaivilis muinna buot das maid
          mun dajan, muhto mun lea sámediggepresideanta vuosttažettiin
          sápmelaččaid ja min álbmotválljen orgána, Sámedikki,
          ságadoalli ja dan vuođul mun hálan. Dat lea dakkár oaidnu mii
          vuolgá min historjjás ja dan riikkaidgaskasaš lihkadusas,
          masa sáhttá dadjat ahte ođđaáiggi álgoálbmogat gullet.<em type="italic">Álgoálbmogiid vuoigatvuođat</em> Muhto vuos álggán álgguin. Lea duođaštuvvon
          ahte sápmelaččat leat duháhiid jagiid ássan davviriikkain ja
          Ruoššas, eanaš davviguovlluin. Sápmelaččat ledje dáppe
          ovdalgo stáhtat ásahuvvojedje, ja nu lea sis álgoálbmot  -stáhtus
          riikkaidgaskasaš álbmotrievtti mielde. Sápmelaččat
          suodjaluvvojit maiddái minoritehtan ON konvenšuvnna mielde
          siviila ja politihkalaš vuoigatvuođaid birra.
          Norgga stáhta lea dohkkehan stáhtusa álgoálbmogin earret eará
          dohkkehemiin ILO-konvenšuvnna nr.169 álgoálbmogiid hárrái
          iešmearrideaddji riikkain. Konvenšuvnnas leat
          riektenjuolggadusat maid stáhta eiseválddit fertejit čuovvut.
          Geađgejuolgin ILO-konvenšuvnnas lea stáhta geatnegasvuohta
          konsulteret 
          álgoálbmogiid dakkár áššiin main sáhttá leat njuolgga
          mearkkašupmi sidjiide. Dát geatnegasvuohta gullá buot  stáhta
          eiseválddiide ja sáhttá guoskat iešguđetlágan áššiide, nu go
          lágaide, láhkaásahusaide ja eaŋkilmearrádusaide.
          Vái sihkkarastojuvvo ahte konsultašuvdnageatnegasvuohta
          čađahuvvo dohkálaččat, de dagai Ráđđehus ja Sámediggi 2005:s
          šiehtadusa prosedyraid hárrái mii galggai leat vuođđun
          konsultašuvnnaide. Dát prosedyrat leat dohkkehuvvon
          gonagaslaš resolušuvnnain. Konsultašuvnnaid ulbmil lea ahte
          šiehtadallamat galget čađahuvvot dainna luohttámušain ahte
          juksat ovttamielalašvuođa evttohuvvon áššiin.
          NČE bargamušat ja mearrádusat gullet
          konsultašuvdaprosedyraide. Lea maiddái dahkkojuvvon sierra
          dievaslaš
          šiehtadus  konsultašuvnnaid čađaheami birra
          energiijaáššiin gaskal NČE ja Sámedikki.
          Mii de lea Sámedikki áigumuš konsultašuvnnaiguin? Mii
          háliidit, nu mo ortnega ulbmil dadjá, juksat ovttamielalašvuođa plánejuvvon
          doaibmabijuid hárrái  .  Ovttamielalašvuohta
          dakkár čovdosiiguin mat fuolahit sámi kultuvrra ja ovdáneami
          vuođu. Vuođđun dakkár ovttamielalašvuođa ásaheapmái lea ahte
          bealit dihtet mo nubbi bealli árvvoštallá váikkuhusaid nu go
          guđe
          eavttuid  sii geavahit ja mo sii deattuhit  daid
          eavttuid. Dán oktavuođas eai leat Sámediggi ja NČE soahpan
          bargovuogi. NČE:s lea dakkár hálddašankultuvra mas ii leat
          dáhpin juogadit árvvoštallamiid earáiguin. Dát váttásmahttá
          dieđusge vejolašvuođa čađahit duohta konsultašuvnnaid maid
          ulbmil lea čoavdit áššiid. NČE ja Sámediggi leat mielas
          geahččalit čielggadit dán dili.
          Min ovttasbarggus NČE:in mis leat ollu lossa ja dehálaš
          áššit. Earret eará buot dat plánejuvvon 420 kilovolta-linját
          Ofuohtas davásguvlui Hámmárfestii ja vejolaš guhkideamit
          Vuonnabahtii ja viidáseappot Supmii dasa dan nu
          gohčoduvvon
          "Arctic Circle":ii. Lassin bohtet uhcit fápmolinját
          ja bieggafápmo- ja johkafápmoohcamat sámis. Dáin áššiin leat
          stuorra hástalusat Sámediggái kapasitehta dáfus, maid Oljo-
          ja energiijadepartemeanta dán rádjai ii leat mieđihan addit
          ekonomalaš resurssaid Sámediggái. Dat mielddisbuktá ahte
          mearrádusproseassat váldet guhkit áiggi.<em type="italic">Dálkkádathástalusat</em>Dálkkádathástalusat 
          gusket midjiide buohkaide. Ii dárbbaš oppa eahpidit ge ahte
          eanaspábba lieggana olbmuid doaimmaid geažil ja ahte das leat
          stuorra váikkuhusat jus eat nagot bissehit dakkár ovdáneami.
          Vaikke vel doaibmabijuid áigumuš lea dustet máilmmiviidosaš
          hástalusaid, de mii fertet maiddái árvvoštallat leat go
          báikkálaš váikkuhusat dohkálaččat ja vuoiggalaččat. Dávjá
          ferte doaibmabijuid muddet nu ahte negatiiva váikkuhusat
          oktiibuot šaddet nu uhcit go vejolaš, seammás go doaibmabiju
          mihttomearri ollašuhttojuvvo. Dasa gáibiduvvo ahte shike
          eiseválddit ja sii geat galget čađahit doaibmabijuid, nagodit
          jurddašit riikka dásis ii ge regiovnna dásis. Dás jurddašan
          bieggamilluid birra, masa mun máhcan maŋŋeleppos.
          Danne lea ge paradoksa  ahte
          álgoálbmotguovllut, man oktavuođas lea stuorra
          ovttamielalašvuohta das ahte dáidda guovlluide čuhcet
          dálkkádatrievdama váikkuhusat buot ovddimusat, leat dat
          guovllut mat orrot fertemin gierdat stuorámus nođiid váidudan
          doaibmabijuin. Álgoálbmogat davvin, dás maiddái sápmelaččat,
          fertejit gillát eanaspáppa liegganeami, muhto vurdojuvvo
          maiddái ahte sii láhčet areálaid vai mii sáhttit gazzat dán
          garra dálkasa.
          Sámediggeráđđi lea positiiva  dasa ahte
          ruoná energiija ovddiduvvo go dat veahke unnidit CO2
          luoitimiid. Muhto seammás fertet geahččalit eastadit dan ahte
          dat bilida 
          sámi kultuvrra luondduvuođu. Sámi kultuvra ii birge
          luondduvuođu haga.
          Muolkkuin Hámmárfeastta olggobealde lea gássafápmorusttet
          okta dain rusttegiin riikkas mii luoitá eanemus CO2 dábálaš
          doaimmas, seammás go leat leamaš liige luoitimat álgomuttus.
          Stáhtaneahtta pláne bidjat fápmolinjáid Romssa ja
          Oarje-Finnmárkku čađa vai sáhttá fállat el-fámu gássafámu
          sajis energiijagáldun. Stáhtaneahtta muitala ahte fápmolinnjá
          Báhccavuotna - Hámmárfeasta sihke ovddida 2. muttu Muolkkáin
          ja uhcida CO2 luoitimiid 870 000 tonnain jahkái
          Muolkkáid 1. ja 2. ceahkis, ja Goliat oktavuođas.
          Mu mielas dat lea buorre. Muhto dalle galgá mis maid leat dat
          sihkarvuohta ahte dakkár elektrifiseren Muolkkáin ja Goliatas
          duođaid dáhpáhuvvá.
          Muolkkáid ja Goliata elektrifiseren ja maŋŋá vejolaččat oljo-
          ja gássarusttegat Nuorta-Finnmárkkus, ja fápmofálaldat
          ruvkeindustriijii, gáibida ahte ođđa 420 kilovoltasaš linját
          biddjojuvvojit sámi guovlluid čađa. Dán dálkkádatdoaibmabiju
          váikkuhusat leat dalle ahte huksejuvvojit fápmolinját mat
          gusket 40 orohahkii Romssas ja Finnmárkkus. Dát leat issoras
          stuorra sisabahkkemat sámi guovlluide ja vejolaččat issoras
          stuorra negatiiva váikkuhus sámi kultuvrii.
          Mun ádden bures dan ákka ahte fápmolinnjá Ofuohtas
          Hámmárfestii, Báhccavuona bokte, nannešii
          fápmolágidansihkarvuođa Romssas ja Finnmárkkus. Dattetge in
          áiggo badjelgeahččat dáid váikkuhusaid mat linjás leat sámi
          kultuvrii ja dáid váikkuhusaid mat das ahte váldá áiggi
          čielggadit buot beliid áššis. Mus leat vuordámušat
          konsultašuvnnaide NČE:in ja loahpas Oljo- ja
          energiijadepartemeanttain. Nuppiid sániiguin daddjojuvvon:
          Hámmárfeasttas eai galgga cegget el-rávdnjeskáhpaid dál ja
          vuorddašit jođđasa. Sáhttá váldit áiggi ovdalgo dat
          boahtá.<em type="italic">Bieggafápmu</em> Háliidan čalmmustahttit bieggafámu  , vaikke vel
          ii dan láhkai mo industriija ieš dahká. Mun oaivvildan ahte
          berre árvvoštallat ii go sáhte vuos ávkkástallat daid
          guovlluiguin gos leat jo huksejuvvon bieggamillut, ovdalgo
          geahčada dakkár guovlluid gos leat uhccán dahje eai oppa leat
          ge teknihkalaš rusttegat ovdalis. Seammá go buot eará
          ealáhus- ja industriijadoaimmaid oktavuođas sámi guovlluin,
          de ferte árvvoštallat mo areálaid sáhttá earaláhkai geavahit
          ja guđe váikkuhusat doaibmabijuin šaddet oktiibuot.
          Ođđa industriija ja energiija oktavuođas lea mu mielas Syd
          Varanger Gruve AS jurdda gelddolaš, ahte geavahit
          bieggamilluid ruvkkiin. Guovllus leat juo sisabahkkemat ja
          doppe leat juo geainnut ja el-fápmojođđasat. Dattetge dieđán
          ahte dat ii uhcit dárbbu fápmolinjáide, go lea dan duohken
          ahte biegga bossu, muhto sáhtášii várra uhcidit
          dimenšuvnnaid.
          NČE lea ráhkadahttá bieggakártta Norgga várás. Dat čájeha gos
          riikkas sáhttet leat bieggaresurssat erenoamážit
          riddoguovlluin. Earret daid guovlluid maid ii sáhte geavahit
          go dat leat suodjaluvvon, dahje topografiija lea nu ahte
          šaddá turbuleansa ja jiekŋunriska, dahje ahte dat leat menddo
          láhka ássanguovlluid ja nu ain, de leat vel dat guovllut maid
          sáhtášii teknihkalaččat geavahit bieggafápmui. Muhtun
          analytihkkarat dulkojit bieggakárttaid dainna lágiin ahte 70
          % dain bieggaresurssain maiguin sáhttá ávkkástallat, leat
          Finnmárkkus.
          Mun háliidan fuomášuhttit ahte bieggakárta lea vuođđuduvvon
          guovlluid heivvolašvuođa ja areálaid olámuttu teorehtalaš 
          árvvoštallamii. Finnmárkkus geavahuvvojit areálat juoga masa
          nu juo dál  .
          Erenoamážit dát guoská boazodollui. Leat maiddái areálat mat
          leat vuođđun álbmoga kultuvrii ja dan bisuheapmái. Nappo lea
          areálain dál árvoháhkan ja kulturdoaimmaheapmi. Dasa lassin
          leat guovllut main leat unnán dahje eai makkárge teknihkalaš
          lihkahallamat sullii 37 % fylkka areálain. Dán lágan
          luondduguovllut, erenoamážit stuorra oktilaš guovllut vuonain
          duoddariidda, leat vátnivuođa resurssat Norggas ja Eurohpas
          ja leat mávssolaš vuođđun dan girjáivuhtii maid mii galgat
          addit boahttevaš buolvvaide. Luondduguovllut mat eai leat
          lihkahallojuvvon leat vátnásat. Das lea árvu. Dan sáhttá
          maiddái atnit árvvus. Jos mii čehpošeimmet de oainnášedje
          eambbosat ahte min eallinguovllut eai leat dušše rahpasat
          earáide muhto dat maiddái váldojuvvojit geavahussii hálbbes
          resursan. Bieggafápmorusttegiiguin áŋgiruššan viidát lea
          várra maiddái oanehis áiggi industriijapolitihkka
          vejolašvuođain vuovdit teknologiija, danne dat vuođđuduvvá
          areálaide resursan, resursa mii liikká lea vánis
          máilmmis.
          Birasvuođđudus Zero, maid elfápmosearvvit leat ásahan, dadjá
          ahte Davvi-Norggas leat hui stuorra vejolašvuođat hukset
          bieggafámu, ja oaivvilda ahte lea realisttalaš hukset
          bieggafámu mii galgá addit 10 terrawatt-diimmu jahkái. Dadjet
          maiddái ahte dálkkádatrievdamiiguin dáistaleamis leat dušše
          ravddamus dáhpáhusat mat leat doarvái offensiivva. Sii
          čuoččuhit iežaset miessemánu 2010 raporttas ahte dainna
          bieggafápmoenergiijain maid lea vejolaš hukset Davvi-Norggas
          sáhttá unnidit CO2 luoitimiid mii vástida ollislaš luoitimiid
          Norggas oljju ja gássa roggama oktavuođas 2010:s.
          De ledje fas dat teorehtalaš mállet. Sáhttá várra buktit dán
          lágan konklušuvnnaid raporttas mas maiddái daddjojuvvo
          Finnmárkku birra ahte deháleamos ealáhusat leat guolásteapmi
          rittuin, eanadoallu ja ruvkedoaibma vuonain ja boazodoallu,
          eanadoallu ja bivdu duoddaris.  Dasa lassin go dás
          doaŋgges vugiin válddahallojuvvojit guovllut ja
          resursageavaheapmi Finnmárkkus, de sáhttán muitalit Zeroi
          ahte vuođđoealáhusaid oassi lea dušše 6,8 % barggolašvuođas
          2004:s, go fas bálvalusealáhusaid oassi lea 30 % ja almmolaš
          sektovrra oassi lea badjelaš 40 % barggolašvuođas.
          Buot bieggafápmoprošeavttaid ferte árvvoštallat dan vuođul
          makkár buriid dat buktet areálaid vuođul maid váldet, sihke
          hámi ja viidodaga dáfus.
          Kjeller Vindteknikk lea ráhkadan raportta maid Sámediggi lea
          bivdán. Raporta lea kvantitatiivvalaš buohtastahttin
          bieggafápmohuksema vejolašvuođas ja makkár váikkuhusaid
          guoskevaš prošeavttat Finnmárkkus ja Rogalánddas buvttihit.
          Iskan lea váldán vuolggasaji konsešuvdnaohccojuvvon, muhto
          eai gárvvistuvvon prošeavttain dan guovtti fylkkas main lea
          sullii 1100 megawatt beaktu.
          Sihke Finnmárkkus ja Rogalánddas leat stuorra areálat ja
          buorit bieggadilit ja ollu bieggafápmoprošeavttat. Dáláš
          bieggafápmoprošeavttat dán guovtti fylkkas buktet sierralágan
          váikkuhusaid sámi beroštusaide, maiddái boazodollui, ja dasto
          lihkahalakeahtes guovlluide ja astoáiggeberoštusaide. Muđui
          leat unnit erohusat bieggafápmohuksema váikkuhusain dán
          guovtti fylkkas.Raporttas
          daddjojuvvo  ahte bieggafápmohuksen ollu eanet go mii
          dál lea áigeguovdil, šaddá mealgat divraset ja lea
          váddáseappot čađahit Finnmárkkus go Rogalánddas gaskkaid
          geažil geavahusguovlluin ja fápmolinjá goluid geažil.Ieš fápmolinjá
          huksema oktavuođas lea gáržžes sadji bieggafápmui
          Finnmárkkus  . Dáláš neahtain ja plánejuvvon ođđa
          neahttakapasitehtain 2015:s ii leat Stáhtaneahta mielas sadji
          eanet bieggafápmorusttegiidda nuorta bealde Hámmárfeastta go
          maidda juo lea addojuvvon konsešuvdna 
          [1] . Varanger kraft bieggafápmorusttegis Rákkočearus
          Bearalvákkis Nuorta-Finnmárkkus lea guovtti dásis huksejumiid
          geažil neahttakapasitehta dievva.
          Stáhtaneahta 420 kilovolt-linjá nannen Skáiddis Vuonnabahtii
          nuorttas guvlui Finnmárkkus, lea earret eará vuođustuvvon
          plánejuvvon bieggafápmohuksemiin Nuorta-Finnmárkkus. Ieš
          dainna neahttahuksemiin Nuorta-Finnmárkkus šaddá kapasitehta
          dušše bealli das mii lea ohccojuvvon NVE 
          [2] . Ii leat nappo dušše dárbbašmeahttun árvvoštallat
          eará prošeavttaid go daid mat dál leat boahtán, jagi 2025
          rádjai, muhto beali dáin ohcamiin sáhttá hilgut njuolga. Dasa
          lassin gullá nappo mielde ahte dáid ohcamiid realitehta
          árvvoštallan lea sorjavaš das ahte ođđa fápmolinjái nuorttas
          guvlui Skáiddis duođai addojuvvo konsešuvdna.Bieggafápmoprošeavttaid
          ekonomiija addá fuones vuođu ruhtadit ođđa
          fápmolinjáid  . Danne go biegga lea nuvttá, de lea
          bieggafápmorusttega investerengoluin, infrastruktuvrra
          investerengoluin ja buvttaduvvon fámu árvvus mearkkašupmi
          prošeavtta ollislaš ekonomiijai. Kjeller Vindteknikk
          raporttas lea rehkenastojuvvon bieggafámu buvttadangollun
          sullii 60 evrre kilowatt-diimmu nammii. Dáláš fápmohattiin
          mii lea 35 evrre lea nappo dárbu oažžut sullii 25 evrre eanet
          "ruoná árvun" kilowatt-diimmu nammii jos prošeakta
          galggaš leat gánná­hahtti. Dát vástida ruoná sertifikáhtaid
          sullii haddái, nu ahte bieggafápmoáŋgiruššan sorjá oktasaš
          sertifikáhtavuogádagas jos galggaš šaddat gánnihahttin. Oljo-
          ja energiijadepartemeanttas lea áigumuššan ahte dán lágan
          márkan galgá váldojuvvot atnui ođđajagimánu 1. b. 2012. Dat
          mii lea váttis áddet lea dat ahte movt dat ain gánnáhahtekeahtes 
          bieggafápmoprošeavttat galget sáhttit leat mielde ruhtadeamen
          ođđa fápmolinjáid mii lea eaktun, erenoamážit
          Nuorta-Finnmárkkus.Bieggafámu
          Finnmárkkus ja Romssas ferte fievrridit Eurohpai. Dat lea
          guhkki ja divrras.  Davvi-Norggas lea fápmobadjelbáza
          dál. Dan ođđa fámu mii buvttaduvvo ferte nappo sáddet eret
          guovllus. Vurdojuvvo ahte Norga ollislaččat lea elfámu
          nettofievrrideaddji lagamus boahtteáiggis ja Ruoŧŧa ferte
          vuhtii váldit iežas stuorra bieggafápmoplánaid. Suopma lea
          mearridan hukset eanet atomafámu, ja Ruošša fas lea netto
          fápmofievrrideaddji.
          Fámu mii galgá buvttaduvvot Finnmárkkus ja Romssas ferte
          nappo fievrridit ja neahttakapasitehtas leat hehttehusat
          máttás guvlui miehtá riikka. Erenoamážit Norlándda čađa, mii
          de galgá fievrridit dán fámu, mas dasa lassin leat stuorra
          plánat áŋgiruššat johka- ja bieggafámuin. Ruoŧas leat maiddái
          hehttehusat. Dasa lassin plánejuvvo bieggafámu huksen
          Davvi-Eurohpas ja man čuovvu dárbu hukset fápmolinjáid
          ássanguovddážiidda máddin. Dasto plánejuvvojit ođđa olgoriika
          kábelat Mátta-Norggas. Dát guovllut leat maiddái heivvolaččat
          bieggafámu várás go doppe leat bieggaresurssat ja guovllut
          gos juo leat dahkkojuvvon lihkahallamat.
          Fámu Finnmárkkus lea golmma gearddi  guhkit
          mátki fievrridit go ođđa fámu ovdamearkka dihte Rogalánddas.
          Fievrrideaddji fápmobuvttadeaddji industriija davvin gáibida
          nappo, min raportta mielde, investeremiid mat leat
          logemat miljárdda
          ruvnnu neahtas  . Investeremat maid juo gánnitkeahtes
          bieggafápmo­buvttadus buvttiha. Movt dán sáhttá
          bealuštit?
          Nappo leat buorit ákkat cakkadit bieggafápmobealušteddjiid
          davvin. Ja dalle gahččet maiddái ollu ákkat eret ođđa stuorra
          fápmogujiid ektui Finnmárkkus.  Ja ii leat sihkar ahte
          dat lea nu negatiivvalaš. Finnmárkku fylkkagielda lea álgán
          bargat ovdabarggu fylkkaplánaoasis bieggafámu hárrái, ja mun
          doaivvun ahte doppe leat rehálaččat daid garra gáržžidemiid
          ektui maid dáláš ja plánejuvvon neahtta­kapasitehta bidjá
          bieggafámu huksemii fylkkas.<em type="italic">Loahpahus</em> Loahpas áiggun mun geardduhit mu
          váldoulbmila:</p>
    <p>•·        Stáhtas lea
          konsultašuvdnageatnegasvuohta sámiid ektui. Erenoamážit
          energiijaáššiid oktavuođas. Jos konsultašuvnnat galget leat
          duođalaččat ja duođalaš áigumuš gávdnat čovdosiid, de ferte
          NVE juogadit iežas gaskaboddosaš árvvoštallamiid ja
          árvvoštallaneavttuid Sámedikkiin.</p>
    <p>•·        Oljo- ja
          energiijadepartemeanta ferte váikkuhit dan ahte Sámediggi
          oažžu vejolašvuođa meannudit energiijaáššiid, vai
          álgoálbmotriekti ollašuhttojuvvo ja nu ahte áššemeannudanáigi
          ii šatta eahpegovttolaš guhkki.</p>
    <p>•·        Paradoksa lea
          dat go álgoálbmotguovlluide davvin vuosttažettiin čuhcet
          dálkkádatrievdamiid váikkuhusat ja jáhkkimis gártet maiddái
          guoddit stuorámus nođiid go guoská váidudeaddji
          doaibmabijuide.</p>
    <p>•·       
          Birasgáhttenorganisašuvnnat ja birasgáhtteneiseválddit eai
          sáhte nuppi vuoro dadjat ahte mii fertet árjjalaččat bargat
          lihkahallanfriija luonddu sihkkarastimiin, ja seammás miehtat
          dakkár energiijabuvttadeapmái mii mielddis buktá stuorámus
          luonddulihkahallamiid go goassige seamma
          luondduguovlluin.</p>
    <p>•·        Go guoská
          bieggafápmui, de leat álgán boasttu geažis riikkas. Ieš
          fápmolinjáneahta huksemiin ge lea gáržžes sadji
          bieggafápmorusttegiidda Finnmárkkus. Ođđa bieggafámu
          doalvumis davvin lea guhkes mátki márkanii ja gáibida logemat
          miljárdda ruvdnosaš investeremiid ođđa neahttakapasitehta
          ektui davvin máttás guvlui. Dán ii suvdde otnáš
          bieggafápmoindustriija.</p>
    <p>Giittán beroštumis! </p>
    <p>
          [1] Dáláš neahtas lea Stáhtaneahta dieđuid mielde sadji
          120-160 megawatt ođđa fápmobuvttadussii nuorta bealde
          Hámmárfeastta. Plánejuvvon neahttakapasitehta ektui 2015:s
          lea sadji 160-200 megawatt fápmobuvttadussii. Varanger kraft
          lea juo ožžon konsešuvnna 40 + 160 megawatt fápmobuvttadussii
          Rákkočearus Bearalváhki gielddas.</p>
    <p>
          [2] Ođđa linjás Skáiddi-Vuonnabađa gaskka 2025:s lea
          neahtas kapasitehta 1000-1500 megawatt ođđa
          fápmobuvttadussii. Bieggafámu 2600 megawatt ohcamat leat
          boahtán Nuorta Finnmárkkus.</p>
    <p>
        Almmuhan Østby, Jan Roger. </p>
    <p>
        Maŋumustá rievdaduvvon 14.10.2010
      </p>
    <p>
      <em type="bold">Fiillat</em>
    </p>
  </body>
</document>
