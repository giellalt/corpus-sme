<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Nuvttá mielkeearit nuoraide - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>914</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=3491&amp;sprak=Samisk&amp;Print=1</origFileName>
    <parallel_text location="samediggi-article-3491.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Nuvttá mielkeearit
      nuoraide</p>
    </section>
    <p>Sámediggeráđđi árvala nuvttá mielkeeariid nuoraide
          geat áigot álgit eanadoaluin dahje viiddidit eriid sámi
          guovlluin. Dát lea okta daid árvalusain maid Sámediggeráđđi
          árvala eanadoallošiehtadallamiidda. Dievasčoahkkin meannuda
          ášši guovvamánus.</p>
    <p>
        Almmuhan Østby, Jan Roger. </p>
    <p>
        Maŋumustá rievdaduvvon 22.01.2010
      </p>
    <p><em type="italic">-Ealli gilit dáhkidit buoremusat dan ahte sámi
          kultuvra ja giella duođai seilot boahtteáiggis. Dáláš
          doallostruktuvrra sihkkarastin ja barggolašvuođa bisuheapmi
          ealáhusas lea mearrideaddji ealli giliid bisuheapmái, lohká
          Sámediggeráđđelahttu, Marianne Balto.</em>
          Danne lea deaŧalaš ahte Sámediggi bargá sámi eanadoalu
          doaibmavuođu nannemiin. Sámedikki guhkes áiggi mihttomearrin
          lea buoridit barggolašvuođa ja buvttadusa ealáhusas, danne
          juolludii Sámediggi 2009:s 5,1 miljon ru
          eanadoalloulbmiliidda. Doarjagat leat váldoáššis juolluduvvon
          investeren-, ovddidan- ja ovttasbargodoaibmabijuide
          eanadoalus.
          Sámi guovlluid eanadoalu ovdáneapmi maŋimuš jagiin lea leamaš
          negatiivvalaš ja dat fuolastuhttá. </p>
    <p>
      <em type="italic">Sámediggi ovddida čuovvovaš árvalusaid jagi 2010
          eanadoallošiehtadallamiidda:</em>
    </p>
    <p>1. Sámedikki doaibma guoská daid guovlluide riikkas gos
          sámit ásset. Eanadoallošiehtadallamiid oktavuođas maŋimuš
          jagiin leat vuhtii váldojuvvon soames árvalusa maid Sámediggi
          lea ovddidan, muhto dat leat ráddjejuvvon guoskat Finnmárkku
          fylkii. Sihke doarjaga areálarájiid rievdadeapmi ja
          mielkeeriid lasiheapmi leat boahtán ávkin maiddái sámi
          álbmogii Finnmárkkus. Sámit geat barget eanadoaluin ásset
          maiddái olggobealde Finnmárkku - erenoamážit Romssas ja
          Norlándda davvioasis. <em type="italic">Ekonomalaš doaibmabijut mat
          álggahuvvojit sámi guovlluin galget guoskat stuorát
          guovlluide go dušše Finnmárkui.
          2. Rekrutterema sihkkarastin eanadollui.</em> Ovddeš
          iskkadeamit leat čájehan ahte Davvi Norggas lea unnit
          beroštupmi váldit badjelii eanadoalu go eará guovlluin. Jos
          nuoraid galgá movttidahttit álgit eanadoaluin, de ferte
          bidjat ekonomalaš doaibmabijuid sihkkarastin dihte
          rekrutterema.<em type="italic">3. Ođđaásahanearri nuoraid várás.</em>
          Mielkeearreortnega nuoraid várás ferte viiddidit. Nuorat geat
          álggahit doalu, fertejit dávjá investeret šibihiid, reaidduid
          ja visttiid. Soapmásat válljejit oastit eanadoalloopmodaga.
          Go nuorat vel lassin gártet oastit mielkeeriid stáhtas stáhta
          haddái (3,50 ru lihttera nammii), lea váttis oažžut sin
          álggahit doaluin. Rekrutterema sihkkarastima dihte fertejit
          ásahuvvot oiddoleappo ortnegat nuoraid várás geat háliidit
          bargagoahtit eanadoaluin - nuvttá mielkeearit nuoraide geat
          áigot álgit eanadoaluin dahje viiddidit eriid sámi
          guovlluin.</p>
    <p><em type="italic">4. Luopmo- ja astoáiggesadjásašortnet.</em>
          Dássálaga ovdánemiin eará ealáhuseallimis, ferte láhčit eanet
          luomu ja astoáiggi. Oktasaš doaluid ásahemiin lea
          sihkkarastojuvvon eanet astoáigi sidjiide geat servet dán
          lágan ovttasbargui, muhto oktasaš doalut eai heive buot
          guovlluide. Čájehan lea ahte sis geat eai leat mielde oktasaš
          doalus leat stuorát hástalusat oažžut sadjásačča. Dasa
          sáhttet leat máŋggalágan sivat, muhto bálkkás lea stuorra
          mearkkašupmi rekrutteremii. Luopmo- ja astoáigeortnegiid
          máksomeriid ferte bajidit. Dán lágan ortnet geasuhivččii
          eanet bargat eanadoaluin, seammás go dat movttidahtášii
          nuoraid álggahit eanadoaluin.<em type="italic">5. Stuorát mielkeearit doaluide main lea unnit earri
          go 120 000 lihttera.</em> Eanaš doaluin lea vejolašvuohta
          lasihit mielkebuvttadusa. Stuorát mielkeearri buoridivččii
          doaluid ekonomalaš vuođu. Dat livččii mielde sihkkarastimin
          eanadoalu sámi guovlluin. Sihkkarastin dihte máŋggabealat
          doallostruktuvrra, de ferte daid unnimus doaluid vuoruhit
          mielkeeriid lasiheami oktavuođas.
          Mielkebuvttadandoaluid logu unnun lea buktán ságastallama
          vuođu birra bisuhit infra­struktuvrra sihke njuovahagain ja
          meieriijáin. Muhtun eanadoallobuktagiid vátnivuohta
          bajidahttá geasehan- ja buvttadangoluid ovttadaga nammii.
          Viidáset náláštuhttinfitnodagat, mat dávjá leat
          ovttasdoaibmafitnodagat leat maiddái sorjavaččat
          gánnihahttivuođas. Dáid vátnun lea dán rádjái divrudahttán
          eanadolliid geasehangoluid. Bisuhan dihte ja lasihan dihte
          dáláš mielkebuvttadeami fertejit dat doalut main leat unna
          earit oažžut vejolašvuođa oastit lassieriid.<em type="italic">6. Geasehandoarjja njuovvamiidda.</em>
          Njuovahagaid heaittiheapmi guhkida fievrridangaskkaid ja nie
          divruda geasehangoluid. Doaluid logu njiedjama dihte guhkkot
          doaluid gaskkat ja dan geažil badjánit maiddái geasehangolut.
          Dán ferte fitnet sisa movt nu. Dat lea guovtteávjjot miehkki
          - galget go ovttasdoaibmafitnodagat bisuhit buot
          distriktanjuovahagaid vai galget go dat guovddáš­dahttojuvvot
          seastin dihte. Goappašiid oktavuođas gártá doalli máksit jos
          eará ortnegiid bokte  eai buhtaduvvo dat liigegolut. Dan
          geažil lea dárbu oažžut eanet doarjaga geaseheapmái.
          Gávdnojit maiddái čielga rájit man guhkká ealli elliid sáhttá
          geasehit almmá válddekeahttá vuoiŋŋastanbottu.<em type="italic">7. Boraspiriid geahpedeapmi buoridan dihte
          sávzadoaluid ekonomiija.</em> Sávzadoallu gáibida ollu
          areálaid man oktavuođas meahci geavaheapmi lea leamaš
          mearrideaddji ekonomalaš bohtosii. Váidudeaddji doaibmabijut
          boraspiriid hálddašeamis leat dagahan ahte sávzadoallit leat
          earret eará gártan unnidit meahci geavaheami ja bidjat
          sávzzaid áiddiid sisa bealdduide. Go eanet fertejit geavahit
          bealdduid, de dat lasiha goluid go fertejit eanet dikšut
          eatnamiid ja áidut daid. Geavaheami dainna lágiin
          rievdadeapmi sáhttá maiddái buvttihit stuorát vára ahte
          sávzzat ožžot parasihtaid ja infekšuvnnaid (menddo ollu leat
          sávzzat seamma areálaid alde). Boraspirehálddašeamis ja
          sávzadoalu ekonomiijas lea lávga oktavuohta.
          Boraspirehálddašeapmi ii leat meroštallama mielde oassin
          šiehtadallamiin, muhto dat váikkuha njuolga ekonomalaš
          bohtosii. Boraspiresoabaheami mielde galget leat sihke
          guohtoneallit ja boraspiret riikkas. Váidudeaddji
          doaibmabijut (ovdal sávzzaid viežžan guohtumiin, áiddit jna)
          divrudahttet sávzadoalu ja hehttejit dolliid geavaheames
          meahci eanemus ávkkálaš vugiin.<em type="italic">8. Nággoeastadeaddji doaibmabijut.</em>
          Šiehtadusbealit lávejit jahkásaččat várret 1,4 miljon ru
          nággoeastadeaddji doaibmabijuide. Unnidan dihte
          areálavuostálasvuođaid eanadoalu ja boazodoalu gaskka lea
          dárbu lasihit ruđaid dán postii. Boazoáiddiid huksen lea hui
          divrras ekonomalaččat, muhto dat lea investeren máŋgga jahkái
          ovddosguvlui. Áiddiid ceggemiin seasttášii eanadoalu maŋit
          áiggis liigebarggu ja dan seammás sihkkarastojuvvošii šaddu.
          Sámedikki mielas lea dárbu ahte stáhta eiseválddit vuoruhit
          barggu nággoeastadeaddji doaibmabijuiguin buoridan dihte
          áddejumi ealáhusaid gaskka ja oktiiordnen dihte daid sierra
          geavaheaddjiberoštusaid. Čuvgehusbargu ealáhusa historjjá,
          iešlági ja vuođu birra lea deaŧalaš oassi nággoeastadeaddji
          doaibmabijuin. Psykososiálalaš deaddu maid nákkut mielddis
          buktet guhkit áiggi badjel sáhttet lea vahágin guoskevaš
          beliide. Danne lea deaŧalaš eastadit dákkár dilálašvuođaid
          šaddamis.<em type="italic">9. Lasihit ruđaid Sámedikki ealáhusovddidan
          doaibmabijuide.</em> Eanadoallo- ja biebmodepartemeanta
          láve juolludit Sámedikki ealáhusovddidan doaibmabijuide 2,0
          miljon ru (ovddeš Sámi ovddidanfoanda). Dát ruđat eai leat
          muddejuvvon máŋgga jahkái. Eanadoalu golut visttiide ja eará
          doaibmabijuide leat lassánan jagis jahkái. Dasto lea
          Sámediggi maiddái seamma áigodagas viiddidan ortnega
          doaibmaguovllu. Eanadoalu unnun sámi guovlluin buvttiha dasa
          lassin dárbbu ruhtadit stuorát bajásdoallanbarggu. Ruđaid
          ferte lasihit 4,0 miljon ruvdnui.<em type="italic">10. Lotnolasdoalut.</em> Ollu guovlluin hehttejit
          vátna areálaresurssat stuorát doaibmaovttadagaid ásaheami.
          Dáin guovlluin ferte ain leat vejolašvuohta áŋgiruššat
          sierralágan lotnolasealáhusaiguin. Dáinna lágiin bisuhit mii
          girjáivuođa ealáhusas, ja dan seammás sihkkarastojuvvo
          dássedis ássan. Šiehtadusoktavuođas fertejit ekonomalaš
          doaibmabijut leat ceahkkálastojuvvon doallo­sturrodagaid
          mielde, dan dihte vai lotnolasdoalut oččošedje stuorát oasi
          njuolggo doarjagiin.<em type="italic">Sámedikki dievasčoahkkin meannuda ášši
          guovvamánus.</em></p>
    <p>
                          *Ráđđelahttu Marianne Balto
                        </p>
    <p>
                          Telefovdna</p>
    <p>
                          Mobiila</p>
    <p>
                          E-poasta</p>
    <p>+47 78 47 40 00</p>
    <p>+47 480 63 358</p>
    <p>marianne.balto@samediggi.no</p>
    <p>
      <em type="bold">Fiillat</em>
    </p>
  </body>
</document>
