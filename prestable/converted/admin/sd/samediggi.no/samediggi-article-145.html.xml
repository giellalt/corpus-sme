<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sámi kulturmuitosuodjalusa doarjjanjuolggadusat - Sámediggi Sametinget</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>663</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://samediggi.no/Artikkel.aspx?aid=145&amp;sprak=Samisk&amp;Print=1</origFileName>
    <parallel_text location="samediggi-article-145.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <section>
      <p type="title">Sámi
      kulturmuitosuodjalusa doarjjanjuolggadusat</p>
    </section>
    <p>
          Njuolggadusat leat juhkkon guovtti oassái. I. oasis leat
          Stáhta ekonomiijastivrenmearrádusaid ođđa
          ”galget-gáibádusat”. II. oasis leat eará bealit.
        </p>
    <p>
          I OASSI</p>
    <p>
          1 Ruhtageavaheami ulbmilat</p>
    <p>
          Váldoulbmil lea veahkehit suodjalit sámi kulturmuittuid ja
          kulturbirrasa dainna lágiin ahte váikkuhit nannet sámi
          kultuvrra ja identitehta.</p>
    <p>
          2 Gáibádusat ulbmiliid juksamii</p>
    <p>
          Sámediggi áigu iskat leat go doarjjaoažžut čađahan daid
          doaibmabijuid, maidda sii leat ožžon doarjjaruđaid. Sámediggi
          muitala dieđihangáibádusaid birra juolludusreivves.</p>
    <p>
          3 Juolludaneavttut</p>
    <p>
          Sámediggi mearrida jahkásaččat ulbmiliid, strategiija ja
          doaibmabijuid bušeahtastis. Bušeahttamearrádus mearrida
          doarjjaortnega bajimuš vuoruhemiid. Sámedikki deaŧalaš
          vuođđoprinsihppan galget leat máŋggabealatvuohta, dásseárvu
          ja ollislaš perspektiiva.</p>
    <p>
          Doarjja addo earret eará sámi visttiid divodemiide sámi
          báikegottiin, maidda sámit servet, sámi kulturmuittuid
          registreremii ja kulturmuitosuodjaleami plánemii jna. Doarjja
          galgá juhkkot ohcamiid vuođul, geahča II. oasis maid ohcan
          galgá siskkildit.</p>
    <p>
          Sámedikki doarjjastivra sáhttá mearridit lassi
          doarjjaeavttuid. Eavttut galget dávistit ruhtageavaheami
          ulbmilii.</p>
    <p>
          4 Čuovvoleapmi ja dárkkisteapmi</p>
    <p>
          Doarjjaoažžut galget sáddet raportta Sámediggái. Dán
          raporttas galgá oidnot ahte doaibmabidju/prošeakta lea
          čađahuvvon, jos plánas lea spiehkastuvvon de galgá čilget mii
          lea rievdan plána ektui ja manne plána ii leat čađahuvvon,
          čilgehus movt ruđat leat geavahuvvon (rehketdoalločilgehus)
          ja leago prošeakta lihkostuvvan vai ii, nu ahte prošeavttain
          sáhttá gávdnat buriid ja heajos vásihusaid main sáhtášii leat
          ávki earáide. Sii geat ožžot doarjaga badjel 60 000 ruvnno
          galget buktit revisora duođaštan rehketdoalu.</p>
    <p>
          Go doarjjasubmi mákso máŋgga oasis, de galgá doarjjaoažžu
          sáddet raportta mas oidno mii dán rádjai lea dahkkon, ja
          dávista go prošeakta ohcamii. Spiehkasteapmi čilgejuvvo. Dát
          raporttat galget leat vuođđun doarjaga máksimii
          doarjjaoažžui. Guokte olbmo galget vuolláičállit
          raportta.</p>
    <p>
          Sámedikki raporttaid dárkkisteami vuođđun lea riska- ja
          mávssolašvuođaárvvoštallan.</p>
    <p>
          5 Árvvoštallan</p>
    <p>
          Doarjjaruđaid deaŧaleamos boađusdárkkástus dahkko
          árvvoštallamiin. Doarjjaortnegat galget árvvoštallot
          jeavddalaččat ja galget heivehuvvot iešguđet
          doarjjaortnegii.</p>
    <p>
          Departemeanta ja doarjjahálddašeaddji galget bearráigeahččat
          ahte čađahuvvojit árvvoštallamat vai oaidná leat go
          doarjjaortnegat beaktilat resursageavaheami, organiserema ja
          mearriduvvon ulbmiliid ektui, geahča Stáhta
          ekonomiijastivrenmearrádusaid 6.5 kap.</p>
    <p>
          Dásseárvoláhka, 1a § Plikt til å arbeide for likestilling
          (geatnegasvuohta ovddidit dásseárvvu), geatnegahttá almmolaš
          eiseválddiid árjjalaččat ja ulbmillaččat ovddidit dásseárvvu
          sohkabeliid gaskkas buot servodatsurggiin. Árvvoštallan galgá
          čilget lea go, dahje man muddui lea vealaheapmi ja vejolaš
          vealaheamit almmáiolbmuid ja nissonolbmuid gaskkas.</p>
    <p>
          II OASSI</p>
    <p>
          6 Almmuheamit</p>
    <p>
          Ortnega galgá almmuhit nu ahte juksá ulbmiljoavkku (media,
          Sámedikki ruovttusiidu). Almmuhusat galget uhcimusat
          válddahallat doarjjaortnega ulbmila, juolludaneavttuid,
          makkár dieđuid ohcci ferte almmuhit ohcamis ja
          ohcanáigemeari.</p>
    <p>
          7 Gáibádusat ohcama sisdollui ja hápmái</p>
    <p>
          Doarjja doarjjaortnegis addo ohcama vuođul. Ohcamis galgá
          boahtit ovdan ohcci namma ja čujuhus, telefon- ja
          fáksanummir, e-poastačujuhus, organisašuvdnanummir
          (vejolaččat heagganummir), prošeavtta ulbmil ja masa bohtosat
          galget geavahuvvot, prošeaktaovddasvástideaddji ja
          miellbargiid vásihusa ja duogáža čilgen, ohcansubmi ja
          bušeahtta, ovdánanplána, gollomeroštus ja ruhtadanplána.
          Ohcan galgá čállot sierra ohcanskovvái ja sáddejuvvot ovdal
          almmuhuvvon áigemeari.</p>
    <p>
          8 Áššemeannudeapmi ja guoddalusmeannudeapmi</p>
    <p>
          Doarjja addo ohcamiid vuođul. Sámedikki doarjjastivra sáhttá
          fápmudit ohcanmeannudemiid Sámedikki hálddahussii.
          Juolludanmearrádusat galget leat čálalaččat duođaštuvvon.
          Juolludus galgá duođaštuvvot juolludusreivviin, mii
          sáddejuvvo iešguđet vuostáiváldái. Juolludusreivves galget
          boahtit ovdan dat gáibádusat, mat bohtet ovdan Stáhta
          ekonomiijastivrenmearrádusaid 6.3.3 čuoggás.</p>
    <p>
          Guoddalusmeannudeapmái gusto guovvamánu 10. b. 1967 mannosaš
          hálddahusláhka. Eaŋkilmearrádusaid sáhttá guoddalit
          doarjjastivrii dahje dasa, geasa doarjjastivra lea fápmudan
          válddi. Jus doarjjastivra ii rievdat álgoálgosaš
          eaŋkilmearrádusa, de ášši manná Sámediggeráđđái loahpalaš
          guoddalusmeannudeapmái.</p>
    <p>
          9 Máksin ja ruovttoluottamáksin</p>
    <p>
          Doarjjasubmi mákso dađistaga go doarjjaoažžus lea dárbu
          máksit goluidis. Gitta 70% doarjagis sáhttá máksit ávžžuhusa
          mielde go duođaštuvvo ahte prošeakta lea álggahuvvon, ja
          loahpparuhtadeapmi lea duođaštuvvon. Maŋimuš oassi mákso
          dalle go prošeakta lea čađahuvvon ja go prošeaktaraporta ja
          rehketdoallu leat sáddejuvvon Sámediggái.</p>
    <p>
          Jus doarjjaoažžu ii sádde raportta nugo eaktuduvvon
          juolludusreivves, addá boasttu dieđuid, doarjja ii leat
          geavahuvvon juolludusa áigumuša mielde, dahje jus lea mákson
          menddo stuorra doarjja, sáhttá Sámediggi gáibidit doarjaga
          ruovttoluotta máksot. Jus doarjjaoažžu dakkár oktavuođain ii
          mávsse ruovttoluotta ruđaid, de sáhttá Sámediggi árvvoštallat
          rievtti bokte gáibidit dan mii lea báhcán buorrin.</p>
    <p>
          10 Bajimuš dárkkástus</p>
    <p>
          Sámediggi galgá ásahit dohkálaš ja ávkkálaš
          doarjjahálddašanvuogádaga, mii sihkkarastá reivttes
          áššemeannudeami dan rájes go ohcan joavdá dassážiigo buot lea
          máksojuvvon.</p>
    <p>
          Riska- ja mávssolašvuođaárvvoštallamiid vuođul galgá
          Sámediggi dárkkistit ahte doarjjahálddašeapmi doaibmá
          kvalitatiivvalaččat nu go galgá.</p>
    <p>
          Departemeanttas lea ovddasvástádus geahččat bearrái ahte
          Sámedikkis lea doarjjahálddašanvuogádat, mii dávista
          ekonomiijanjuolggadusaide, ja ahte njuolggadusat
          čuvvojuvvojit.</p>
    <p>
          Juolludannjuolggadusaid 17. § mielde sáhttá Sámediggi,
          departemeanta ja Riikkarevišuvdna dárkkistit geavahuvvojit go
          ruđat eavttuid mielde.
        </p>
    <p>
        Almmuhan John-Marcus Kuhmunen. </p>
    <p>
        Vuosttaš geardde almmuhan 02.12.2005
      </p>
  </body>
</document>
