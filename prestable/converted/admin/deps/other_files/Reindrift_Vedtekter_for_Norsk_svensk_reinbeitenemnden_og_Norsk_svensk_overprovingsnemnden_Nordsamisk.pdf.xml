<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title/>
    <genre/>
    <author>
      <unknown/>
    </author>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://www.regjeringen.no/upload/LMD/Vedlegg/Regelverk/Reindrift_Vedtekter_for_Norsk_svensk_reinbeitenemnden_og_Norsk_svensk_overprovingsnemnden_Nordsamisk.pdf</origFileName>
    <parallel_text location="Reindrift_Vedtekter_for_Norsk_svensk_reinbeitenemnden_og_Norsk_svensk_overprovingsnemnden_Lulesamisk.pdf" xml:lang="smj"/>
    <parallel_text location="Reindrift_Vedtekter_for_Norsk_svensk_reinbeitenemnden_og_Norsk_svensk_overprovingsnemnden_Soersamisk.pdf" xml:lang="sma"/>
    <parallel_text location="Reindrift_Vedtekter_for_Norsk_svensk_reinbeitenemnden_og_Norsk_svensk_overprovingsnemnden_260208.pdf" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p>Mielddus 2
Njuolggadusat – Norgga-ruoŧa
guohtunlávdegoddi ja Norgga-ruoŧa
dárkkistangoddi
Álgomearrádusat
§1
Dát njuolggadusat sisttisdollet Norgga-ruoŧa
guohtunlávdegotti (Guohtunlávdegotti)
mearrádusaid ja Norgga-ruoŧa dárkkistangotti
(Dárkkistangotti) mearrádusaid konvenšuvnna
23. artihkkala mielde Norgga ja Ruoŧa gaskka
rádjerasttildeaddji boazodoalu hárrái.
§2
Guohtunlávdegottis ja Dárkkistangottis galgá
leat goabbat čállingoddi. Čállingottit galget leat
goabbat sajis muhtin fylkkas dahje leanas gos
konvenšuvdna gusto. Guđe báikkis lávdegottit
galget leat mearridit ráđđehusat ovttasráđiid
maŋŋil go leat ráđđádallan sámedikkiiguin
Norggas ja Ruoŧas.
Ráđđehusat sáhttet ovttasráđiid mearridit ahte
náššuvnnalaš eiseváldi galgá
čállingoddebargguid doaimmahit.
§3
Lávdegottiid jođiheddjiin lea geatnegasvuohta
jođihit ja bearráigeahččat áššeráhkkaneami.
Jođiheaddji galgá fuolahit nu ahte áššit
gieđahallojuvvojit farggamusat.
Lávdegottiid lahtut galget jođiheaddji
čoahkkingohččuma mielde oassálastit
lávdegoddečoahkkimiin ja dárbbu mielde
veahkehit áššiid ráhkkaneamis.
§4
Lávdegoddelahtuid ja várrelahtuid
doaibmabuhtasa mearridit ráđđehusat
ovttasráđiid.
</p>
    <p>Áššegieđahallama oktasaš mearrádusat
§5
Čálalaš gulahallamat lávdegottiiguin sáhttet
dahkkojuvvot juogo dárogillii, ruoŧagillii dahje
sámegillii. Njálmmálaš šiehtadallamis sáhttá
gevahit buot dáid gielaid. Jus jorgaleapmi dahje
dulkon lea dárbbašlaš, fuolahit lávdegottit dán.
Lávdegottiid beavdegirjjit ja mearrádusat
galget čállojuvvot dárogillii dahje ruoŧagillii ja
dárbbu mielde maiddái sámegillii.
§6
Áššegieđahallan lea njálmmálaš, čálalaš dahje
dahkkojuvvo earáládje, dan mielde movt
lávdegottit mearridit. Go ášši lea mearriduvvon
galgá čálalaš mearrádus dieđihuvvot
farggamusat. Mearrádusat leat almmolaččat.
§7
Son gii oassálastá áššegieđahallamis muhtin
áššis lea bealálaš jus:
a) son ieš lea osolaš áššái
b) son lea náitalan dahje ovttasorru
soapmásiin gii lea osolaš áššis dahje lea
sogalaš dahje náittusdili bokte sogalaš
bajásmanni- ja vulosmanni linjjás, dahje
doarrásmanni linjjás gitta
vilbeliid/oambeliid rádjái dahje sullasaš
lagašvuohta
c) sus lea virgeoktavuohta dahje lea
juogalágan alebuš-/vuolebušvuođa
oktavuohta áššeosolaččain
d) leat sierra dilálašvuođat mat mielddisbuktet
ahte luohttámuš iešheanalašvuhtii ja
bealátkeahtesvuhtii hedjona.
§8
Ovddasteaddji sáhttá ovddastit áššeosolačča.
Ovddasteaddji galgá hálddašit ruoŧagiela,
dárogiela dahje sámegiela. Áššeosolaš galgá
ovddasteaddjái addit fápmudusa juogo
njálmmálaččat lávdegottis dahje čálalaččat.
Jus ovddasteaddji lea heivetmeahttun, sáhttá
</p>
    <p>lávdegoddi hilgut ovddasteaddji.
§9
Čállagat ja eará áššebáhpirat galget
sáddejuvvot áššeosolaččaide ja eiseválddiide
maidda ášši guoská. Dárbbu mielde sáhttá
áššeosolaččaide addit dieđu náššuvnnalaš
dieđihaneiseválddi bokte. Earenoamáš
dilálašvuođain sáhttá dieđáhusa almmuhit
unnimustá ovtta aviissas man olbmot
dábálaččat lohket dán guovllus.
Norgga-ruoŧa guohtunlávdegotti
áššegieđahallan
§ 10
Ohcamuš mii ovddiduvvo Guohtunlávdegoddái
galgá sisttisdoallat čuvgehusaid mat
dárbbašuvvojit ášši gieđahallamii. Buot
vuosteosolaččat geat leat dihtosis, galget oažžut
dieđu lávdegottis oktan ávžžuhusain vástidit
dihto áigemearrái.
Jus ohcamuš lea váilevaš, galgá
Guohtunlávdegoddi addit gullevažžii áigemeari
njulget váilevašvuođa. Jus váilevašvuohta ii
njulgejuvvo mearriduvvon áigái, de sáhttá
ohcamuš hilgojuvvot.
§ 11
Jus Guohtunlávdegoddi gávnnaha ahte
ohcamuš ii gullo lávdegotti barggu
ovddasvástádusa siskkobeallái, de galgá hilgut
ohcamuša. Seammaládje gusto maiddái jus
ohcamuš lea ovddiduvvon soapmásis geas ii
leat doarvái gullevašvuohta gažaldahkii.
§ 12
Jus Guohtunlávdegoddi gávnnaha ahte
lávdegotti mearrádus lea čielgasit boastut ođđa
dilálašvuođaid dihte dahje eará ákkaid dihte, de
galgá lávdegoddi rievdadit mearrádusa jus dan
sáhttá dahkat fargga ja álkit iige leat vahágin
guhtiige geaid váste mearrádus leai
dahkkojuvvon dahje muđui nai guoská.
Váidalus gahččá eret jus lávdegoddi rievdada
</p>
    <p>mearrádusa nu movt váidi bivdá.
Norgga-ruoŧa dárkkistangotti
áššegieđahallan
§ 13
Dárkkistangotti lahttu galgá leat dahkan
duopmárváli dahje duopmárdáhkádusa
ruovtturiikkas.
§ 14
Váidalus Dárkkistangoddái berre sisttisdoallat
a) guhte mearrádus váidaluvvo
b) dilálašvuođaid maid atná alccesis doarjjan
c) duođaštusaid ja
d) čuoččuhusaid mat galget gustot
Jus váidalus lea váilevaš galgá Dárkkistangoddi
addit váidái áigemeari njulget váilevašvuođa.
Jus váilevašvuohta ii njulgejuvvo mearri áigái,
sáhttá váidalus hilgojuvvot.
§ 15
Dárkkistangoddi galgá hilgut váidalusa jus lea
ovddiduvvon soapmásis geas ii leat doarvái
gullevašvuohta áššái.
§ 16
Váidalus galgá sáddejuvvot ášši
vuosteosolažžii cealkámuša dihte. Cealkámuš
berre sisttisdoallat daid čuvgehusaid mat
namuhuvvojit 14. §:s vuosttaš oasis b-d.
§ 17
Čoahkkingohččuma mielde galgá áššeosolaš
oassálastit persovnnalaččat. Áššeosolaččat
gohččot ieža vihtaniiddiset ja áššedovdiideaset
ja mákset goluid mat čuvvot gohččuma.
Dárkkistangoddi sáhttá ieš gohččut vihtaniid
dahje áššedovdiid ja máksit goluid mat čuvvot
gohččuma.
Geavatlaš ákkaid dihte sáhttá telefovdna,
videokonferánsa dahje eará veahkkeneavvu
geavahuvvot. Njálmmálaš šiehtadallan leat
</p>
    <p>almmolaš, jus sierra ákkat eai leat hehttehussan
dasa.
Vihttan gii oassálastá njálmmálaš
šiehtadallamis galgá ávžžuhuvvot muitalit
duođa ja dahkat duohtavuođadáhkádusa.
§ 18
Jus áššeosolaš dohkálaš ákka haga ii boađe
njálmmálaš šiehtadallamii dahje ii atte dieđu
mearriduvvon áigái, de sáhttá Dárkkistangoddi
goitge vuodjit ášši.
§ 19
Dárkkistangoddi sáhttá ođđasit gieđahallat ášši
mii lea loahpalaččat mearriduvvon jus
a) mearrádus lea dieđihuvvon vaikko
áššeosolaš ii leat beassan cealkit áššis dahje
searvat njálmmálaš šiehtadallamii ja
áššeosolaš sáhttá duođaštit alddis leat
leamaš dohkálaš ákka jávkamii ja
mearrádus lea mannan áššeosolačča vuostá
b) ođđa dilálašvuođat ovdanbohtet mat
čielgasit čájehit ahte mearrádus lea boastut
dahje
c) leat áššegieđahallanmeaddimat mat leat
mearrideaddji láhkái mearkkašan
loahppabohtosii.
</p>
  </body>
</document>
