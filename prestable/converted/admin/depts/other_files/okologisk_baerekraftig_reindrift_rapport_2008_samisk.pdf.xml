<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title></title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>4525</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <origFileName>http://www.regjeringen.no/upload/LMD/Vedlegg/Brosjyrer_veiledere_rapporter/Okologisk_baerekraftig_reindrift_rapport_2008_samisk.pdf</origFileName>
    <parallel_text location="Rapport_okologisk_reintallskriterier.pdf" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <p>Ekologalaš guoddevaš boazologu eavttut/čujuhusat
</p>
    <p>Eanandoallo- ja biebmodepartemeantta nammadan bargojoavkku raporta
</p>
    <p>Geassemánu 2008
</p>
    <p>Sisdoallu:
1.1 Álggahus
1.2 Bargojoavkku mandáhtta
1.3 Ođđa boazodoallolága čujuhusat, doaibmanjuolggadusat
ja boazolohku
</p>
    <p>s. 2
s. 3
s. 3
</p>
    <p>2. Norgga boazodoallu
</p>
    <p>s. 4
</p>
    <p>3.1 Guohtun
3.2 Boazolohku ja buvttadeapmi
</p>
    <p>s. 4
s. 6
</p>
    <p>4.1 Eavttut/čujuhusat boazolohkui mii lea ekologalaččat guoddevaš
4.2 Čujuhusaid/eavttuid norpmat
4.3 Bargojoavkku rávvagiid čoahkkáigeassu
4.4 Bagadus ”boazolohkoskovvái”
</p>
    <p>s. 8
s. 10
s. 11
s. 12
</p>
    <p>MILDOSAT
1. ”Boazolohkoskovvi”
2. Lávdegoddelahtu Johan Anders Eira sierracealkámuš
</p>
    <p>s. 13
s. 14
</p>
    <p>2
</p>
    <p>1.1 Álggahus
Ođđa boazodoallolágas mii bođii fápmui suoidnemánu 1.b. 2007, álggahuvvo ođđa proseassa
resursahálddašeami ja boazologu mearrideami hárrái. Dán oktavuođas lea
doaibmanjuolggadusaid ráhkadeapmi guovddážis, ja dasa gullá maiddái boazologu
mearrideapmi. Lea orohat mii ráhkada doaibmanjuolggadusaid mat dasto galget
dohkkehuvvot guovllustivrras, ja boazodoallostivra fas dohkkeha boazologu.
Lassin orohagaid kvalitatiiva čilgehussii, de ferte boazodoalu stivrenorgánain leat
árvvoštallanvuođđu mainna sáhttet dahkat duohta iskkadeami boazologus. Dasa leat guokte
ákka; sihkkarastit ahte eiseválddiid bajemus ovddasvástádus ekologalaččat guoddevaš
resursahálddašeami hárrái fuolahuvvo, ja sihkkarastit ahte iešguđet boazoorohagaid
boazolohkoárvvoštallamii lea ollislaš fágalaš árvvoštallan/vuođđu. Lea deaŧalaš ahte
eiseválddit ja ealáhus leat ovttaoaivilis das mii ekologalaččat guoddevaš boazologu vuođđu
duođai lea. Danne čađahuvvo sierra bargu dan birra ođđa lága fápmuiboahtima oktavuođas.
Dan barggu duogáš čilgejuvvo Od. prp. nr. 25 (2006-2007) Lága birra boazodoalu hárrái (s.
47):
”Viidáseappot sáhttá orohatstivrra barggu ja eiseválddiid dohkkehangieđahallama
oktavuođas leat oppalaš dárbu ovdánahttit objektiiva/dieđalašeavttuid omd. bohcco vuoimmi,
buvttadeami, boazologu dássetvuođa, biologalaš šláddjivuođa jd.hárrái. Departemeanta áigu
dán čuovvolit, ja nammadit joavkku mas lea fágaidrasttideaddji gelbbolašvuohta sihke
dutkama ja ealáhusa bealde.”
Ođđajagimánus 2008 nammadii Eanandoallo- ja biebmodepartemeanta (EBD) bargojoavkku
mas leat fárus boazodoalu, dutkandoaimma ja eiseválddiid ovddasteaddjit, dan nammii ahte
ráhkadit ekologalaččat guoddevaš boazologu eavttuid. Boazodoalloovddasteddjiid nammadii
Norgga boazosápmelaččaid riikkasearvi (NBR). Joavkkus leat čuovvovaččat leamaš mielde:
1. Nils Jovnna Eira Meløy, boazoeaiggát, Kárášjohka
2. Nils Mathis M. Sara, boazoeaiggát, Guovdageaidnu
3. Johan Anders Eira, boazoeaiggát, Loabát
4. Torstein Appfjell, boazoeaiggát, Trofors
5. Algot Jåma, boazoeaiggát, Limingen
6. Inge Even Danielsen, boazoeaiggát, Brekkebygd
7. Øystein Holand, professor, Universitetet for biovitenskap og miljø, Ås
8. Kari Anne Bråthen, dutki, Tromssa universitehta
9. Ing-Lill Pavall, Nordlándda boazodoallohálddahus
10. Marit Jane Myklevold, Eanandoallo- ja biebmodepartemeanta, jođiheaddji
Sunna Marie Pentha, Eanandoallo- jabiebmodeaprtemeanta, čálli
Bargojoavku álggahii barggus seminárain guovvamánu 1.b. mas ledje fágalaš ovdanbuktimat.
Dasto leat doallan vihtta dábálaš čoahkkima. Raporta sáddejuvvo gulaskuddamii geassemánus
2008. Eavttut/čujuhusat ekologalaččat guoddi boazologu várás mearriduvvojit loahpalaččat
bargojoavkku rávvagiid ja evttohusaid vuođul gulaskuddama maŋŋel. Bargojoavku lea fárus
maiddái dan barggus. Galgá ráhkaduvvot boazologu mearrideami bagadus sihke ealáhusa ja
eiseválddiid várás. Departemeanta sádde dan bagadusa 2008 čavčča mielde.
</p>
    <p>3
</p>
    <p>1.2 Bargojoavkku mandáhtta
Bargojoavkkus lea leamaš čuovvovaš mandáhtta:
Ođđa lága olis lea dál boazodoalus álddis ovddasvástádus mearridit alimus boazologu
orohaga doaibmanjuolggadusaid mearrideami oktavuođas. Doaibmanjuolggadusat galget
maid sihkkarastit guohtuneatnamiid guoddevaš geavaheami. Orohatstivra galgá iešheanalaš
vuođul čielggadit doaibma- ja guohtundilálašvuođalaš árvvoštallamiid mat leat
mearriduvvon boazologu vuođđun. Orohatstivrra mearrádus sáddejuvvo Boazodoallostivrii
loahpalaš nannemii ja dohkkeheapmái. Bargojoavku bivdojuvvo evttohit eavttuid/čujuhusaid
mat galget leat buori ja doaibmi resursahálddašeami vuođđun. Eavttut/čujuhusat galget leat
bagadeaddji vuođđun ja čujuhussan orohatstivrraide ja eiseválddiide boazologu mearrideami
hárrái. Deattuhuvvo ahte eavttut/čujuhusat eai galgga áddejuvvot ođđa vuohkin man mielde
eiseválddit mearridit boazologu.
Bargojoavku lea vuđolaččat guorahallan doahpaga ekologalaš guoddevaš resursahálddašeami
ja boazologu sisdoalu. Leat olu deattuhan boazodoallofágalaš máhtu daid áššiid birra, ja
joavku lea oččodan oktasaš ipmárdusa dieđavuođđuduvvon ja vásáhusvuođđuduvvon máhtus.
Dasto leat boazodoalloovddasteaddjit ožžon árvalusaid iežaset guovlluid orohatovdaolbmuin
ja johtolatovdaolbmuin. Orohatovdaolbmuid ja johtolatovdaolbmuid árvalusat leat leamaš
hirbmat ávkkálaččat dannego bargojoavku dakko bokte lea ožžon konkrehta árvalusaid
eavttuide ja norpmaide iešguđet guovlluin. Bargojoavku lea oaidnán ahte lea
ovttamielalašvuohta das ahte guohtunvuođđu, bohccuid lohku, vuoibmi ja buvttadeapmi leat
oktiičadnon. Ekologalaččat guoddevaš boazodoalu dáfus oaivvilduvvo ahte
guohtungeavaheapmi ii billis guohtunkvalitehta dahje elliid ja šattuid valljodaga iešguđet
áigodatguohtumiin. Mihttun lea maiddái ahte guohtungeavaheapmi galgá dagahit buori
elliidsuodjalusa ja vejolašvuođa njuovvat bohccuid main lea buorre kvalitehta. Jahkásaš
dálkerievdamat, boraspiremuosehuhttimat ja eará ealáhusberoštumit váikkuhit maiddái
guohtumiid ja nu maiddái ekologalaš guoddevaš boazodoalu vuođu. Muhtun guovlluin sáhttet
massimat heajos dálveguohtumiid ja boraspiriid geažil leat nu stuorrát ahte dat váikkuha
boazodoalu vejolašvuođa mearridit boazologu ovdáneami. Bargojoavku lea geahččalan dan
vuhtiiváldit go lea hábmen dáid eavttuid, muhto barggu váldodeaddu lea čadnon boazologu ja
guohtuma oktavuhtii.
1.3 Ođđa boazodoallolága čujuhusat, doaibmanjuolggadusat ja boazolohku
Ođđa lága mielde galgá boazolohku mearriduvvot geassesiidadásis, ja dan galgá siida ja
orohatstivra dahkat. Dat mearkkaša ahte boazolohku dál galgá mearriduvvot ”vuođđodásis”,
ja daid guohtuneatnamiid ektui maid siida hálddaša. Eiseválddit oaivvildit ahte boazodoalus
leat buorit vejolašvuođat nagodit dan dahkat vásáhusvuođđuduvvon luonddumáhtu vuođul.
Dattege leat orohatstivrras muhtun hástalusat boazologu mearrideami hárrái.
Boazologu mearrideami vuođđu čilgejuvvo guohtungeavaheami njuolggadusas (§ 59),
dárbbašlaš guohtumiid sihkkarastima birra. Vuođđun lea geassesiida, muhto ferte maiddái
vuhtiiváldit visot eará áigodatguohtumiid kapasitehta nu ahte dat guohtun mii lea
unnimusmearrin vuhtiiváldojuvvo. Guohtunnjuolggadusat čielggasin dahket makkár
guohtumiid siida/orohat sáhttá geavahit. Hástalussan lea ahte muhtun guovlluin leat iešguđet
áigodatguohtumat máŋgga orohaga siskkobealde. Dain boazoorohagain gos leat buot
áigodatguohtumat orohaga siskkobealde šaddá dilli álkit go guohtuneatnamiid dalle juhket
siskkáldasat orohagas. Dát čuovvoluvvo dárkileappot doaibmanjuolggadusaid barggus.
</p>
    <p>4
</p>
    <p>2. Norgga boazodoallu
Boazodoalu guohtunvuogádaga dovdomearka leat áigodatguohtumat main boazu gávdná
guohtuma birra jagi. Guohtungeavaheapmi ja johtinvierut leat oktiičadnon ja dat leat
mearrideaddjin dasa man bures iešguđet áigodatguohtumiiguin ávkkástallá ja boazodoalu
buvttadeapmái. Boazodoalu johtimat rievddadit sihke guovllu, guhkkodaga ja áiggi dáfus, dat
leat namalassii luonddudilálašvuođaid duohken.
Finnmárkkus leat dálveguohtumat siseatnamiid jeageleatnamiin ja geasseguohtumat fas
ruonaseatnamiin rittus dahje sulluin. Giđđa- ja čakčaguohtumat leat eanemusat dakko
gaskkas. Orohagat/siiddat čuvvot iešguđet johtinvuogádaga vai johtin iešguđet
áigodatguohtumiid gaskka heivehuvvo, ja oanehet dahje guhkit áigodagaid sáhttet dihto
eatnamiin leat guokte dahje eanet siiddat. Máŋgga orohagas Finnmárkkus, erenoamážit
orohagain gos lea alla boazolohku, lea buvttadeapmi rievddadan sakka maŋemus 20-30 jagi.
Buolbmágis/Várjjagis lea fas leamaš jámmadis ovdáneapmi, alla buvttadeapmi ja buorit
njuovvandeattut.
Tromssas johtet oanehet gaskkaid ja dávjá orohaga rájiid siskkobealde. Tromssa guovllus leat
eanas ruonasguohtumat, ja dálkkádaga dáfus leat ealáhusa dálveguohtundilálašvuođat gáržžit.
Nordlánddas johtet guovtteládje, muhtun orohagat johtet rádjeguovlluide dahje
dálveguohtumiidda Ruoŧas, earáin fas lea dálveguohtun rittus. Tromssas ja Nordlánddas leat
oppalaččat alla njuovvandeattut. Guovlluin lea dattege buvttadeapmi sakka rievddadan.
Maŋŋel 2000/01 leat Tromssas buori muddui positiivadit ovdánan, muhto go buohtastahttá
eará guovlluiguin de leat ain stuora massimat ja unnán produktivitehta. Nordlánddas lea dilli
veahá máŋggageardánet. Lulde leat bures ovdánan, muhto davviorohagat eai leat iešguđet
ákkaid geažil nagodan lasihit boazologu, ja oažžut doaibmi boazodoalu maŋŋel stuora
massimiid 1990-logu loahpas.
Davvi-Trøndelágas leat eanas orohagaid dálveguohtumat rittuid lahka, muhto leat gal
dálveguohtumat maiddái siseatnamiin. Lulli-Trøndelágas/Hedmárkkus johtet ges
bievlaeatnamiin davvin dálveguohtumiidda lulde. Trøndelága guovlluin leat oppalaččat
dássedis boazologut, buvttadeapmi ja njuovvandeattut, erenoamážit LulliTrøndelágas/Hedmárkkus ja boazoservviin. Davvi-Trøndelágas lea ovdal leamaš alla
buvttadeapmi, muhto stuora massimat 1990-logu álgobáliid leat dagahan ahte sihke
njuovvanhivvodat, buvttadeapmi ja boazolohku lea gahččan mearkkašahtti olu. Maŋemus
doaibmajagis leat dattege veahá ovdánan go massimat proseanttaid mielde leat veahá unnon.
Boazodoalu vahágiidda leat olu árttat, dábálaččat heajos dálke- ja guohtundilálašvuođat,
boraspiret, dávddat, lihkohisvuođat ja suoládeapmi. Buot guovlluin nanne ealáhus ahte
boraspiret váldet stuorámus oasi ollislaš massimiin. Maŋemus jagiid leat sihke boraspirenálit
ja massimat boraspiriide lassánan eanas boazodoalloguovlluin, ja dainna fuolastuvvet
erenoamážit Davvi-Trøndelágas, Tromssas ja Nordlánddas.
3.1 Guohtun
Boazodoalus lea sáhka guovttelágán guohtumiin, ruonasguohtumat ja jeagelguohtumat.
Ruonasguohtumiin leat eanas ruonas rássešattut, ja dat leat álbmámus ja bibmoseamos
guohtumat. Dat leat vuđolaš geasseguohtumat, muhto leat maiddái deaŧalaččat giđđa- ja
</p>
    <p>5
</p>
    <p>čakčaguohtumiin. Jeagelguohtumiin leat iešguđetlágán jeagelšattut, dat eai leat nu álbmát ja
dat adnojit eanas dálveguohtumiin. Dain guohtumiin rievddada dattege kvalitehta sakka
iešguđet šlájaid mielde. Ruonasšattuin lea iešguđetlágán kvalitehta bohcco borramuššan
dannego dain lea iešguđetlágán kjemiija ja nu maiddái suolbmuduvvojit iešguđetládje.
Oppalaččat suolbmuduvvojit urtasat ja rásit jođáneappot go luktásuoinnit ja upmolsuoinnit,
dasto čuvvot daŋasšattut ja de vel áloruonasšattut. Seammaládje leat jeagelšattut
iešguđetlágánat. Boazu millosepmosit guohtu bohccojeahkála, diehppejeahkála ja lahpu,
ovdalii geađgeganaid, ja sáltejeagil ja jeagil mas leat nitrogenafiksejeaddji debbot dohkkejit
dušše de go lea áibbas heitot guohtun.
Mearkkašan veara ruonasšattuid dáfus lea ahte šattuid eananduhttin čuovvu seamma ortnega
go bohccos. Danne lea nu ahte go guohtumiin leat eanas urtasat ja rásit, de guohtu boazu
šattuid mat jođánit suddet ja dalle manná maiddái eananduhttin eatnamis jođáneappot.
Guohtunšattuid álbmi buorrána go šaddan ođasmahttojuvvo ja beaktiluvvá. Guohtun lea
danne heiveheaddji resursa mii rievddada kvalitehta ja hivvodaga mielde ja mii lea sorjavaš
das ahte makkár šattut guohtuneatnamiin eanasmuddui leat. Oppalaččat leat guohtumat
nannoseappot olgguldas váikkuhusaid vuostá jus leat olu iešguđetlágán ruonasšattut, ja dalle
sihkkarastojuvvo maiddái jámmadet šaddobuvttadeapmi. Go guohtun lea valjis de lea das
maiddái stuorát variašuvdna guohtunšattuid dáfus mii addá eambbo bibmosiid bohccui.
Jus rásseguohtumiid šattut eai duohtaduvvo, de bohtet šlájat dađistaga rievdat (suksešuvdna),
namalassii nu ahte vuosttaš pionèrašattuid sadjái mat leat jođánat šaddagoahtit, bohtet šlájat
mat eai nu jođánit šaddagoađe báikái. Rásseguohtumiid pionèrašlájat leat dábálaččat rásit ja
urtasat. Dat leat álbmábut, dain lea stuorát produktivitehta ja leat buoret guohtunšattut go
šlájat mat suksešuvnnas leat hilljánat. Buriin guohtumiin leat olu pionèrašlájat mat girdet
guohtuma, muhto mat goitge bisuhit buori šaddobuvttadeami. Guohtu eallit muosehuhttet
sihke šaddogokčasa ja jeagelgokčasa, ja dainnalágiin vurjet dat dan suksešuvnna mii lea
dáhpáhuvvame. Guohtu eallit sáhttet doalahit rásseguohtumiid produktiivadeabbon ja
bibmoseabbon go de jus guohtumat eai duohtaduvvo. Seammaládje sáhttet jeageleatnamat leat
eambbo produktiivat jus doppe leat eallit mat guhtot, muhto jeageleana lea hearkkit
duolbmuma ja guohtuma vuostá, ja dat nohká jođáneappot. Lea namalassii váttis ođasmahttit
produktiivadet guohtumiid. Eanas boazodoalu rásseguohtunareálain leat šaddagoahtán
skierrešattut maid boazu hejot suolbmuda. Dakkár eatnamat eai heivestuva geasseguohtumin,
erenoamážit jus lea olu čáhppesmuorji. Dál ii gávdno nu olu máhttu das makkár
guohtungeavaheapmi vuorjjašii daŋasšattuid nu ahte produktiivadet guohtunšattut
šaddagoađašivčče. Dát bealit leat maiddái áigeguovdilat šibitealáhusaide mat atnet šibihiid
guohtumiin.
Boazu guohtu viiddis duovdagiid gos leat olu iešguđetlágán lunddolaš resurssat, ja daid
resurssaid lotnolasvuohta lea dávjá áibbas erenoamáš iešguđet orohagas. Árvomerošteapmi
mii lea rehkenaston daid fuođđarovttadagaid vuođul mat mannet ovtta bohcco biebmamii
olles jagi, ja 2007 boazologu vuođul, čájeha ahte Norgga boazoguohtumiid ollislaš árvu lea
150 miljovnna kruvnno jahkásaččat. Dattege lea váttis árvvoštallat rásseguohtumiid ja
jeagelguohtumiid geavaheami. Lea guhká leamaš sáhka Finnmárkku dálveguohtumiid
geavaheamis go jeagelguohtumiid šaddodássi lea hedjonan seammás go bohccuid guohtun lea
lassánan. Ođđa dutkamušat čájehit ahte maiddái rásseguohtumiid kvalitehta lea hedjonan dain
guovlluin gos lea garrasit guhttojuvvon maŋemus logiid jagiid. Finnmárkku jeagelguohtumiid
kárten ja goziheapmi álggahuvvui álggogeahčen 90-logu, ja leat leamaš álggahuvvon
iešguđetlágán doaimmat eastadit eatnamiid guorbamis. Seammalágán kárten ja goziheapmi
rásseguohtumiid dáfus ii leat álggahuvvon. Maiddái Suomas leat gozihan šaddoovdáneami
</p>
    <p>6
</p>
    <p>reaidun áigodatguohtumiid hálddašeamis. Ruoŧas lea álggahuvvon stuorát kárten ja
bearráigeahččan meahcceriggodagaid hárrái vai sihkkarastá boazodollui guhkilmas
guohtungeavaheami.
3.2 Boazolohku ja buvttadeapmi
Nu movt ovdalis daddjon de stivrejit luondduvuođđu, dálkkádat ja guohtu eallit iešguđet
guohtunšattuid šattu. Dat ráddje man olu bohccuid guovlu gierdá ja man stuora badjelbáza
buvttaduvvo ja man stuora osiin ávkkástallá.
</p>
    <p>1. figuvra. Prinsihppagovva buvttadeamis juohke bohccos (kg juohke bohcco nammii) areála
ektui ( kg juohke km² nammii) go guohtun lassána. Ceahkkelinnjá čájeha ahte buvttadeapmi
njiedjá juohke bohcco nammii go guohtundeaddu lassána. Olles linnjá čájeha ahte
buvttadeapmi lassána areála mielde go guohtundeaddu lassána vuollegis dásis gaskadássái,
ja buvttadeapmi njiedjá go guohtundeaddu lassána gaskadásis alla dássái.
Produksjon per dyr - Buvttadeapmi juohke bohccos
Produksjon per areal - Buvttadeapmi areála mielde
Lavt – Vuollegis, Middels – Gaskadássi, Sterkt - Alla
Beitetrykk - Guohtundeaddu
Go lea unnán guohtundeaddu de ii leat áktánas gilvu guohtunresurssaid nalde, ja
buvttadeapmi areála mielde lassána vaikko guohtundeaddu lassána. Buvttadeapmi juohke
bohccos (kg bohcco nammii) lea allat, ja buvttadeapmi juohke areálaovttadaga mielde lassána
boazologu mielde. Jus guohtundeaddu lassána vel eambbo, de boahtá dattege šaddu juohke
bohccos njiedjat go gilvu guohtunriggodagaid nalde lassána. Bohccuin mat leat heajos
vuoimmis hedjona miessešaddu, ja misiid seailun unnu. Jus guohtun ain eambbo hedjona, de
jápmigohtet maiddái rávis bohccot. Buvttadeapmi areála mielde njiedjagoahtá go
guohtundeaddu lea nu stuoris ahte bohccodeattut unnot, miessešaddu unnu ja bohccot
jápmigohtet. Buvttadankurvvat nu movt 1. fig. čájeha, eai čájet dattege davviguovlluid
guohtunvuogádaga dievaslaš dynamihka. Dat lea dannego dálkkádat sihke geasset ja dálvet
sakka rievddada, ja dat sáhttá dagahit ahte maiddái buvttadeapmi sakka rievddada.
Iskkadeamit Norggas lea čájehan ahte dálkkádaga negatiiva váikkuhusat sturrot go lea olu
boazu ja dat leat heitot vuoimmis; ealut main misiid gaskamearálaš njuovvandeaddu lea
</p>
    <p>7
</p>
    <p>vuollel 18 kg, leat hearkkimusat. Dain guovlluin gos gaskamearálaš miessedeattut leat 20-21
kg, oaidná ahte boazolohku lea dásset ja buvttadeapmi lea jámma dásset. Go olles dahje
muhtun oassi dálveguohtumis lea leamaš lássejuvvon guhkit áiggi, de leat orohagain gos leat
unnit bohccot, gillán eambbo massimiid go dábálaččat. Muhto dávjá leat dat massimat aŋkke
unnibut go dain orohagain gos leat olu bohccot. Vaikko dát oktavuođat leat čielgasat, de
sáhttá goitge leat váttis gávnnahit boazologu mii lea ekologalaččat guoddevaš. Ovdamearkka
dihte leat buorit dálvvit dagahan ahte Kárášjoga ja Oarje-Finnmárkku boazolohku ja
miessešaddu lea hirbmadit lassánan maŋŋel jagi 2000 goavvedálvvi. Nu lea leamaš vaikko
boazojápmu ii leat hupman veara lassánan. Muhtun guovlluin leat almmotge njuovvandeattut
dál nu vuollin ahte lea jáhkehahtti ahte goavve dálvvit ja giđat sáhttet unnidit sihke boazologu
ja buvttadeami.
Guorahallamat Norggas čájehit ahte jus njiŋŋelasaid gaskamearálaš njuovvandeaddu lea
badjel 29 kg, de sáhttá maksimeret miessebuvttadeami ja ealu lassáneami. Gaskamearálaččat
leat dalle badjelaš 90 % buot njiŋŋelasain čoavjjis, muhto dat sáhttá rievddadit ealuid gaskka.
Sis-Finnmárkku vihkkenprošeavtta oktavuođas mii álggahuvvui 1996:s, rávvii Norgga
Boazosápmelaččaid Riikkasearvi ahte rávis njiŋŋelasat (badjel 2 jagi) mat galget ealihuvvot
buvttadeami várás, guhkit áiggi vuollái galggaše deaddit 60 kg dahje eambbo. Álddu vuoibmi
ja nákca birgehit miesis lea hui olu dálveguohtundilálašvuođa ja geasseguohtuma kvalitehta
duohken. Misiid massin árra geasi lea boazodoalus vuollel 5 % go leat buorit guohtumat ja
unnán boraspire muosehuhttimat. Muhtun guovlluin sáhttá misiid massin leat vuollel 2% go
leat erenoamáš buorit eavttut. Dat massin lassána mearkkašahtti olu go leat heajos dálkkit ja
guohtumat.
Massimat maŋŋelis jagis leat maiddái čadnon dasa makkár vuoimmis boazu lea. Čájehuvvo
ahte heajos dálveguohtumis atná áldu eambbo návccaid iežas birgehit go miesi, mii lea
nuppeládje go de go leat buorit dálveguohtundilálašvuođat. Dain guovlluin gos leat guhkilmas
heajos dálvvit, lea leamaš dárbu biebmat bohccuid oanehet áiggi maŋŋidálvvi vai eastada
massima.
Boazomáddodagain gos ođđa šaddu njuvvojuvvo, šaddá sihke boazolohku ja
bohccobiergobuvttadeapmi dásset.
</p>
    <p>8
</p>
    <p>Uttak i kg per rein
</p>
    <p>16
</p>
    <p>8
</p>
    <p>25
</p>
    <p>50
</p>
    <p>Gjennomsnittsvekt varit i kg
</p>
    <p>Figuvra 2. Figuvra čájeha vuogi njuovvat bohccuid (kg juohke ealihanbohcco nammii)
gaskamearálaš varitdeattuid (njuovvandeattuid) ektui. Jus máŋga jagi maŋŋálaga leat
vuollegis gaskamearálaš deattut, de njuvvojuvvo eambbo go de go leat alla gaskamearálaš
deattut.
Uttak i kg per rein - Njuovvan kg mielde juohke bohcco nammii
Gjennomsnittsvekt varit i kg - Gaskamearálaš varitdeaddu kg
2. figuvrra modealla lea boazodoallu ovdanbuktán, ja dat čájeha movt sáhttá stivret
njuovvama varihiid gaskamearálaš njuovvandeattuid ektui. Dán modeallas čájehuvvo ahte
bohcco vuoibmi geažuha lea go boazolohku heivehuvvon guohtumii, ja man olu ferte
njuovvat. Njulges sáhcu čujuha man olu berre njuovvat go ealu varihiid gaskamearálaš
njuovvandeaddu lea nuo ja nuo stuoris. Dán modeallas lea vuođđun ahte varihiid unnimus
mearri gaskamearálaš njuovvandeattu dáfus lea 25 kg. Jus deaddá vuollel 25 kg., de čujuha
dat ahte leat beare olu bohccot. Dalle ferte njuovvat eambbo. Jus varihat deddet eambbo go 25
kg, de sáhttá unnidit njuovvama jus leažžá dárbu lasihit bohccuid goavvejagiid maŋŋá jna.
Dán modeallas lea maiddái ulbmilin buvttadit unnimusat 8 kg juohke bohcco nammii
giđđaealu ektui jus varihat deddet 25 kg. Vásihuvvo ahte guovlluin gos lea buorre
miessebuvttadeapmi ja unnán massimat, de ferte njuovvanmearri biddjot 10-12 kg bohcco
nammii giđđaealu ektui vai doalaha dássedis boazologu. Dáin guovlluin leat maiddái varihiid
ja njiŋŋelasaid gaskamearálaš njuovvandeattut arvat badjel 30 kg.
Ruksesgottiid hálddašeamis oaidná ahte jus njuovvá goasii 60% jagi buvttadeamis, eanemusat
misiid ja varrasiid, de sáhttá maksimeret sihke náli šaddama ja biergobuvttadeami. Dalle
eaktuduvvo ahte ruksesgoddelohku lea jámmadit dakkár dásis mii mearkkaša náli šaddama,
namalassii ahte miessešaddu lea maksimála dásis. Vai lohku bisuhuvvo dássedin, de
heivehuvvo njuovvan buvttadeami rievdamiid mielde, ja dalle njuvvojuvvo eambbo daid
jagiid go lea alla buvttadeapmi, ja fas unnit dalle go buvttadeapmi lea unni. Boazodoalus lea
sullasaš dilli. Dain guovlluin gos njuvvojuvvo gaskal 50 ja 60 % ja gos njuvvojuvvojit eanas
miesit ja varrasat, ja gos dušše buvttadanbohccot ealihuvvojit, lea buvttadeapmi ja
miessešaddu hui stuoris.
</p>
    <p>9
</p>
    <p>4.1 Eavttut/čujuhusat boazolohkui mii lea ekologalaččat guoddevaš
Bargojoavkku hástalussan lea leamaš válljet eavttuid/čujuhusaid mat devdet ekologalaš
guoddevašvuođa gáibádusaid, mat leat anihahttit ja mat vástidit boazodoalu fágalaš oainnuide.
Danne leat árvvoštallan eavttuid mat leat eaŋkalat, objektiivat ja maid sáhttá dárkut. Leat
maiddái árvvoštallan muhtun subjektiiva eavttuid, ee dannego go ii leat vel dárkilis máhttu
buot beliid birra buvttadeamis, ja maiddái dannego boazodoalu iežas eavttuid ii leat nu álki
mihtidit.
Bargojoavku lea ovttaoaivilis das ahte dálá dieđuid mielde de lea vuosttažettiin dat makkár
vuoimmis bohccot leat mii čujuha heive go dihto boazolohku guohtunvuđđui. Lea čielggas
ahte dát lea eahpenjulges vuohki árvvoštallat guohtumiid guoddevašvuođa, ja dat vuohki lea
hearki rievdamiidda main lea eará ágga go lohku. Bargojoavku rávve aŋkke geavahit iešguđet
bohccuid gaskamearálaš njuovvandeattuid čujuhussan, 90-logu loahpa rájes lea gártan
oalle buorre lohkomateriála njuovvandeattuid hárrái resursarehketdollui man vuođđun lea
sohkabealli ja ahki, ja maid dán oktavuođas sáhttá atnit. Muhtun guovlluin sáhttet dattege
njuovahagaid dieđut deattuid birra leat váilevaččat iešguđet sivaid geažil; ovdamearkka dihte
soaitá njuvvojuvvon unnán stuora massimiid geažil. Dakkár dilálašvuođain rávve danne
bargojoavku eiseválddiid rahpat vejolašvuođa atnit dieđuid ealli deattuid birra lassin
njuovvandeattuide. Geavahit njiŋŋelasdeattuid čujuhussan sáhttá maiddái leat váttis dannego
siiddat/orohagat oppalaččat njuvvet unnán njiŋŋelasaid, ja dannego eai earut njiŋŋelasaid
iešguđet agiid. Njiŋŋelasat njuvvojuvvojit dábálaččat go leat heitot vuoimmis ja galget eret
buvttadeamis, ja dat sáhttá dagahit erenoamáš hástalusaid dain guovlluin gos dál leat hui
gehppes bohccot. Guhkilmasat oaivvilda bargojoavku ahte galgá leat vejolaš atnit njiŋŋelasaid
njuovvandeattuid čujuhussan.
Boazodoalus leat maiddái eará vuogit árvvoštallat bohcco vuoimmi vaikko dál orru deaddu
leame buoremus čujuhussan. Boazoeaiggát geahččá čorvviid, čorvviid gassodaga, ivnni ja go
čallagohtet námiid. Dasto gehččet guolgga, kvalitehta ja goas borgáda. Bohcco hápmi maid
muitala man buori vuoimmis dat lea. Dakkár paramehterat sáhttet leat eambbo hearkkit
guohtuma rievdamii, ja dat sáhttet ealus sakka rievddadit áigodagaid mielde ja jagiid mielde.
Boazobargiid máhttu bohcco olgguldas hámiid, goruda ja struktuvrra (morfologiijja) birra leat
aŋkke deaŧalaččat, ja addet buriid čujuhusaid dasa makkár guohtunáigodat lea leamaš.
”Hárjánan čalbmi” oaidná bohcco dili miehtá guohtunáigodaga. Dat dárkun ii suolát návccaid
ja dat dahkko beaivválaš boazobarggus. Bargojoavku oaivvilda danne ahte dát leat mávssolaš
lassidieđut go lea árvvoštallame optimála boazologu ja go orohaga doaibmanjuolggadusat
galget hábmejuvvot.
Deattut váikkuhit sakka ealu buvttadeapmái, ja bargojoavku oaivvilda danne ahte sihke
miesseproseanta ja biergobuvttadeapmi sáhttá leat diehtun lassin daidda dieđuide maid deattut
addet guohtundili birra. Váttisvuohtan dál lea ahte eai gávdno dieđut main leat objektiiva
metodat vuođđun mihtidit miesseproseantta ja massimiid boraspiriid geažil. Danne lea sihke
miesseproseanta ja biergobuvttadeapmi subjektiivadet eaktu. Bargojoavku lea almmotge atnán
ávkkálažžan árvvoštallat miesseproseantta dássedisvuođa čakčat (miesit mat leat ceavzán)
lassin deaddoeavttuide. Go miessebuvttadeapmi sakka rievddada ja go vel leat geahppasat,
de čujuha dat ahte boazolohku ii leat guoddevaš. Jus livččii sihkkaris vuohki mihtidit
miesseproseantta, de sáhtášii dan atnit objektiiva eaktun dasa ahte lea go boazolohku
heivehuvvon resursavuđđui.
</p>
    <p>10
</p>
    <p>Biergobuvttadus rehkenaston biergokilon juohke bohccos giđđaealu ektui, lea
bargojoavkku oaivila mielde maiddái anihahtti liigeeaktun deattuide lassin. Jus
biergobuvttadus sakka rievddada, dahje jus guhkit áigái njuvvojuvvo unnán ja leat vuollegis
deattut, de čujuha dat ahte boazolohku ii leat guoddevaš. Massimat boraspiriide váikkuhit
maiddái biergobuvttadussii. Bargojoavku oaivvilda danne ahte lea dárbu oažžut logu daidda
massimiidda ovdalgo biergobuvttadus sáhttá geavahuvvot objektiiva eaktun.
Váttisvuohtan sihke daiguin eavttuiguin mat leat eanet dieđalaččat ja daiguin mat leat eanet
boazodoallofágalaččat, lea ahte daidda váikkuhit ealáhusdili rievdamat mat eai čuožžil
boazologu geažil. Dat sáhttet leat heajos guohtumat dálkkiid geažil, go čakča/giđđaguohtuneatnamat jikŋot, go olu borgá ja arvá dálveguohtuneatnamiin ja dat jikŋot,
geassebahkat ja divri ja eará muosehuhttimat boraspiriid dahje olbmuid doaimmaid geažil.
Dál eai leat makkárge dievaslaš metodat mihtidit movt dát bealit váikkuhit deattuide ja
iešguđet buvttadančujuhusaide. Ovddeš vásáhusat boazologuin, ja mat leat čájehuvvon
addit buori produktivitehta, sáhttet maiddái leat veahkkeneavvun boazologu mearrideamis.
Dat gusto erenoamážit daidda guovlluide gos leat stuora massimat boraspiriide ja/dahje
buvttadeapmi rievddada dálkkádaga dahje eará muosehuhttimiid geažil.
Guohtumiid dilálašvuohta ja buot áigodatguohtumiid ovdáneapmi lea njuolggo vuohki
árvvoštallat dihto boazologu guohtunkvalitehta ja resursavuođu. Guohtumiid goziheapmi addá
oppalaš gova guohtumiid dilálašvuođas, ja vuođu árvvoštallat lea go guohtungeavaheapmi,
dálkkádátrievdan dahje eará sivvan nuppástuvvamii. Goziheapmi addá maid fáktávuođu das
ahte makkár guohtunresurssaid bohcco eavttuid ektui sáhttá árvvoštallat.
Dál leat dušše Finnmárkku jeagelguohtumat kártejuvvon ja gozihuvvome. Bargojoavku
oaivvilda ahte leat eiseválddit mat fertejit álggahit vejolaš kártema ja goziheami iešguđet
áigodatguohtumiid ektui. Jus eiseválddit álggahit kártema, de rávve bargojoavku ahte
čuovvovaččat guorahallojuvvojit: makkár guohtunresurssat gávdnojit (ovdamearkka dihte
juohkit guohtundilálašvuođaid unnán buori rájes hui buori rádjái), vástidit go
guohtunresurssat guovllu guohtunresursavejolašvuođaide, movt juhkkojuvvojit
guohtunresurssat eatnamiin ja orohagaid siskkobealde, ja leat go dat duođaid boazodoalu
olámuttus. Bargojoavku rávve maiddái ahte jus áigodatguohtumiid kárten ja goziheapmi
álggahuvvo, de berre vuoruhit daid guovlluid gos guoddevaš boazologu mearrideapmi lea
leamaš erenoamáš hástalussan.
Juohke orohaga/siidda boazoeaiggádiin lea iežaset vásáhusaid bokte ja árbejuvvon máhtu
bokte, stuora máhttu das makkár guovllut leat optimálat guohtuneanamin iešguđet áigodagaid.
Dat máhttu lea maiddái iešguđetlágán dálkkiid ja muohtadilálašvuođaid birra, ja guđiin
guovlluin boazu bissu iešguđet áiggiid. Dál lea guohtunresurssaid detáljamáhttu boazodoalus
alddis; danne oaivvilda bargojoavku ahte ferte deattuhit orohagaid árvvoštallamiid
áigodatguohtumiid kvalitehta ja valljivuođa hárrái go boazolohku mearriduvvo.
4.2 Čujuhusaid/eavttuid norpmat
Eavttut čujuhit dasa mii galgá mihtiduvvot, norpmat fas čujuhit makkár árvvut leat guoddevaš
boazologu mihttun. Bargojoavku lea eanas muddui ovttaoaivilis das ahte sihke
boazodoallofágalaš máhttu ja dátávuođđu mii odne lea fidnemis, muitala makkár
deaddomihtut čájehit ahte bohccot iešguđet agis ja sohkabealis leat buori vuoimmis. Lea
maiddái vejolaš dadjat makkár buvttadanmihtut dat leat mat vástidit dasa ahte bohccot leat
buori vuoimmis. Earret ovtta lahtu, de dáhttot danne bargojoavkku lahtut rávvet norpmaid mat
oppalaččat čujuhit ahte bohccot ealus leat buori vuoimmis, vrd. mielddus 2 mas lea
</p>
    <p>11
</p>
    <p>sierracealkámuš. Seammás lea čielggas ahte guohtun- ja doaibmaeavttut sakka rievddadit
iešguđet guovlluin.
Bargojoavku oaidná maiddái ahte sáhttá leat váttis olahit ealu optimála dili ja buvttadeami
ovtta njuovvanáigodagas, Danne sáhttá dain guovlluin gos deattut ja buvttadanmihtut leat
vuollin, leat dárbu cehkiidmiel prosessii.
Bargojoavku lea gávnnahan ahte ealus mas bohccot leat buori vuoimmis berrejit misiid
gaskamearálaš njuovvandeattut leat 17-19 kg, ja varihiid gaskamearálaš njuovvandeattut fas
25-27 kg. Bargojoavku rávve ahte dain guovlluin gos leat erenoamáš vuollegis
njuovvandeattut, addo siiddaide/orohagaide vejolašvuohta buoridit buvttadanbohccuid
vuoimmi, ja ahte dan áigodagas eai geavahuvvo njiŋŋelasaid deaddonorpmat. Guhki vuollái
rávve bargojoavku ahte njiŋŋelasaid mat leat badjel 2 jagi gaskamearálaš njuovvandeaddu
berre leat 27-29 kg. Buot bohccuid dáfus berre vuhtiiváldit ovddeš vásáhusaid siidda/orohaga
njuovvandeattuin, ovdamearkka dihte maŋemus 5-10 jagi. Jus siidda dahje orohaga bohccot
leat vuollel dáid rávvagiid, de čujuha dat ahte boazolohku lea beare allat.
Bargojoavku rávve maiddái ahte biergobuvttadus ii berre leat vuollel 8-9 kg bohccos
giđđaealus. Berre šaddat vejolaš meroštallat massimiid boraspiriide buvttadeami ektui, vaikko
dál ii sáhte addit dárkilis loguid dasa. Váilevaš diehtovuođu geažil ii leat vejolaš dál vel bidjat
miesseproseantta norpma. Dattege rávve bargojoavku ahte dain guovlluin gos guohtun ii leat
bistevaččat heitot dálvet ja gos eai leat olu boraspiret, ii berre miesseproseantta rievddadit
eambbo go 10-15 % jagis jahkái.
Bargojoavku oaivvilda ahte muhtun guovlluin lea ain vejolaš optimaliseret buvttadeami dakko
bokte ahte ain heivehallá boazologu. Dakkár heiveheapmi mielddisbuktá ahte deattut bohtet
seammá dássái go dain guovlluin gos lea dássedis alla biergobuvttadeapmi/njuovvan ja
dássedis alla njuovvandeattut. Daid dieđuid vuođul mat dál leat fidnemis mearkkaša dat ahte
misiid gaskamearálaš njuovvandeaddu lea 20-21 kg. Varihiid ja njiŋŋelasaid gaskamearálaš
njuovvandeaddu lea badjel 29 kg. Maiddái biergobuvttadeami dáfus lea sadji optimaliseret
buvttadeami nu ahte biergobuvttadus lea badjel 11 kg bohccos giđđaealus.
Dain guovlluin gos massimat dálvedálkkádaga ja boraspiriid geažil leat nu stuorrát ahte dat
váikkuhit boazodoalu vejolašvuođa stivret boazologu ovdáneami, lea maiddái váddáset
bohcco vuoimmi ja buvttadeami vuođul, árvvoštallat lea go dihto boazolohku ekologalaččat
guoddevaš guohtunvuođu ektui. Dat lea dannego massimiid stuora logut mielddisbuktet ahte
guovlluin lea vuolleget buvttadeapmi go miessešaddu ja biergohivvodat juohke bohcco
nammii. Nubbe váttisvuohta lea ahte šaddá atnit heajut bohccuid ealihanboazun, ja dat sáhttá
guhki vuollái váikkuhit ahte gaskamearálaš deattut njidjet. Bargojoavku oaivvilda ahte dain
guovlluin leat ovddeš vásáhusat deattuiguin ja buvttadandieđuiguin dat mat addet buoremus
gova das mii boazologu guohtunvuođđu lea.
Bargojoavku rávve maiddái ahte boazolohku evaluerejuvvo jámmadit danne go deattut ja
buvttadeapmi vástida oalle jođánit boazologu rievdamiidda. Optimála resursageavaheami
sihkkarastima várás oaivvilda bargojoavku ahte lea ulbmillaš jahkásaččat čuovvolit, ja ahte
boazolohku árvvoštallojuvvo juohke 3. jagi. Dannego maiddái eará bealit go boazolohku
váikkuhit dan ovdáneami, de oaivvilda bargojoavku ahte 10-15 % sturrosaš rievddadeapmi lea
lunddolaš. Dattege berre boazolohku ollislaččat doalahuvvot dássedin 3-jagi áigodagas. Jus
eiseválddit álggahit goziheami guohtuneatnamiin, de berre dat dahkkot seamma áiggis go
boazologu árvvoštallan, namalassii juohke 3. jagi. Goziheami norbman berre leat ahte
guohtumat eai hedjon.
</p>
    <p>12
</p>
    <p>4.3 Bargojoavkku rávvagiid čoahkkáigeassu
•
</p>
    <p>Dál leat iešguđet agiid ja sohkabeliid gaskamearálaš njuovvandeattut buoremus
čujuhussan ja mihttun. Ealli deattut sáhttet adnot lassin.
</p>
    <p>•
</p>
    <p>Biergobuvttadus ja dássedis miesseproseanta adno subjektiiva čujuhussan lassin
deattuide. Boazodoalu iežas árvvoštallamat das makkár vuoimmis bohccot leat, adnojit
subjektiiva lassičujuhussan.
</p>
    <p>•
</p>
    <p>Iešguđet áigodatguohtumiid dilli addá njuolgga čujuhusa das ahte lea go boazolohku
heivehuvvon guohtunvuđđui. Dat ii sáhte odne geavahuvvot dannego iešguđet
áigodatguohtumiid kárten lea váilevaš. Dál lea boazodoalus alddis dárkileamos
diehtovuođđu. Orohagaid iežaset guohtunárvvoštallamat adnojit danne čujuhussan
lassin deattuid čujuhussii.
</p>
    <p>•
</p>
    <p>Leat eiseválddit mat fertejit álggahit guohtunkártema/goziheami. Dalle berrejit
guovllut gos boazologu mearrideapmi lea erenoamáš váttis, vuoruhuvvot.
</p>
    <p>•
</p>
    <p>Rávvejuvvojit norpmat misiid gaskamearálaš njuovvandeattuide (17-19 kg), varihiid
(25-27 kg) ja njiŋŋelasaid badjel 2 jagi (27-29 kg). Rávvejuvvo maiddái norbma
biergobuvttadussii (8-9 kg bohccos giđđaealus), ja miesseproseantta
normálarievddadeapmái čakčat (10-15%). Árvvut norpmaid vuolábealde čujuhit beare
alla boazologu. Iešguđet eavttuid ulbmilolaheapmi berre oktiivástidit. Dain guovlluin
gos leat hui vuollegis deattut addojuvvo vejolašvuohta cehkiid mielde joksat mihtuid.
</p>
    <p>13
</p>
    <p>4.4 Bagadus boazolohkoskovvi
Geasseguohtun lea boazologu vuođđu, muhto siiddas/orohagas fertejit leat buot
áigodatguohtumat. Lassin geasseguohtumiidda fertejit unnimusat čilgejuvvot makkár dálve-,
giđđa- ja čakčaguohtumiid siida/orohat beassá atnit. Das berre maiddái čilget eará siiddaid
guohtungeavaheami.
Siida/orohatstivra galgá čilget daid guohtun- ja doaibmaguoskevaš árvvoštallamiid mat leat
vuođđun boazolohkui. Das sáhttá ovdamearkka dihte čilget iešguđet guohtumiid maid
geavaha, muosehuhttimiid, boraspiriid jna. Berre erenoamážit čilget iešguđet
áigodatguohtumiid kvalitehta.
Siida/orohat berre čilget eavttuid ja norpmaid mat vurdojuvvojit devdot evttohuvvon
boazologuin. Das galgá maiddái čilget vurdojuvvon gaskamearálaš njuovvandeattu
njiŋŋelasain badjel 2 jagi, varihiin ja misiin. Erenoamážit berre čilget njiŋŋelasnjuovvama
ektui, ovdamearkka dihte jus olu njuovvá heitot bohccuid jna. Buvttadeapmi biergokiloid
mielde bohccos giđđaealu ektui ja miesseproseantta rievdamat maŋemus 5 jagis, čilgejuvvojit
maiddái. Jus vuordá erohusaid čuožžilit, de berre dan sierra čilget, ja berre čujuhuvvot plánii
das movt orohat áigu olahit mihtuid áiggi vuollái.
Jus siida/orohat dan dáhttu, de sáhttá ovdanbuktit dárkilet boazodoallofágalaš čielggadeami
subjektiiva mihtuid hárrái das makkár vuoimmis bohccot leat ja makkár dilálašvuođat ellui
leat iešguđet áiggiin jagis.
</p>
    <p>14
</p>
    <p>MIELDDUS 1
</p>
    <p>Boazolohkoskovvi:
Guohtunvuođđu (guohtungeavahannjuolggadusa vuođul)
Geasseguohtun
Čakčaguohtun
Dálveguohtun
Giđđaguohtun
Siidda/orohaga árvvoštallamat (boazolohkonjuolggadusa olis)
Guohtunárvvoštallamat (dás maiddái áigodatguohtumiid kvalitehta čilgehus):
Doaibmaárvvoštallamat:
Addá vuođu čuovvovaš boazolohkui
Bohccot giđđaealus:
Čujuhusat dasa ahte dát lea ekologalaččat guoddevaš boazolohku
Siidda/orohaga gaskamearálaš njuovvandeaddu;
Misiin:
Varihiin:
Njiŋŋelasain badjel 2 jagi:
Siidda/orohaga biergobuvttadeapmi (kg juohke bohcco nammii):
Siidda/orohaga miesseproseantta rievdan:
Siidda/orohaga čilgehus das leat go eavttut olahuvvon rávvejuvvon norpmaid dahje árvvuid
ektui maŋemus 5-10 jagi gaskameriid vuođul:
Siidda/orohaga čilgehus/plána movt optimaliseret buvttadeami:
Eará árvvoštallamat (mat leat čujuhusaid vuođul mat leat vásihuvvon):
</p>
    <p>15
</p>
    <p>MIELDDUS 2
LÁVDEGODDELAHTU JOHAN ANDERS EIRA SIERRACEALKÁMUŠ
BOAZOLOGU MEARRIDEAPMI, ČUJUHUSAT JA NORPMAT
Mun guorrasan raportta čilgehussii dain oppalaš čujuhusain/eavttuin mat galget doaibmat
bagadussan alimus boazologu mearridettiin. Dattege eahpidan ulbmilašvuođa das ahte
mearridit deaddologu norpmaid, ja ahte dat fas leat mearrideaddjin alimus boazologu hárrái.
Mun oaivvildan ahte deaddorájiid livčče siiddat/orohagat galgan beassat dárkilit guorahallat
báikkálaččat vai dat stivrejuvvojit iežaset ealáhuslaš ulbmiliid guvlui. Lea maiddái várra ahte
deattut ja deaddonorpmat navdojuvvojit leat eiseválddiid bággodoaibman, mii fas suoláda
fuomášumi das ahte doaibma ja boazolohku lea boazoeaiggádiid iežaset ovddasvástádus.
Mun eaktudan ahte láhkaaddi áigumuš dainna ahte boazolohku galgá mearriduvvot siidadásis,
lei ahte guhtege siida galgá smiehtadit ja árvvoštallat báikkálaš eavttuid, boazomateriála,
šattuid, guohtuneavttuid, boazolohkojuogadeami, guohtungeavaheami, biergomárkana jna.
Dat dat lea mii galgá leat vuođđun vejolaš doaibmarievdademiide dahje
boazolohkorievdademiide vai optimalisere doaimma ja maksimere ekonomiijja. Lassin
ekonomalaš ja ekologalaš guoddevašvuhtii, de lea siiddas ja maiddái eiseválddiin
ovddasvástádus boazodoalloservodaga kultuvrralaš guoddevašvuođas.
Mu prinsihpalaš oaidnu lea ahte alimus boazologu eavttut ja norpmat galget leat
bagadeaddjin. Eiseválddiid njuolggadusat mat bienasta bitnii ja loahpalaččat mearridit
orohagaid boazologu, eai vástit boazodoalu iežas resursahálddašeapmái ja dat eai vástit
Stuoradikki mearrádusa prinsihpaide ođđa boazodoallolága oktavuođas, gos Stuoradiggi
deattuhii addit boazodollui eambbo iešstivrejumi ja ovddasvástádusa.
</p>
    <p>16
</p>
  </body>
</document>
