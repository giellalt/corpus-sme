<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>3. Kárta ja plánaregisttar - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>719</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/md/Dokumeanttat/Johtocalus/2009/T-209-Plana--ja-huksenlaga-oa-planaoasi-fapmuibidjan/3-Karta-ja-planaregisttar.html?id=571085</origFileName>
    <parallel_text location="3-kart-og-planregister.html_id=571085" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>T-2/09 Plána- ja huksenlága ođđa plánaoasi fápmuibidjan </p>
    <section>
      <p type="title">Geassemánu 27. b. 2008 mannosaš
                láhka nr. 71 plánema ja huksenáššemeannudeami birra
                (plána- ja huksenláhka) (plánaoassi) boahtá fápmui
                suoidnemánu 1. b. 2009.</p>
    </section>
    <section>
      <p type="title" xml:lang="nob">3. Kárta ja plánaregisttar</p>
    </section>
    <section>
      <p type="title">3.1 Kártavuođđu ja báikáduvvon dieđut</p>
    </section>
    <p>Phl.85 § 5 kártagáibádusat ja gáibádusat báikáduvvon dieđuid birra leat jotkojuvvon. Dát guoská báikáduvvon (kárttavuđot) dieđuide sihke plánaáššemeannudeamis ja huksenáššemeannudeamis. </p>
    <p>Gielddas galgá leat dohkálaš kártavuođđu vai sáhttá čađahit bargamušaidis plána- ja huksenlága vuođul, dán oktavuođas maiddái vai sáhttá láhčit vuođu ráhkadit ja mearridit gieldda areálaplánaid, referánsarámma huksen- ja rusttetdoaibmabijuid sajušteami ja sajádatdárkkisteami várás, ja vai lea árvvoštallanvuođđu váikkuhusčielggademiin. </p>
    <p>Kártavuođđu galgá addit vuođu ráhkadit vuođđokárttaid areála- ja dilleplánaid várás. Kártavuođu galgá maid sáhttit geavahit eará ulbmiliidda go daidda mat bohtet ovdan plána- ja huksenlágas. </p>
    <p>Kártavuođđu galgá addit gieldda fysihkalaš ja háddahuslaš diliid visogova, earret eará eanadathámiid, čázádagaid, visttiid, geainnuid, šaddogerddiid, čujuhusaid ja opmodatrájáid. Dan lassin berre báikáduvvon dieđuid guoskevaš birasdiliid birra ja diliid birra mat fuolahit beassanvejolašvuođa, leat vejolaš háhkat plánema várás. </p>
    <p>Stáhta galgá váikkuhit dasa ahte almmolaš kártavuođus leat nationála diehtovuođut, earret eará Matrihkal, mearrakártadieđut, topográfalaš kártadiehtovuođut ja nationála geodehtalaš vuođđu. Dán oktavuođas galgá stáhta ovttasráđiid bargat gielddaiguin ásahit ja ođasmahttit oktasaš kártadiehtovuođuid. Stáhtalaš, guvllolaš ja gielddalaš orgánat láhčet geavahussii daid báikáduvvon dieđuid maid orgána hálddaša, nu ahte daid lea vejolaš geavahit plána- ja huksenáššemeannudeamis. Dát guoská vuosttažettiin daidda fágaeiseválddiide, mat fuolahit areálaberoštusaid. </p>
    <p>Gielda ferte bearráigeahččat ahte kártavuođđu lea áigáduvvon nu ahte mearrádusat dahkkojuvvojit rivttes duohtadieđuid vuođul, vuođđun dasa ahte lea vejolaš árvvoštallat ođđa áššiid ja veahkkeneavvun gildii go dat galgá bearráigeahččat ahte mearrádusat čuovvoluvvojit. Áigádeapmi galgá leat heivehuvvon dan aiddolašvuođa- ja dárkilvuođadássái maid gielda geavaha kártavuođđun gieldda iešguđet osiin. Álgojurdaga mielde vuođđuduvvojit áigádandagaldumit sihke beaivválaš hálddahuslaš áššemeannudandagaldumiide ja áigodatlaš áigádeapmái ovdamearkka dihtii fotogrammehtralaš kártenvugiiguin. </p>
    <p>Gielddas ii dárbbaš leat kártavuođđu dan aiddolašvuođa- ja dárkilvuođadásis mii gáibiduvvo juohke priváhta huksendoaibmabidjui mii gielddas sáhttá čuožžilit. Jus plána dahje huksendoaibmabiju evttohus gáibida eanet aiddolaš dahje dárkilis kártavuođu, go dan maid gielda álgojurdaga mielde dárbbaša, de sáhttá gielda geatnegahttit evttoheaddji dahje ohcci ráhkadit dárbbašlaš kártavuođu mii lea heivehuvvon evttohuvvon plánii dahje doaibmabidjui. Gielda fas ferte sáhttit addit evttoheaddjái dahje ohccái dieđuid gustovaš muddenplánaid birra dakkár aiddolašvuođain ahte huksejeaddji sáhttá bidjat vuođđun daid ráddjehuslinnjáid, mat bohtet ovdan muddenkárttas almmá eanet kártema haga. </p>
    <p>Gáibádus gielddas ahte kárttat galget ráhkaduvvot dahje dieđut addojuvvot digitála hámis, gálget, nu mo dán rádjai, dahkkojuvvot láhkaásahusa vuođul. Danne lea dábálaš huksenáššiin ain vejolaš ovddidit árbevirolaš huksenohcamiid bábirhámis go doaibmabidjoeaiggát dan háliida. </p>
    <p>Departemeanta mearrida láhkaásahusa kártavuođu, areálaplánaid, dillekárttaid, dilleplánaid, váikkuhusčielggademiid ja eará kártageavaheami ja báikáduvvon dieđuid geavaheami várás dakkár áigumušaide mat válddahallojuvvojit lágas. </p>
    <section>
      <p type="title">3.2 Plánaregisttar</p>
    </section>
    <p>Dál lea lágas mearriduvvon gáibádus ahte juohke gielddas galget gustovaš areálaplánat leat registarastojuvvon, ja guoskevaš mearrádusat. Registariin sáhttet leat maid eará dieđut main lea mearkkašupmi gieldda plánabargui, dás maiddái plánaevttohusat maid gielda lea meannudeamen. Gielda sáhttá šiehtadit eará gielddaiguin ovttas bargat oktasaš registariid hárrái. </p>
    <p>Lea ráhkkanuvvon dasa ahte gielddat dađistaga galget sáhttit gieđahallet dahje hálddašit areálaplánaid elektrovnnalaš vugiiguin. Departemeanta lea láhkaásahusas mearridan dárkilet njuolggadusaid elektrovnnalaš plánaregistara birra, dás maiddái njuolggadusaid sisdoalu birra, hábmema birra, kvalitehta birra, áigádeami birra ja dieđuid vurkema ja fidnema birra, ja čujuhuvvo dasa. Sierra buvttaspesifikašuvdna ráhkaduvvo plánaregistara várás. </p>
  </body>
</document>
