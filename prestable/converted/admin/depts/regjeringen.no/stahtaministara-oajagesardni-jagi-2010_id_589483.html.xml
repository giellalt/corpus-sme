<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Stáhtaministara ođđajagesárdni jagi 2010 - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <wordcount>1826</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/smk/aktuelt/taler_og_artikler/statsministeren/statsminister_jens_stoltenberg/2010/stahtaministara-oajagesardni-jagi-2010.html?id=589483</origFileName>
    <parallel_text location="statsministerens-nyttarstale-2010.html_id=589483" xml:lang="nob"/>
    <parallel_text location="prime-ministers-new-years-address-2010.html_id=589483" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>Sárdni/artihkal , 07.01.2010 </p>
    <p>Stáhtaministtar Jens Stoltenberg</p>
    <section>
      <p type="title">Stáhtaministara ođđajagesárdni jagi 2010</p>
    </section>
    <section>
      <p type="title">Dan sáddejedje NRK ja TV2
                    ođđajagemánu 1. b. 2009</p>
    </section>
    <p>Ráhkis dii buohkat. </p>
    <p>Gordnerájut ledje áramus sivilisašuvnnain
                    vuosttamuš visttit maid mii diehtit. Dat ledje
                    heahteveahkkin daid jagiid go gordnešaddu lei
                    heittot. Mii muitit muitalusa Jovsseha birra, guhte
                    rávvii Egyptena fárao seastit dannego čieža buori
                    gordnešaddanjagi maŋŋil šaddet čieža heajos
                    šaddanjagi. Dološ oahppa lea ahte mii berret
                    seastit buriid áiggiid botta vai mis lea birgemuš
                    heajos jagiid čađa. </p>
    <p>Maŋimuš jagi máilbmi lea vásihan ekonomalaš
                    dálkki mii ii leamaš 1930-logu rájis nu bahá go
                    dál. </p>
    <p>Riikkaidgaskasaš stoarbma lea deaividan maiddái
                    Norgiige. Min ekonomiija lea unni ja rabas, mas
                    bealli das maid mii buvttadit, vuvdojuvvo
                    olgoriikii. Go gávpemárkanat jávket doppe
                    olgomáilmmis, de dat dilli čuohcá midjiide deike
                    ruovttueatnamii. Olbmot guđet buvttadit
                    biillaosiid, suddadit aluminiuma dahje huksejit
                    skiippaid, masset bargguset dannego olgoriikalaččat
                    eai oastte daid dávviriid maid sii
                    ráhkadit. </p>
    <p>Barggus massit lea garra stoaida erenoamážit
                    sutnje guhte báhcá barggu haga. Muhto
                    bargguhisvuohta čuohcá maid oktasaš servodahkii. Go
                    sin lohku unnu guđet ráhkadit, de vátnot maiddái
                    dávviratge maid sáhttit juogadit. Ruhtavuogádaga
                    váttisvuođaid botta mii leat geavahan ollu
                    liigeruđaid vai servodaga doaimmat jorret. Mii leat
                    sáhttán geavahit ollu ruđaid heajos áiggi čađa
                    dannego mii sesttiimet go ledje buorit áiggit. Mii
                    sáhttit de dadjat ahte mii čuovvut dan rávvaga maid
                    Jovsset attii fáraoi, vaikko vel eat jure justa nu
                    daga go boares Egyptenis. Egyptalaččat huksejedje
                    gordnerájuid. Mii hukset
                    penšonfoandda.  </p>
    <p>Historjjás leat máŋga ovdamearkka das man funet
                    sáhttá geavvat jos olbmot buriid áiggiid
                    vajáldahttet ahte áiggit álo nuppástuvvet.
                    1500-logu rájis Espánnja vieččai stuorra
                    gollemeriid Amerihkás. Riggodaga sii geavahedje
                    árvodávviriid oastimii badjesehtui, ádela
                    vearromáksimis luoitimii ja sođiid jođiheapmái.
                    Bargguid sii futnošedje. Dakkár riikkain go
                    Englánddas olbmot fas barge garrasit, ja sii
                    buvttadedje váhtešiid ja earáge gálvvuid maid sii
                    vuvde Espánnjii. Dat dagahii dan ahte englándalaš
                    álbmot farga lei ollu jábáleabbo go espánnjalaččat,
                    ja ollu buorebut ovdánan. Espánnjii dat lei juo
                    menddo maŋŋit go muhtun gonagaslaš rávvejeaddji
                    olmmoš gávnnahii ahte ledje menddo stuorra erohusat
                    riikka stuorra gollemeari ja riikka heajos
                    buvttadeami gaskkas, ja dalle sii oidne ahte:
                    »Bargu lea golli.” </p>
    <p>Jagi 1946 dajai Norgga finánsaministtar Erik
                    Brofoss áššis ná: »Mii fertet čoavdit iežamet dan
                    jáhkus ahte ruđat leat eallindási ja
                    buorredilálašvuođa vuođđu. Adnut mii álo muittus
                    ahte mii eallit guhtet guimmiideamet bargguin, ja
                    mun deattuhan guhtet guimmiideamet bargguid, inge
                    nuppiid olbmuid bargguid.” Dákko lea maid vástádus
                    gažaldahkii maid olbmot dávjá jerret mus: »Mas mii
                    galgat eallit go olju nohká?” Vástádus lea ahte mii
                    galgat eallit guhtet guimmiideamet bargguin. Nugo
                    mii dahkat odnege. Norgga álbmoga bargonávccaid ja
                    máhtu árvu lea máŋgga geardde stuorát go
                    oljoopmodaga árvu. </p>
    <p>Álkivuođa dihtii dajan ná: Jos dakkár dilli
                    čuožžilivččii, maid lea veadjemeahttun jurddašit,
                    ahte mii buohkat čohkánivččiimet ja heaittášeimmet
                    bargamis eallin dihtii penšonfoandda ruđaiguin, de
                    olles dat opmodat livččii lohppii gollan go
                    badjelaš jahki lea vássán. Bargu dat lea min
                    buorredilálašvuođa vuođđu. Danne mii fertet álo
                    geahččat bearrái ahte nu ollugiin go vejolaš lea
                    bargu. Mii sáhttit hukset beassanvejolašvuođaid
                    ruovttoluotta bargodillái sidjiide geat leat
                    lápmásat, muhto dattetge háliidit bargat. Mii
                    sáhtti addit ollu jierbmás eallilan olbmuide
                    vejolašvuođa sihke bargat ja oažžut boarrásiidruđa.
                    Mii sáhttit veahkehit sin guđet bohtet riikii,
                    oahppat dárogiela, vai sii álkibut gávdnet
                    bargosaji. Ja iiba unnánge dainna lágiin ahte mii
                    unnidit buohcuvuođa dahkama jávkamiid
                    barggus. </p>
    <p>Ii oktage bargi galgga ballat buohccámis.
                    Buohcuvuođa ruhta lea dakkár vuoigatvuohta man
                    dihtii mii leat dorron, ja dat lea dakkár
                    vuoigatvuohta maid mii galgat suodjalit. Muhto mii
                    fertet bargat dan ovdii vai nu unnán olbmot go
                    vejolaš dárbbašit geavahit dáid ortnegiid.
                    Erenoamážit sin dihtii guđet duođaid buhcet. Mii
                    galgat suodjalit buohcuvuođa ruhtaortnega, eatge
                    dan go menddo ollugat jávket bargguineaset. Mii
                    sihtat dakkár bargoeallima mas lea sadji buohkaide,
                    ja dakkár bargobirrasa mii váldá vuhtii guđege
                    bargi. Barggaheaddjit guđet beroštit iežaset
                    bargoguimmiin leat min buoremus váikkuhangaskaoamit
                    buohcuvuođa dahkan jávkamiid unnideami várás. Mii
                    diehtit ahte mii boahtteáiggi galgat eallit guhtet
                    guimmiideamet bargguin, muhto mii eat dieđe maid
                    bargguid mii galgat čađahit. </p>
    <p>Jagi 1958 geigejuvvui Ráđđehussii raporta mas
                    lei loahppajurddan ahte:  ”Mii sáhttit guođđit
                    dan jurdaga ahte olju vejolaččat gávdno
                    nannánjuolggis miehtá Norgga mearragátti.” Logi
                    jagi dan maŋŋá lei oljo-máinnasdilli álgimin. Mii
                    eat nagadan oaidnit historjjámet stuorámus norgalaš
                    industriijaovdáneami eat logi jagige ovdalgo
                    álggii. Go deaivvan olbmuid odne guđet navdet
                    iežaset eahpitkeahttá diehtit das mainna mii galgat
                    eallit ihttin, de álo álggán sin eahpidit. Dasgo
                    miihan eat nagadan ikte oaidnit mainna mii šaddat
                    eallit odne. Go loaiddasteimmet ođđa jahkečuohtái,
                    de vánit ledje olbmot guđet jáhkke ahte min
                    goržžiin lea ekonomalaš árvu. Muhto oanehis áigi
                    golai, ja goržefámut nuppástuhtte riikamet ja
                    huksii ođđa industriija-Norgga. </p>
    <p>Guhká eatnašat mis jáhkke ahte
                    guollebiebmanealáhus dušše šaddá leat moatti
                    ođđahutki unna oalgeealáhus miehtá mearragátti.
                    Odne mii doalvut olgoriikii eanet dakkár guliid mat
                    leat šaddan biebmanrusttegiin go dakkáriid mat
                    johtet mearas. Mii guđet bajásšattaimet dološ
                    Televerket nammasaš telefonásahusain ja guđet
                    fertiimet vuordit ráiddus máŋga mánu ovdalgo
                    midjiide joavddai telefonlinnjá, lea dadjat juo
                    imaš ahte otnáš telefongulahallamat dahket
                    čergoseamos ja buoremusat gánnáheaddji ealáhusaid
                    mat mis odne leat. Statoil, Hydro, Statkraft,
                    Marine Harvest ja Telenor leat min stuorámus
                    fitnodagat odne. Mis ii oktage dan árvidan
                    ovddalgihtii. </p>
    <p>Ollu lea maid eat dieđe boahtteáiggis, muhto dan
                    gal diehtit ahte mii šaddat dárbbašit
                    máhtu. </p>
    <p>Máhttu dat lei sivva go lihkostuvaimet geavahit
                    goržefámuid. Máhttu dat dagai midjiide vejolažžan
                    viežžat oljju bajás seavdnjadeamos mearrabotnis.
                    Luondu lea midjiide ollu addán. Muhto máhttu dat
                    lea duogábealde go leat lihkostuvvan oljju váldit
                    atnui. Aiddofal dat, go mis leat hárjánan
                    fágabargit, buorit inšenevrrat, diđolaš
                    oahpaheaddjit, čeahpes dearvvasvuođabargit, hutkás
                    olbmot ja duostilis entreprenevrrat – olbmot geain
                    lea oahppu, duostilvuohta ja hutkáivuohta, addá
                    midjiide buori jođu ovddas guvlui. Dat unna
                    olbmožat guđet álge skuvlii čakčat stuorra
                    vuordámušaiguin ja menddo stuorra
                    skuvlalávkkaiguin, leat aiddofal dat guđet
                    boahtteáiggi galget hukset ja doalvut riikamet
                    ovddas guvlui. Dan oahppanmielas mainna sii álget
                    eallimis, mii fertet atnit fuola, amas dat ii
                    jávkka sis. </p>
    <p>Min stuorámus hástalusaide gullá dat ahte menddo
                    ollu oahppit eai čađat skuvlla. Čakčat mun fitnen
                    Stovnera joatkkaskuvllas Oslos. Dan skuvlla leat
                    máŋga jagi loaktán menddo alla heaitinlogut. Dál
                    sii leat bargagoahtán čoavdit dan váttisvuođa.
                    Juohke oahppi sii váldet vuhtii. Jos oktage heaitá
                    boahtimis skuvlii, de su čuovvolit dakkaviđe, ja
                    skuvla váldá oktavuođa oahppái ja su vánhemiidda,
                    ja sierra čuovvolanjoavkkut nammaduvvojit – ja
                    skuvlla ovddasteaddjit mannet oahppi ruktui viežžat
                    su, jos lea dárbu. Dásge lea sáhkan beroštit
                    nuppis. Jure justa nugo áŋgiris barggaheaddjitge
                    sáhttet olahit erenoamáš buriid bohtosiid go
                    beroštit bargisteaset guhte jávká buohcuvuođa
                    geažil, de lea Stovner joatkkaskuvlage olahan
                    hirbmat buriid bohtosiid dannego beroštit dakkár
                    oahppis guhte orru heaitinváras skuvllas. Siihan
                    dat leat min boahtteáigi. Mii diehtit ahte buoremus
                    lea sidjiide dat jos sáhttit sidjiide addit máhtu.
                    Máhttu vuoitá visot. </p>
    <p>Guhtet guimmiideamet bargguiguin ja máhtuiguin
                    mii galgat eallit boahtteáiggi. Danne Ráđđehus áigu
                    dán jagi bovdet viiddis servodatdivaštallamii dáid
                    vuoddudeaddji áššiid birra. Mii bovdet ovttasbargui
                    barggu birra. Das mo mii galgat ovddidit
                    boahtteáiggi várás ealáhuseallima ja álkkásmahttit
                    ođđa fitnodagaid álggaheami. Das mo mii galgat
                    buoridit dan máhtu ja teknologiija maid mii
                    dárbbašit. Das mo mii galgat vealtat das ahte
                    nuorat heitet skuvllavázzima gaskan. Ja das mo mii
                    galgat unnidit jávkamiid barggus ja
                    olbmuidčuoldimiid bargoeallimis eret. Dán jagi mun
                    ja stáhtaráđit geaidda dat eanemusat gullá, áigut
                    bovdet olbmuid sierranas birrasiin divaštallat dáid
                    áššiid. Olles ráđđehus áigu mátkkoštit miehtá
                    riikamet gullan dihtii árvalusaid. Mii maid šaddat
                    geavahit neahta ja bovdet buohkaid searvat
                    divaštallamii. Dás lea sáhka riikamet deháleamos
                    resurssas: Olbmuin. </p>
    <p>Eanet go 40 jagi leat gollan dan rájis go olmmoš
                    beasai iežas čalmmiidisguin oaidnit mánu
                    duogábeali. Apollo 8- ekspedišuvdna lei vuosttamuš
                    mátki mánnui maid olbmot čađahedje, mas sii johte
                    mánu birra, namalassii jagi 1968 juovlaruohta. Sii
                    bukte ruovttoluotta áibbas ođđa govaid. Eai
                    duššefal mánus, muhto eatnamisge – nugo dat lei
                    oaidnit mánus. Dát govat, mas alit ja ealasis eana
                    oidnui guovddážis, mánu heakkahis bajildus ovdan ja
                    geažehis ávus das duogábealde, váikkuhedje oppa
                    máilbmái. Dat bukte midjiide ođđa ipmárdusa das man
                    erenoamáš min eana duođaid lea. Muhto dasge, man
                    hearki dat lea. Ja de báhcá jearaldahkan: Válditgo
                    mii doarvái bures vára dán min hearkkes eatnamis?
                    Vástádus lea »eat”. Eanaspábba lieggana.
                    Buollajieŋat suddet. Áhpi badjána. </p>
    <p>Juovllaid ovdal ledje máilmmi jođiheaddjit
                    čoagganan Københámmanii šiehtadallat ođđa ja
                    geatnegahtti dálkkádatsoahpamuša. Eat mii joavdan
                    mearrái. Muhto mii lávkiimet vuosttamuš dehálaš
                    lávkkáža.  </p>
    <p>Mii soabaimet dan vuođđudeaddji ulbmilis, ahte
                    áigut hehttet temperatuvrra badjáneames eambbo go
                    guokte gráda. Mii soabaimet das, ahte mii fertet
                    joatkit guhkkelii Kyoto-soahpamušas, mii dušše
                    guoská moatti industriijariikii. Dál buot stuorra
                    gássaidluoiti riikkat mielde. Mi soabaimet das mo
                    mii galgat dárkkistit ahte dálkkádatdoaibmabijut
                    čađahuvvojit soahpamuša mielde. Ja deháleamos: mii
                    soabaimet das ahte máilmmi rikkis riikkat galget
                    leat mielde máksimin ovdáneaddji riikkaid
                    dálkkádatdoaibmabijuid. </p>
    <p>Máilmmi rikkis riikkat dat leat historjjá
                    stuorámus nuskodatluoitit, muhto boahtteáiggi
                    ovdáneaddji riikkat šaddet lundui luoitit
                    eanemusat. Kiinná lea mannan USA meaddil ja lea dál
                    stuorámus nuskodatluoiti. Mii rikkuimet go
                    álggiimet luoitit eambbo lundui. Váttisvuohta odne
                    lea ahte geafes riikkat eai sáhte riggut nugo mii
                    rikkuimet. Dan njulgestaga min eana ja dálkkádat ii
                    gierdda. Danne lea dálkkádatváttisvuođaid vejolaš
                    čoavdit jos rikkes riikkat servet máksit rehkega go
                    geafes riikkat geahpedit luoitimiid. Dat lea sivva
                    manne Norga bidjá nu ollu searaid vuovddehuhttimiid
                    vuostá. Jos mii lihkostuvvat bissehit vuvddiid
                    jávkadeama, de luoitimat unnot goalmmádasain olles
                    geahpedandárbbus. </p>
    <p>Lassin mii fertet ovddidit birrasiiheivvolaš
                    teknologiijaid maiguin mii sáhttit oažžut sihke
                    ovdáneami ja unnit luoitimiid. Jos mii lihkostuvvat
                    buhtistit fápmorusttegiid ja industriijarusttegiid
                    luoitimiid karbonačatnamiin, de mis lea
                    doaibmabidju mii duođaid lea ávkin miehtá máilmmi.
                    Vuovddit ja karbonačatnamat. Dákko Norga áigu
                    bidjat iežas mihttun.</p>
    <p>Mis lea dakkár historjá ja álša ja dáhttu
                    čađahit áššiid mat dahket ahte mis muhtun áššiin
                    lea stuorát rolla máilmmi riikkaid gaskkas go min
                    álbmoga sturrodaga mielde galggašii leat. Mis lea
                    árbi mas váldit vára – dan rájis go Nansen barggai
                    báhtareaddjiid ávkin gitta dassážii go Gro Harlem
                    Brundtland jođihii riikkaidgaskasaš birasáššiid.
                    Dat buktá midjiide ovddasvástádussan váldit
                    ovddasvástádusa. Danne mii áigut joatkit doaru
                    geafivuođa vuostá. Danne mii searvat soalddáhiiguin
                    ja siviila olbmuiguin Afghanistánii ja Čáddii, vai
                    sáhttit leat mielde ovddideamen dorvvolašvuođa ja
                    huksemin ođđasis dáid riikkaid. Ja danne mii áigut
                    rahčat juohke beaivvi čoavdin dihtii
                    dálkkádatváttisvuođaid. Dát leat oktasaš
                    váttisvuođat maid mii fertet ovttasráđiid čoavdit.
                    Mii galgat daid čoavdit guhtet guimmiideamet
                    máhtuiguin ja bargguiguin. </p>
    <p>Dán eahkeda mun háliidan dearvvuođaid cealkit
                    didjiide guđet lehpet bargguin ja lehpet mielde
                    joraheamen servodatáššiid dán ođđajagebeaivvi, ja
                    didjiide buohkaide guđet Norgga bálvalehpet
                    olgoriikkas. Mun háliidan cealkit dearvvuođaid
                    gonagasbearrašii ja giitit sin dan barggu ovddas
                    maid sii doaimmahedje mannan jagi. Ja vel didjiide
                    juohkehažžii: Buori ođđa jagi!</p>
  </body>
</document>
