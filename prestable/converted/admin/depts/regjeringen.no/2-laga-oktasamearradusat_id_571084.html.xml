<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>2. Lága oktasašmearrádusat - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>2806</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/md/Dokumeanttat/Johtocalus/2009/T-209-Plana--ja-huksenlaga-oa-planaoasi-fapmuibidjan/2-Laga-oktasamearradusat.html?id=571084</origFileName>
    <parallel_text location="2-lovens-fellesbestemmelser.html_id=571084" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>T-2/09 Plána- ja huksenlága ođđa plánaoasi fápmuibidjan </p>
    <section>
      <p type="title">Geassemánu 27. b. 2008 mannosaš
                láhka nr. 71 plánema ja huksenáššemeannudeami birra
                (plána- ja huksenláhka) (plánaoassi) boahtá fápmui
                suoidnemánu 1. b. 2009.</p>
    </section>
    <section>
      <p type="title">2. Lága oktasašmearrádusat</p>
    </section>
    <p>Lága kapihttala 1 mearrádusat galget gustot sihke plánemii ja huksenáššemeannudeapmái. </p>
    <section>
      <p type="title">2.1 Lága ulbmil.</p>
    </section>
    <p>§ 1-1 dadjá juoidá daid bajimus deasttaid birra, mat galget fuolahuvvot, ja dan birra mii doaimmahuvvo lága vuođul. Mearrádusas sáhttá leat mearkkašupmi sihke lága iešguđet mearrádusa dulkomii ja dan meroštallamii maid hálddahus čađaha lága vuođul. </p>
    <p>Amas mearrádus šaddat menddo guhkki, de eai válddahallojuvvo buot deasttat, dilálašvuođat ja beroštusat mat gullet servodatplánemii. Muhtun bargamušat ja deasttat plánemis lága vuođul bohtet ovdan §:s 3-1 ja dás čujuhuvvo dan válddahallamii. Máŋgga mearrádusas dađistaga lága maŋŋelis oidno ahte máŋga eará dilálašvuođa ge leat mielde. Ulbmilmearrádus dahká čielggasin ahte láhka gusto oppalaččat ja buot servodatplánemii, areálastivremii ja huksenáššemeannudeapmái. Ollu surggiin leat liikká sierralágat mat doibmet ovttas plána- ja huksenlágain. </p>
    <p>Láhka galgá váikkuhit ceavzilis ovddideami buorrin sihke oktagassii, servodahkii oppalohkái ja boahttevaš buolvvaide. </p>
    <p>Plánen galgá leat surggiid rasttideaddji ja almmolaš eiseválddiid ja orgánaid oktasaš reaidu. Viidáseappot galget plánat oktiiordnejuvvot dainna lágiin ahte dat šaddet dakkár oktasaš čađahanvuođđun maid sihke eiseválddit ja priváhta olbmot sáhttet čuovvut. Lága plánavuogádaga dehálaš ulbmil lea láhčit dilálašvuođa árvoháhkamii ja priváhta doaibmabijuide. Muhto plánavuogádat galgá maiddái fuolahit ahte priváhta beroštusat bures doibmet daid rámmaid siskkobealde, maid álbmotválljen orgánat leat mearridan, vai bajimus deasttat ja dálbálaš beroštusat vuhtii váldojuvvojit. Danne lea huksenáššiid njuolggadusaid ulbmil sihkkarastit eiseválddiide vejolašvuođa čađahit mearriduvvon plánaid konkrehta huksendoaibmabijuid oktavuođas. </p>
    <section>
      <p type="title">Erenoamáš deasttat maid galgá fuolahit</p>
    </section>
    <p>Muhtun erenoamáš deasttat leat deattuhuvvon. Dát guoská dakkár demokráhtalaš vuođđoprinsihpaide go rabasvuhtii, ovddalgihtii vuorddehahttivuhtii ja mielváikkuheapmái, sihke ovttaskas olbmuide ja eiseválddiide. Plánen ja huksenáššemeannudeapmi galgá sihkkarastit demokratiija ja mielváikkuheami vai buohkat geat guoskkahallojuvvojit, galget beassat oassálastit ja oažžut vejolašvuođa ovdanbuktit cealkámuša. Lea jurddašuvvon ahte dárbbašlaš rabasvuohta, ovddalgihtii árvidahttivuohta ja mielváikkuheapmi galget leat dehálaš oassin sihke plána- ja huksenáššemeannudeamis lága vuođul. Dat mearkkaša máiddá ahte nu ollu go vejolaš dain dieđuin mat geavahuvvojit vuođđun mearrádusaide, galget leat almmolaččat, ja maiddái ahte dat galget leat olámuttus guoskkahallojuvvon beroštusaide ja ássiide. Lea vuosttažettiin plánaeiseválddiid duohken mearridit mo dát galgá dahkkojuvvot. Dihto plánaid oktavuođas dat galgá mearriduvvot plánaprográmma bokte. Dárkilet njuolggadusat mielváikkuheami birra leat mearriduvvon §:s 5-1. </p>
    <p>Nubbi vuođđodehálaš ášši áššemeannudeamis lága vuođul lea čielggadit ja válddahallat plánaevttohusa dehálaš váikkuhusaid. Viidáseappot deattuhuvvo plána-, huksenáššiid ja resursahálddašeami guhkesáigásaš iešvuohta ja konvenšuvnna vuođul mearriduvvon gáibádus ahte areála- ja resursahálddašanmearrádusa birasváikkuhusat galget árvvoštallojuvvot ja válddahallojuvvot. </p>
    <p>Oppalaš hábmema strategiija mii galgá váikkuhit dasa ahte servodat šaddá buohkaide olahahttin, ja dasa ahte vealaheapmi eastaduvvo, lea maid deattuhuvvon. Oppalaš hábmen galgá leat plánema vuođus, ja gáibádusat guđege huksendoaibmabidjui deattuhuvvojit maiddái ođđa oassin. Oppalaš hábmemis lea sáhka hábmet ja láhčit dakkár fysihkalaš beliid, mat ovddidit vejolašvuođaid seammalágan servodatoassálastimii, ja mat njeidet dakkár eastagiid, mat duddjojit doaibmavádjitvuođaid. Oppalaš hábmema prinsihpa konkrehta sisdoallu boahtá ovdan plána- ja huksenlága huksenoasis. Daid olgoareálaid várás, maidda lága njuolggadusat gustojit, ferte sihkkarastojuvvot ahte plánat ráhkaduvvojit seamma ulbmila mielde. </p>
    <p>Eará dehálaš deasta plánemis lea mánáid ja nuoraid bajásšaddaneavttuid vuhtiiváldin. </p>
    <p>Ulbmilparagráfas lea čujuhus estetihkalaš deasttaide bisuhuvvon. Hui dehálaš lea ahte sihke iešguđet visti, ássan- ja gávpotbirrasiin ja ieš dan báike- ja eanadathábmemis boahtá ovdan áigumuš hábmet ja bisuhit juoidá mii lea čáppat – iešalddis ja gittalagaid birrasiiguin. Plána- ja huksenláhka lea čielgasit deháleamos láhka go lea áigumuš fuolahit ja nannet servodatovddideami estetihkalaš árvvuid. Lea vejolaš bidjat estetihkalaš gáibádusaid ođđa huksen- ja ráhkadusdoaibmabijuide ja árvvuid fuolaheapmái dálá birrasiin sihke plánaid ja guđege huksenášši oktavuođas. </p>
    <section>
      <p type="title">2.2 Lága doaibmaviidodat</p>
    </section>
    <section>
      <p type="title">Lága geográfalaš doaibmaviidodat</p>
    </section>
    <p>Láhka gusto § 1-2 vuođul olles riikii, dás maiddái čázádagaide. Dat mearkkaša maiddái ahte láhka gusto eatnama alde, bodnái eatnama vuollái nu guhkás go lea guoskevaš dakkár ávkkástallamis, mas lea oktavuohta eanabadjosa geavaheapmái, ja bajás áibmui nu guhkás go lea oktavuohta badjosa areálageavaheapmái. Spiehkastagat dán oppalaš doaibmaguvlui leat addojuvvon njealját lađđasis Svalbárdda birra. </p>
    <p>Doaibmaguovlu mearas lea ovtta mearramiilla rádjai vuođđolinnjáid olggobealde. Mearraguovlluin lea láhka dán rádjai doaibman vuođđolinnjáid rádjai. Doaibmaguovlu lea viiddiduvvon dan geažil go EUa čáhcegohčus čađahuvvui ja sáhttá gokčat dárbbu buoridit ollislaš riddoavádatplánema, mas maiddái mearrajohtolat- ja guolástusberoštusat deattuhuvvojit nannosit. Suodjalandárbbut ge sáhttet bealuštit dakkár viiddideami. </p>
    <p>Gonagas sáhttá mearridit ahte lága mearrádusat doaibmabijuid ja plánaid váikkuhusčielggadusaid birra eará lágaid vuođul galget sáhttit dahkkojuvvot gustojeaddjin dakkár lagabui mearriduvvon doaibmabijuide ge mat leat ovtta mearramiilla vuođđolinnjáid olggobealde. Dát sihkkarasttášii ahte EU-gohččosat váikkuhusčielggadusaid birra fuolahuvvojit. Dakkár viiddideapmi ferte ráddjejuvvot daid doaibmabijuid ektui, mat bohtet petrolealága doaibmaguovllu vuollái. </p>
    <p>Gonagas sáhttá mearridit ahte láhka ollásit dahje muhtumassii galgá gustot Svalbárdii. </p>
    <section>
      <p type="title">Doaibmabijut maidda láhka ii gusto</p>
    </section>
    <p>§ 1-3 vuođul spiehkastit guovttelágan doaibmabijut lágas. Dat mearkkaša ahte plána- ja huksenláhka ii gusto dáidda doaibmabijuide. Bohcit mat geavahuvvojit mearas fievrridit petrolea, leat spiehkastahkan seamma láhkai go phl.85 vuođul. Bohcit gáttis eai leat spiehkastahkan. </p>
    <p>Láhka ii gusto dakkár ráhkadusaide ja rusttegiidda ge, mat fievrridit dahje nuppástuhttet elektrihkalaš energiija oktan daidda gulli elektrihkalaš rusttegiiguin ja huksenteknihkalaš huksehusaiguin mat leat namuhuvvon energiijalága § 3-1 ođđa goalmmát lađđasis, earret kapihttala 14 doaibmabijuid ja plánaid váikkuhusčielggadusaid birra eará lágaid vuođul ja kapihttala 2 kártavuođu ja báikáduvvon dieđuid birra. </p>
    <p>Rusttegat mat fievrridit dahje nuppástuhttet elektrihkalaš energiija oktan dasa gulli elektrihkalaš huksehusaiguin ja huksenteknihkalaš konstrukšuvnnaiguin, leat earret eará fápmojođđasat, transformáhtorstašuvnnat, laktinrusttegat ja huksenteknihkalaš konstrukšuvnnat mat čatnasit njuolga elektrihkalaš rusttegiidda ja daidda doaimmaide. </p>
    <p>Spiehkastahkan lea juohke dakkár rusttet dahje konstrukšuvdna masa konsešuvdna ja eavttut gustojit ja mat leat dárbbašlaččat elektrihkalaš rusttegiid doibmii, huksemii, jođiheapmái ja daidda beassamii, dán oktavuođas maiddái buvttadan- ja geavahanradiálaide mat gieđahallojuvvojit energiijalága § 3–1 vuosttaš lađđasis. </p>
    <p>Neahttarusttegiidda mat huksejuvvojit energiijalága § 3-2 vuođul guovlokonsešuvnna birra, ii guoskka spiehkastat. Eai buvttadanrusttegat ge gula spiehkastahkii. Dat mearkkaša ahte plána- ja huksenláhka gusto dakkár rusttegiidda, daid spiehkastagaiguin mat čuvvot eaŋkil mearrádusain dahje láhkaásahusain, geahča ovdamearkka dihtii plánaoasi § 12-1 spiehkastaga birra geatnegasvuođas ráhkadit muddenplána daid konsešuvdnageatnegahttojuvvon rusttegiid várás, mat buvttadit elektrihkalaš energiija. </p>
    <p>Daid doaibmabijuid oktavuođas maidda § 1-3 oppalaš spiehkastat gusto, ii leat rievttálaš vuođđu čađahit proseassa plána- ja huksenlága vuođul meannudan dihtii galgá go addojuvvot sierralohpi gielddaplána areálaoasis, muddenplánas (ja muddennjuolggadusain) dahje addin dihtii sierralobi plánagáibádusain dakkár rusttegiid várás. Ii ge leat rievttálaš vuođđu ođđa plánii dahje plánarievdadusaide, dahje ovddidit priváhta muddenplánaevttohusa. Doaibmabiju lea maid vejolaš čađahit beroškeahttá vejolaš regionála plánamearrádusain. </p>
    <p>Spiehkastagas leat váikkuhusat rievttálaččat čadni areálageavahemiide mat leat mearriduvvon sihke boarráset ja ođđaset plánain ja daidda gullevaš plánamearrádusain. Rievdadus váikkuha maiddái daidda konsešuvdnaproseassaide, mat leat jo álggahuvvon. Vaikke vel lága doaibmaviidodat ii galgga gustot dakkár rusttegiidda mat leat namuhuvvon energiijalága § 3-1 ođđa goalmmát lađđasis, de oaivvilda departemeanta ahte doaibmabijut dárbbašuvvojit leat olámuttus báikáduvvon diehtun jed. Danne galgá kapihtal 2 gustot dakkár doaibmabijuide. Dán lágan konsešuvnnaide ráhkaduvvojit jeavddalaččat kárttat mat sáhttet leat diehtojuohkinvuođđun gielddaid plánemii muđuid. Dárkilet njuolggadusat sáhttet mearriduvvot geavahettiin energiijalága § 2-1 láhkaásahusa láhkavuođu. </p>
    <p>Dakkár rusttegat galget maiddái čájehuvvot gieldda plánain deastaavádahkan, geahča § 11–8 d bustáva, mas boahtá ovdan guđe ráddjejumiid dat dagahit avádaga eará areálageavaheapmái. </p>
    <p>Muđuid čujuhuvvo vuđolet bagadusaide. </p>
    <section>
      <p type="title">2.3 Bargojuohku eiseválddiid gaskkas</p>
    </section>
    <p>§ 1-4 mearrida plána- ja hukseneiseválddiid váldobargamušaid plána- ja huksenáššiin ja sin oktiiordnen- ja ovttasbargogeatnegasvuođaid. Gielddas pláneneiseváldin lea iehčanas ovddasvástádus bearráigeahččat ahte plánat čuovvoluvvojit. Dát guoská maiddái mearrádusaide dakkár čadni areálaplánaid oktavuođas, main sáhttá leat viidáset doaibmaviidodat go dain doaibmabijuin, mat gullet ohcangeatnegasvuhtii. </p>
    <p>Plánaeiseválddiin lea dieđihanbággu guoskkahallojuvvon suorgeeiseválddiid ektui go meannuduvvojit dakkár plánaevttohusat maid ulbmil lea čielggadit áššiid mat gullet dáid eiseválddiid ovddasvástádussuorgái. </p>
    <p>Maiddái departementii plána- ja hukseneiseváldin leat biddjojuvvon bargamušat ja geatnegasvuođat njuolga lágas. Das lea earret eará bajimus ovddasvástádus bearráigeahččat ahte plána- ja hukseneiseválddit čuvvot lága mearrádusaid regionála ja gieldda dásis, geahča § 3-5. Departemeanta galgá maiddái ráhkadit ja ovddidit láhkaásahusevttohusaid, ja sáhttá dahkat stáhtalaš plánamearrádusaid, geahča lága kapihttala 6, ja mearridit gaskaboddasaš gildosa, geahča § 13-4. Departemeanta dahká hálddahuslaš mearrádusaid plánaovttasbarggu birra lága kapihttaliid 7 ja 8 vuođul, ja lea váiddaeiseváldi ja bajimus hálddašanorgána, geahča § 1-9 gaskavuođa birra hálddašanláhkii ja váidagii. Departemeanta joatká dálá ortnega mas fylkkamánni lea váiddaeiseváldi. Departemeanta sáhttá plána- ja hukseneiseváldin čuovvolit lobihis diliid lága kapihttala 32 vuođul. Departemeanta bidjá vuođđun ahte go lága mearrádusaid čađaheami oktavuođas lea dárbu, de sáhttá departemeanta váldit ovdan konkrehta áššiid ja dahkat mearrádusa jus gielda ii čađat bargamušaid maid láhka geatnegahttá. Huksenáššiin lea departemeanta bajimus hukseneiseváldi, ja sáhttá nuppástuhttit vuosttaš ja nuppi instánssa dahkan mearrádusaid. Dakkár dáhpáhusain ja oassin iežas bearráigeahččamis čuvvojuvvo go plána- ja huksenláhka muđuid, sáhttá departemeanta bivdit beassat geahččat gieldda plána- ja huksenáššiid. Dattetge lea hui hárve ahte departemeanta jearaha dieđuid dakkár áššiin, mat eai leat vuođđuduvvon áššáiguoskevaš priváhta olbmo dahje eiseválddi oktavuođaváldimii. Muđuid lága guoskevaš mearrádusaid mearkkašumiin leat departemeantta bargamušat válddahallojuvvon dárkileappot. </p>
    <p>Eará eiseválddiin lea raporteren- ja dieđihangeatnegasvuođat plána- ja hukseneiseválddiid ektui. Dat guoská juohke eiseváldái, mas lea beassanlohpi huksehusaide ja mii boahtá diehtit dakkár beliid maid guoskevaš eiseváldi atná rihkusin plána- ja huksenlága mearrádusaid ektui dahje dan lága vuođul addojuvvon láhkaásahusaid ektui. </p>
    <section>
      <p type="title">2.4 Ođđa ja boares plánaid gaskavuohta</p>
    </section>
    <p>§:s-5 leat mearrádusat ođđa ja boarráset plánaid gaskavuođa birra. Vuos čujuhuvvo gokko lágas iešguđet plánaid riekteváikkuhusat leat. Das čujuhuvvo §:i 6-3 Stáhtalaš plánamearrádusat , §:i 8-2 Regionála plána váikkuhus, §:i 8-5 Regionála plánamearrádus, §:i 11-3 Gielddaplána servodatoasi váikkuhus, §:i 11-6 Gielddaplána areálaoasi riekteváikkuhus ja §:i 12-4 Muddenplána riekteváikkuhus. </p>
    <p>Dasto deattastuvvo ahte seamma areálii gusto ođđa plána boarráset plána ovddabealde muđuid go eará lea mearriduvvon guoskevaš plánas. Dan áddejumis ahte ođđa plána dat lea, ii ge dat boarráset, mii mearrida boahttevaš areálageavaheami. Dát gusto oppalaččat buot gieldda areálaplánaid gaskavuhtii. Das lea maid aiddostahttojuvvon ahte seammá gusto stáhta ja regionála plánamearrádusaide ge. </p>
    <section>
      <p type="title">2.5 Definišuvdna das mii lea doaibmabidju lága
                  vuođul</p>
    </section>
    <p>Maid doaibmabidju lága vuođul mearkkaša sihke huksenáššiin ja plánaáššiin, boahtá ovdan §:s 1-6. Dát definišuvdna joatká eanaš dan sisdoalu mii lea mearrádusain ohcan- ja dieđihangeatnegasvuođa birra, ja čadni areálaplánaid riekteváikkuhusa, phl.85 vuođul. Dakkár doaibma ja areálageavaheami rievdan mii rihkku plána areálaulbmila, deastaavádagaid ja mearrádusaid, adnojuvvojit doaibmabidjun lága áddejumis vaikke vel ii leat ge geatnegasvuohta ohcat huksenlobi, buohtastahte dainna ahte dalle livččii dárbu ohcat sierralobi plánas. Dat sáhttá ovdamearkka dihtii leat johtolat dahje doaibmabidju eanadoalus masa gustojit čadni mearrádusat areálaulbmilii areálaoasi ektui, dahje muddenplána dahje deastaavádagaid ektui. </p>
    <p>Doaibmabidju ja lohpi fertejit čuovvut daid rámmaid, mat gustojit guoskevaš doaibmabidjui. Dát bohtet ovdan lágas ja láhkaásahusas ja/dahje leat mearriduvvon čadni areálaplánain oktan areálaulbmiliin ja mearrádusaiguin, dás maiddái deastaavádatmearrádusaiguin, main lea riekteváikkuhus lága vuođul. § 1-6 čielggada ahte dát gáibádus guoská maiddái daidda doaibmabijuide, maid doaibmabidjoeaiggát ieš sáhttá čađahit dahje maidda álgojurdaga mielde ii dárbbaš ohcat lobi. Dát guoská maiddái doaibmabijuide maidda ii dárbbaš ohcat lobi go dat meannuduvvojit eará lága vuođul. Jus dákkár doaibmabijut eai čuovo namuhuvvon plánaid ja mearrádusaid, de eai gusto spiehkastagat. Doaibmabijuide energiija- ja čáhceresursalágaid vuođul gustojit muhtun spiehkastagat. Das čujuhuvvo lága doaibmaviidodaga máinnašupmái bajábealde. </p>
    <section>
      <p type="title">Erenoamážit gaskaboddasaš ja fievrridahtti
                  visttiid, huksehusaid dahje rusttegiid birra
                  dassážiigo ođđa huksenáššeoassi biddjojuvvo
                  doibmii.</p>
    </section>
    <p>Nu mo bajábealde lea daddjojuvvon, de lea ráhkaduvvon láhkaásahus mii čájeha mo plánaoassi galgá doaibmat ovttas 1985-mannosaš plána- ja huksenlága huksenáššemearrádusaiguin (phl.85) dassážiigo ođđa huksenáššemearrádusat biddjojuvvojit doibmii. </p>
    <p>Láhkaásahusa §:s 2 ja § 2 mearkkašumis boahtá ovdan ahte phl.85 gaskaboddasaš dahje fievrridahtti visttiide, huksehusaide dahje rusttegiidda iešalddis álgovuorus ii guoskka § 1-8 huksengielddus mearragáttis dahje § 11-6 dahje § 12-7 plánaid riekteváikkuhus dán áigodagas. Dakkár doaibmabijuid sajušteapmi, maid dál phl.85 § 85 stivre ja dat gielddalaš njuolggadusat mat leat addojuvvon dán mearrádussii. § 85 vuosttaš lađđasis boahtá ovdan ahta gaskaboddasaš dahje fievrridahtti visttit, huksehusat dahje rusttegat eai galgga biddjojuvvot orrut nu ahte dat hehttejit dábálaš johtaleami dahje olggustallama dahje eara láhkai dagahit stuorra hehttehusaid birrasiidda. Eaktuduvvo ahte gielda go árvvoštallá leat go dát eavttut ollašuhttojuvvon, bidjá stuorra deattu dan destii mii lea duogábealde § 1-8 oppalaš huksengildosa gáddeavádagas ja mii lea plána- ja huksenlága dálá plánaid duogábealde. </p>
    <section>
      <p type="title">2.6 Plána- ja huksenášši oktasaš
                  meannudeapmi</p>
    </section>
    <p>Rámmalobi ohcan, ja doaibmabiju dárkilismudden, sáhttet meannuduvvot § 1-7 vuođul oktanaga oktasaš proseassas. Dán eaktun lea ahte dárkilisplána evttohus soahpá bajimus plánii. Jus dát áššemeannudanvuohki čuvvojuvvo, de almmuhuvvo earret eará rámmalohpeohcan oktanaga plánabarggu álggahemiin, ja biddjojuvvo almmolaš geahčadeapmái/dieđihuvvo oktan ráhkaduvvon plánaevttohusain. </p>
    <section>
      <p type="title">2.7 Oktavuohta hálddahusláhkii – ráddjehusat
                  váidinvuoigatvuođas</p>
    </section>
    <p>Plána- ja huksenlága ja hálddahuslága njuolggadusaid gaskavuohta áššemeannudeami oktavuođas lea mearriduvvon §:s 1-9. Hálddahuslága njuolggadusat gustojit ovttas plána- ja huksenlága njuolggadusaiguin áššemeannudeami birra jus eará ii leat erenoamážit mearriduvvon plána- ja huksenlágas. Sisdoalu dáfus lea dát váldonjuolggadusa joatkin hálddahuslága ja plána- ja huksenlága gaskavuođa birra nu mo dat lea phl.85:s. </p>
    <p>Stáhtalaš plánamearrádus § 6-3 vuođul, regionála plánamearrádus § 8-5 vuođul ja gielddaplánaid areálaoassi galget adnojuvvot láhkaásahussan hálddahuslága njuolggadusaid vuođul. Jus spiehkastahkan dáhpáhuvvá ahte gielddaplána oktan areálaosiin dušše gusto eaŋkil dahje viehka uhccán opmodagaide, de lea dattetge riekta geavahit eaŋkilmearrádusnjuolggadusaid seamma láhkai. Muhto dát dáhpáhus ii earuhuvvo sullasaš dáhpáhusain go dábálaš láhkaásahus dušše gusto eaŋkil dahje viehka uhccán riektesubjeavttaide. § 11-15 gielddaplána almmuheami birra lea spiehkastat hálddahuslága gáibádusas láhkaásahusaid almmuheami birra, muhto § 11-15 almmuhusgáibádusat oktan § 2-2 gáibádusaiguin gielddalaš plánaregistara birra, addet uhcimusat seamma buori diehtojuohkima ja dábálaš olahahttivuođa. </p>
    <p>Muddenplána ja gaskaboddasaš gielddus doaibmabijuid vuostá leat eaŋkilmearrádusat hálddahuslága § 2 vuođul. Eará mearrádusat, dás maiddái čielggadangeatnegasvuođa mearrideami birra, muddenplána gáibideami birra ja muddenplána ovddideami birra, maiddái priváhta evttohusat, leat proseassavuolggaheaddji mearrádusat mat eai gula eaŋkilmearrádusa definišuvdnii. </p>
    <section>
      <p type="title">Váidima birra</p>
    </section>
    <p>Hálddahuslága vuođul lea vuoigatvuohta váidit eaŋkilmearrádusaid. Plána- ja huksenláhka gáržžida dán váidinvuoigatvuođa. § 1-9 váidinnjuolggadusat siskkildit ahte áššit mat leat mearriduvvon plánas dahje dispensašuvdnamearrádusas eai sáhte geavahuvvot váidaga vuođđun huksenáššis. Váidinvuoigatvuohta botkejuvvo vaikke vel vuoigatvuohta ii leat geavahuvvon plánaáššis dahje dispensašuvdnaáššis. Lea doarvái ahte beliin ja earáin geain lea lágalaš váidinberoštus, lea leamaš vejolašvuohta váidit mearrádusa. </p>
    <p>Bealit ja earát geain lea lágalaš váidinberoštus, sáhttet váidit diliid mat eai leat mearriduvvon ovdal. Váidineiseváldi ferte árvvoštallat lea go dilli mearriduvvon vai ii ovdalgo ášši vejolaččat sáhttá hilgojuvvot. </p>
    <p>Dát mearkkaša ahte ii leat vejolaš váidit mearrádusa daid lagat ávkkástallanrámmaid vuođul, sajušteami ja hábmema vuođul, dahje viessosadjejuogadeami vuođul, mat bohtet ovdan muddenplánas. Čadni rámmat, mat bohtet ovdan loahpalaš muddenplánas, eai sáhte iskkaduvvot ođđasis dainna lágiin ahte váidojuvvo mearrádus mii miehtá lohpeohcamii dahje hilgu lohpeohcama. Jus eanaeaiggát lea duhtameahttun dasa ahte muddejuvvon geardevisti huksejuvvo ránnjáeatnamii, de son ii sáhte váidit mearrádusa dainna ákkain ahte dakkár visti ii lean galgat huksejuvvot dan birrasii, dahje ahte dat ii lean galgat sajuštuvvot dahje hábmejuvvot nu mo plána mearrida. Ollistuvvon árvvoštallama dan oktavuođas go addojuvvo lohpi dahje go lohpeohcan hilgojuvvo, sáhttá álo váidit. Dát gusto beroškeahttá das ahte guoskkaš go árvvoštallan plánadulkomii vai ollistuvvon hálddašanárvvoštallamii, vai goappašagaide. </p>
    <p>Dakkár áššiin mat gusket muddenplánaide, ferte almmatge leat vejolaš váidit daid rievdadusaid plánas, mat leat dahkkojuvvon almmá ođđa gulaskuddama dahje njuolgga dieđiheami haga, maŋŋágo plánaevttohus lei gulaskuddamis. </p>
    <p>Mearrádus guoská maiddái áššiide mat leat mearriduvvon dispensašuvnnain. Geavadis ii dáhpáhuva hárve ahte addojuvvo lohpi seammás go addojuvvo dispensašuvdna. </p>
    <p>Danne sáhttá mearrádusain leat oktasaš váidináigemearri ja dain sáhttá vejolaččat leat oktasaš váidinmeannudeapmi. Dalle go lea eahpádus lea go ášši mearriduvvon vai ii, de sáhttá máŋgii leat ulbmillaš duohtavuođas meannudit váidaga dan sadjái go dan hilgut. Hálddašanorgána sáhttá go dan gávnnaha ulbmilažžan, duohtavuođas meannudit váidaga dan sadjái go dan hilgut. Dán mearrádusa ii sáhte váidit, eai ge sáhte duopmostuolut dárkkistit dan. Mearrádusa hilgut váidaga lea vejolaš váidit hálddahuslága § 28 vuođul. </p>
    <p>Lea aiddostuvvon ahte eiseválddiid ja namuhuvvon orgánaid váidagat nu go daddjojuvvon sáhttet dušše guoskat eaŋkilmearrádusaide mat njuolgga gusket guoskevaš eiseválddi áššesuorgái. </p>
    <p>Plánaáššiin lea guoskevaš stáhtalaš orgánaid, dás maiddái Sámedikki, regionála orgánaid ja gielddaid váidinvuoigatvuohta botkejuvvon go sidjiide lea addojuvvon vejolašvuohta vuosttaldit, geahča § 5-4. Stáhtahálddahus lea dál gohččojuvvon geavahit vuosttaldeami, ii ge vuordit ja de maŋŋá geavahit váidima. Láhkamearrádus mielddisbuktá ahte maiddái eará orgánaide ge gusto seamma gáržžideapmi. Dakkár áššiin galget guoskevaš orgánat ieža vuosttaldit nu árrat go vejolaš ja maŋimusat go vuosttaldeami áigemearri nohká, geahča § 5-4 viđát lađđasa. Áigumuš lea buoridit plánavuogádaga ovddalgihtii vuorddehahttivuođa ja beaktilvuođa. </p>
    <p>Váidinvuoigatvuohta lea doalahuvvon dain dáhpáhusain go guoskevaš eiseválddis ii leat vejolašvuohta ovddidit vuosttaldeami, omd. go guoskevaš eiseváldi lea bealálaš dahje go muddenmearrádusas leat eará váilivuođat go dakkárat mat sáhttet leat ággan vuosttaldeapmái (lágahisvuohta). Guoskevaš eiseválddiin lea maid váidinvuoigatvuohta ođđa dieđuid vuođul mat leat boahtán maŋŋá vuosttaldanáigemeari. </p>
    <section>
      <p type="title">Geahččama birra</p>
    </section>
    <p>Buohkain lea vuoigatvuohta oahpásmuvvat molssaeavttot plánaevttohussii. Viidáseappot čuožžu muittuhussan ahte sihke almmolašvuođalága ja birasdiehtojuohkinlága njuolggadusat geahččama birra ja vuoigatvuođa birra oažžut dieđuid, maiddái gustojit plánaáššiide. </p>
    <section>
      <p type="title">Váidineiseváldi</p>
    </section>
    <p>Departemeanta dat lea váidineiseváldi plána- ja huksenlága vuođul. Dán válddi lea departemeanta fápmudan fylkkamánnái. </p>
  </body>
</document>
