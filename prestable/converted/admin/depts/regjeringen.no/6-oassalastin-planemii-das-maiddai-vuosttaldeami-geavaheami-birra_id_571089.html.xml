<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>6. Oassálastin plánemii dás maiddái vuosttaldeami geavaheami birra - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>3372</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/md/Dokumeanttat/Johtocalus/2009/T-209-Plana--ja-huksenlaga-oa-planaoasi-fapmuibidjan/6-Oassalastin-planemii-das-maiddai-vuosttaldeami-geavaheami-birra.html?id=571089</origFileName>
    <parallel_text location="6-medvirkning-i-planleggingen-herunder-o.html_id=571089" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>T-2/09 Plána- ja huksenlága ođđa plánaoasi fápmuibidjan </p>
    <section>
      <p type="title">Geassemánu 27. b. 2008 mannosaš
                láhka nr. 71 plánema ja huksenáššemeannudeami birra
                (plána- ja huksenláhka) (plánaoassi) boahtá fápmui
                suoidnemánu 1. b. 2009.</p>
    </section>
    <section>
      <p type="title">6. Oassálastin plánemii dás maiddái vuosttaldeami
                  geavaheami birra</p>
    </section>
    <section>
      <p type="title">6.1 Oassálastin</p>
    </section>
    <p>§ 5-1 mearrádus oassálastima birra lea iehčanas mearrádus mii joatká phl.85 diehtojuohkin- ja oassálastinmearrádusa, muhto mii maiddái nanne dáid njuolggadusaid máŋgga dehálaš čuoggás. Mánát ja nuorat leat erenoamáš dilis joavkun earáid ektui geat gáibidit sierra láhčima plánabarggu ektui, ja leat danne erenoamážit deattuhuvvon lágas. </p>
    <p>Buohkain geat ráhkadit ja ovddidit plánaevttohusaid, lea geatnegasvuohta láhčit dilálašvuođaid árjjalaš oassálastimii. Dat mearkkaša ahte geatnegasvuohta fuolahit láhčima árjjalaš oassálastimii galgá leat seammá leš dal plánaeiseváldi ieš, eará eiseválddit vai priváhta olbmot geat ráhkadit plánaevttohusa. Dattetge lea gielddas plánaeiseváldin erenoamáš geatnegasvuohta ja bargamuš fuolahit ahte gáibádus láhčit oassálastimii lea ollašuhttojvvon go eará eiseválddit ja priváhta olbmot leat ráhkadan plánaevttohusa. </p>
    <p>Dát dárbbašuvvo vai áššemeannudeami kvalitehta sihkkarastojuvvo oassálastingáibádusa ektui oppalaččat. Dasto lea gielddas vel erenoamáš bargamuš láhčit dasa ahte dakkár joavkkuide mat eai nu álkit oaččo sánisaji plánaproseassain, galgá addojuvvot vejolašvuohta ovddidit oainnuset. Lágas leat mánát ja nuorat namuhuvvon njuolgga dakkár joavkun, muhto maiddái joavkkut main leat sierranas doaibmavádjitvuođat, sáhttet dárbbašit dakkár láhčima. Sáhttá maid leat dárbu árvvoštallat láhčima oassálastimii erenoamážit minoritehtaide mat geavahit eará giela. Dát sáhttá maid guoskat muhtun ealáhusdoaimmaheaddjiide, omd. boazodoalus dahje guolástusas, go dáid ealáhusaid doaimmaheaddjiin ii leat seamma oktavuohta gielddain ja báikkálaš mediain go earáin lea. </p>
    <section>
      <p type="title">Gulaskuddan ja almmolaš geahčadeapmi</p>
    </section>
    <p>Go láhka mearrida ahte plánaevttohus galgá sáddejuvvot gulaskuddamii, de evttohus galgá sáddejuvvot buot stáhta, regionála ja gieldda eiseválddiide ja eará almmolaš orgánaide, priváhta organisašuvnnaide ja ásahusaide, maidda evttohus guoská, vai dat sáhttet buktit cealkámuša mearreáigái. § 5-2 dadjá dál čielgasit ahte plánaevttohus maiddái galgá dahkkojuvvot olahahttin elektrovnnalaš mediaid bokte. Oppalaččat addá elektrovnnalaš mediaid geavaheapmi plánaáššiid meannudeamis buoret ja beaktilet plánameannudeami. Phl.85 njuolggadusat gulaskuddama ja almmolaš geahčadeami birra leat muđuid eanaš viidáseappot jotkojuvvon. </p>
    <p>Plánaprográmma ja plánaevttohusa gulaskuddan ja almmolaš geahčadeapmi leat geatnegahttojuvvon oasit máŋgga áššešlája meannudeamis lága vuođul. Go definere dáid doahpagiid sisdoalu ja mearkkašumi oktasaš mearrádussan lága álggahanoasis, de lea láhkateaksta dahkkojuvvon oanehažžan iešguđet áššemeannudanmearrádusas viidáseappot teavsttas. </p>
    <p>§ 5-2 almmuha mii oaivvilduvvo dajaldagain <span type="quote">«sáddejuvvot gulaskuddamii»</span>, mii lea máŋgga mearrádusas maŋŋeleappos lágas. Áigumuš lea oažžut dievaslaš áddejumi ja oktasaš málle dán dehálaš oassái plánaid meannudeamis, ja nu maiddái lága álkideami. Lea hui dehálaš oažžut buriid ja dárkilis cealkámušaid sis geaidda plána guoská, sihke danne vai plánat ožžot buoremus vejolaš sisdoalu, ja vai ovttaskas olbmo riektesihkkarvuohta buorrána. Sáddet plánaevttohusa, plánaprográmma dahje plánastrategiija gulaskuddamii mearkkaša ahte dat sáddejuvvo guoskevaš oasálaččaide, viiddes áddejumis, cealkámuššii. </p>
    <p>Evttohuvvon njuolggadusa vuođul dat berre vuos sáddejuvvot buot guoskkahuvvon stáhtalaš, fylkkagielddalaš ja gielddalaš eiseválddiide cealkámuššii. Dát leat etáhtat dahje instánssat maid dehálaš doaibma lea iešguđet láhkai muddet ja sullasaš láhkai hálddašit almmolaš válddi guoskevaš áššesuorggis. <span type="quote">«Almmolaš orgánat»</span> lea oktasaš namahus stáhta, fylkkagieldda dahje gieldda instánssain ja dasa gullet sihke eiseválddit ja ovttadagat mat eai lunddolaččat gula doahpagii <span type="quote">«eiseváldi»</span> go sin ovddemuš bargamuš lea doaibmat bálvaleaddjin dahje sullasažžan, ii ge válddi hálddašeaddjin. Ieš dat juridihkalaš organiseren sáhttá molsašuddat; muhtun doaimmat mat eai gula dán namahussii, sáhttet áinnas leat organiserejuvvon stáhtafitnodahkan, oasussearvin, vuođđudussan dahje sullasažžan. Ovdamearkan dain mat dás gohčoduvvojit <span type="quote">«eará almmolaš orgánan»</span>, leat dearvvašvuođa- ja fuolahusásahusat, skuvladoaimmahat, universitehtat ja allaskuvllat, dutkanásahusat, almmolaš dávvirvuorkkát ja eará kulturásahusat ja almmolaččat eaiggáduvvon searvvit main lea servodatlaš doaibma, nu go fievrridanbálvalusat, energiijalágideaddjit, čázi ja duolvačázi hálddašeaddjit. </p>
    <section>
      <p type="title">Regionála plánafora</p>
    </section>
    <p>§ 5-3 deattasta ahte juohke regiovnnas berre leat regionála plánafora. Plánaforas galget stáhta, regionála ja gieldda beroštusat čielggaduvvot ja geahččaluvvot oktiiordnejuvvot regionála ja gieldda plánabarggu oktavuođas. </p>
    <p>Fylkkadiggi ásaha regionála plánafora. Dat stáhta ja regionála orgánat ja gielddat maidda guovdilis ášši guoská, galget oassálastit. Guoskkahuvvon beroštusaid eará ovddasteaddjit sáhttet bovdejuvvot oassádallat plánafora čoahkkimiidda. </p>
    <p>Fylkkadikkis lea ovddasvástádus plánafora jođiheamis ja čállingottis. </p>
    <p>Regionála plánafora ortnet lea váldojuvvon atnui máŋgga fylkkas. Dat lea čájehuvvon leat ulbmillaš fora ja ávkkálaš bargovuohki goappát beallásaš diehtojuohkima várás ja plánaáššiid ja gielddaid, fylkkaid ja suorgeeiseválddiid gaskasaš ságaškuššama ja čielggadeami várás. Plánafora sáhttá váikkuhit ahte sierranas beroštusat ja oainnut buorebut oktiiordnejuvvojit ja ahte fylkka plánaáššit čielggaduvvojit johtileappot ja ahte šaddá ovttaláhkásaš geavat plánaáššiin. </p>
    <p>Juohke regiovnnas berre leat regionála plánafora, vai buot áššáigullevaš suorggit gessojuvvojit mielde plánemii, vai čielggaduvvojit sierranas beroštusat ja vai buorit čovdosat bohtet ovdan ieš plánaproseassa bokte. Mearrádus ii mearkkaš makkárge geatnegasvuođa ásahit regionála plánafora, muhto lea nana ávžžuhus dasa. Berrejit leat dihto ákkat dasa jus regionála plánafora ii ásahuvvo. Nu guhkás go lea vejolaš de fertejit dan sadjái boahtit eará ortnegat mat sáhttet sihkkarastit dárbbašlaš regionála oktiiordnema. </p>
    <p>Plánafora doaibma lea plánema sierranas beroštusaid čielggadit ja oktiiordnet. Foras galget plánaáššit čuvgejuvvot iešguđet oainnuid ja hálttiid vuođul, ja fora galgá geahččalit gávdnat čovdosiid daidda beroštusriidduide mat dal ležžet. Plánaforas ii leat mearridanváldi. Ii ge das galgga leat formálalaš soabahandoaibma. </p>
    <section>
      <p type="title">6.2 Vuosttaldemiid geavaheapmi</p>
    </section>
    <p>Vuosttaldanortnet galgá sihkkarastit ahte bajimus beroštusat fuolahuvvojit ja čuovvoluvvojit doarvái bures gieldda plánain, ja ahte plánaáššit loktejuvvojit guovddáš mearrideapmái go lea riidu eiseválddiid gaskkas dehálaš áššiin. Eaktu geavahit vuosttaldeami lea ahte ii leat leamaš vejolaš čoavdit plánaášši dábálaš proseassa bokte go plánaevttohus ráhkaduvvui. </p>
    <p>Vuosttaldeami ovddideapmái lea biddjojuvvon áigemearri. Vuosttaldanmearrádusa sisdoallu lea juhkkojuvvon golmma iehčanas mearrádussan válddi birra ovddidit vuosttaldeami § 5-4 vuođul, gáržžidusaid birra beassat ovddidit vuosttaldeami §5-5 vuođul ja departemeantta soabaheami ja mearrideami birra § 5-6 vuođul. </p>
    <section>
      <p type="title">Váldi ovddidit vuosttaldeami</p>
    </section>
    <p>Gielddain lea plánabarggusteaset ovddasvástádus maiddái das ahte nationála ja regionála beroštusat fuolahuvvojit. Stáhta ja regionála eiseválddit galget váikkuhit plánabarggus dasa ahte dat beroštusat dohkálaččat fuolahuvvojit. Vuosttaldanvejolašvuohta galgá sihkkarastit ahte gielddat eai dohkket plánaid mat rihkkot dákkár beroštusaid. </p>
    <p>Áigumuš lea ahte vuosttaldandárbu galgá vuoliduvvot dainna lágiin ahte vejolaš riiddut váldojuvvojit árrat ovdan ja čovdojuvvojit plánaproseassas. Dehálaš oassi dás lea plánaprográmmaevttohus. Mearrádusa ulbmil lea bidjat dihto rámmaid vuosttaldanvuđđui ieš láhkii, vai čielggaduvvo mo vuosttaldanvejolašvuohta galgá geavahuvvot. </p>
    <p>Mearrádussii bohtet lassin njuolggadusat sierranas plánašlájaid birra. Vuosttaldemiid geavahansuorggit leat gieldda areálaplánat. Dasa ii gula gieldda plánastrategiija ii ge gielddaplána servodatoassi, eai ge stáhta areálaplánat ge. Mearrádusat eai gusto regionála plánamearrádusaide, muhto §:s 8-5 lea sierra láhkavuođđu mii mearkkaša ahte ášši sáhttá ovddiduvvot departementii jus boahtá mearkkašahtti vuosttildeapmi stáhta fágaorgánas dahje gielddas. </p>
    <p>Vuosttaldanvejolašvuohta guoská stáhta dahje regionála orgánii. Dainna oaivvilduvvojit dakkár orgánat main lea mudden dahje eará almmolaš váldedoaibma daid deháleamos bargamuššan, geahča dattetge goalmmát lađđasa Sámedikki birra. Eará almmolaš orgánat, dás maiddái almmolaččat eaiggáduvvon fitnodagat jed. main leat sierranas bálvalusfálaldagat deháleamos doaibman, gártet olggobeallái. Dás čujuhuvvo ovdamearkkaide mearkkašumiin §:i 5-2. Dattetge eai leat čielga ráját dáid šlájaid gaskkas, ja sáhttá leat dárbu čielggadit dán ain eambbo ovddasvástideaddji fágadepartemeantta gohččosiid bokte. </p>
    <p>Stáhta ja regionála eiseválddit sáhttet ovddidit vuosttaldeami <span type="quote">«dakkár áššiin main lea nationála dahje stuorra regionála mearkkašupmi, dahje main eará sivaid geažil lea stuorra mearkkašupmi guoskevaš eiseválddi áššesuorgái»</span>. Lea guoskevaš eiseváldi ieš mii árvvoštallama vuođul mearrida lea go áššis nationála dahje stuorra regionála mearkkašupmi. </p>
    <p>Leat ollu sivat dasa ahte vuosttaldeapmi ráddjejuvvo deháleamos áššiide. Lea sávahahtti ahte juohke suorggis gessojuvvojit láiddanjuolggadusat dan birra goas vuosttaldeapmi galgá dahkkojuvvot gustojeaddjin, amas dát dáhpáhuvvat sahtedohko ja menddo iešguđet láhkai regiovnnas regiovdnii. Galgá boahtit čielgasit ovdan vuosttaldeamis ahte lea sáhka vuosttaldeamis. Viidáseappot berrejit dat stáhta láidestusat čilgejuvvot, mat leat vuođđun vuosttaldeapmái. Ášši mii orru leamen uhcit, sáhttá dattetge čuoččaldahttit dehálaš prinsihpalaš gažaldagaid, main ášši válljejuvvon čoavdin sáhttá dagahit mearkkašahtti váikkuhusaid olggobeallái ášši mas lea sáhka. </p>
    <p>Plánat mat leat vuostá, dahje mat mearkkašahtti láhkai divrudit, daid doaibmabijuid mat bohtet ovdan nationála fievrrádusplánas dahje leat dohkkehuvvon KS 1-vuogádaga bokte, addet vuođu ovddidit vuosttaldeami. Eastadan dihtii vuosttaldeami dakkár vuođus lea dárbu plánaid iskkadit ovddalgihtii dáid ektui seamma láhkai go daid eará namuhuvvon vuosttaldanákkaid. </p>
    <p>Eará gielddain lea vuosttaldanvejolašvuohta go plánas lea stuorra mearkkašupmi gieldda ássiide, gieldda ealáhuseallimii dahje gieldda luonddu- dahje kulturbirrasii, dahje gieldda iežas doibmii dahje plánemii. Ollu gieldda areálaplánain sáhttet leat dihto njuolgga ja gávvadis váikkuhusat gielddarájáid rastá, ja dábálaččat ferte ránnjágielda dan dohkkehit. Dakkár váikkuhusat sáhttet doaibmat goappašiid guvlui ja daid ferte dohkkehit dadjat jo servodatovddideami oassin. Gieldda plánaid dihto sárgosiid váikkuhusat sáhttet muhtumin leat nu ahte dat čielgasit ja mearkkašahtti láhkai váikkuhit dehálaš beliide ránnjágielddas, beliide mat gusket stuorra oassái álbmogis ja/dahje gielddaid iežaset doibmii. Gieldda plánat sáhttet maiddái bidjat dehálaš eavttuid ránnjágielddaid plánemii. Dakkár diliin sáhttá ránnjágielda dahkat vuosttaldeami gustojeaddjin. </p>
    <section>
      <p type="title">Ráddjehusat vejolašvuođas ovddidit
                  vuosttaldeami</p>
    </section>
    <p>Phl.85 njuolggadus ahte ii sáhte <span type="quote">«ovddiduvvot ođđa vuosttaldeapmi diliid vuostá mearriduvvon ulbmiliin ja mearrádusain mat ovdal – maŋimus 10 jagis – leat, dahje sáhttet leat leamaš vuođđun vuosttaldeapmái ja maid departemeanta lea mearridan»</span>, leat jotkojuvvon. Dán mearrádusa mihttomearri lea oaččohit áigái buoret beaktilvuođa ja ovddalgihtii vuorddehahttivuođa plánemii. Dát sáhttá omd. dáhpáhuvvat go lea ovddiduvvon vuosttaldeapmi oasi vuostá gielddaplána areálaoasis, maid departemeanta mearrida, ja go maŋŋá ráhkaduvvo muddenplána mii soahpá departemeantta mearrádussii. Seammá ferte gustot go bealit leat šaddan ovttamielalažžan soabaheami bokte. </p>
    <section>
      <p type="title">Mearrádus mearkkaša ahte ii sáhte ovddidit
                  vuosttaldeami go:</p>
    </section>
    <p type="listitem"></p>
    <p type="listitem"> seamma dilli lea mielde plánas mii ovdalis lea
                  mearriduvvon vuosttaldemiin vássán 10 jagis
                  </p>
    <p type="listitem"> plána soahpá dakkár plánii maid ieš lea
                  dohkkehan vássán 10 jagis ii ge leat ovddiduvvon
                  vuosttaldeapmi plánii.
                  Dattetge sáhttá ovddiduvvot vuosttaldeapmi go:
                  </p>
    <p type="listitem"> ođđa plána ulbmil ja mearrádusat leat
                  rievdaduvvon dahje leat dárkileappot go ovddeš
                  plánas
                  </p>
    <p type="listitem"> ákkastuvvon dieđáhus lea addojuvvon ahte
                  vuosttaldeapmi sáhttá árvvoštallojuvvot easkka dalle
                  go plána lea dárkileabbo
                  </p>
    <p type="listitem"> leat mearkkašahtti váilevašvuođat
                  áššemeannudeamis
                  </p>
    <p type="listitem"> plána masa ođđa plána lea vuođđuduvvon, lea
                  boarráset go 10 jagi.</p>
    <p>Seamma dáhpáhus sáhttá leat go omd. plánat gustojit seamma areálaulbmilii, dahje seammalágan mearrádusaide areálageavaheami oktavuođas. Dábálaččat ii leat vejolaš ođđasis geahččalit mearrádusaid go dát leat daid rámmaid siskkobealde, mat leat mearriduvvon ovdalis mearriduvvon plánas. Jus ovdalis mearriduvvon plánas lea dárkilis dássi dahje čielggadanvuođđu mii ii addán vuođu árvvoštallat berrii go ovddidit vuosttaldeami, de lohkkojuvvojit dárkilet bienalašvuođat ja dieđut ođđa dillin áššis. </p>
    <p>Vai sin beroštusat fuolahuvvojit geaidda plánamearrádus váikkuha negatiivvalaččat, de ii galgga dajaldat <span type="quote">«dilit mat leat mearriduvvon ovdalis»</span>, dulkojuvvot menddo viidát. </p>
    <p type="listitem">Dilit mat eai sáhte lohkkojuvvot seamma dillin,
                  sáhttet leat dakkárat ahte ođđa plánas leat ođđa
                  sisdoallooasit, dahje ođđa plána mielddisbuktá
                  spiehkastaga dahje rievdadusaid álgoplána ektui omd.
                  go guoská:
                  </p>
    <p type="listitem"> ođđa diliide ja osiide, viidáset
                  bienalašvuođaide boahtte dásis
                  </p>
    <p type="listitem"> rievdaduvvon ávkkástallan- dahje
                  suodjalanvuohkái rievdaduvvon pálanulbmiliin
                  </p>
    <p type="listitem"> rievdaduvvon huksenhivvodahkii ja
                  ávkkástallandássái
                  </p>
    <p type="listitem"> eará huksenvuohkái, -allodahkii ja
                  -sajušteapmái
                  </p>
    <p type="listitem"> rievdaduvvon muddenmearrádusaide.</p>
    <p>Vuosttaldanvuoigatvuođa ráddjejumis leat maid váikkuhusat eará eiseválddiid vejolašvuhtii ovddidit vuosttaldeami maŋit plánaide mat leat vuođđuduvvon departemeantta mearrádussii. Sii eai sáhte ovddidit vuosttaldeami plánaevttohussii mas lea seamma sisdoallu boahtte plánavuorus, vaikke vel dat guoská ge eará fágaberoštussii dahje eará beallái go dat masa vuosttaldeapmi lei jurddašuvvon ovddeš plánas. Dakkár árvvoštallama oktavuođas galgá go vuhtiiváldit vuosttaldeami, ja vel vuosttaldanáššiid soabaheami ja meannudeami oktavuođas, lea eiseválddiin geatnegasvuohta árvvoštallat ášši buot beliid buot oasehasaid ektui geain lea vuosttaldangelbbolašvuohta. Ovtta eiseválddi vuosttaldeamis lea maid váikkuhus eará eiseválddiid vejolašvuhtii ovddidit vuosttaldeami. Dat mearkkaša ahte vuosttaldanmearrádus eiseválddi ektui caggá maiddái eará eiseválddiid maŋit áiggi ovddideames vuosttaldeami dakkár plánii mas lea seamma sisdoallu. </p>
    <p>Go plánas lea dakkár bienalašvuođadássi mii ii atte vuođu árvvoštallat berre go ovddidit vuosttaldeami, de berre vuosttaldaneiseváldi nu guhkás go lea vejolaš čilget dán dili plána gulaskuddama oktavuođas. </p>
    <p>Seamma láhkai go dál ge, de gustogoahtá plánamearrádus easkka dalle go departemeanta lea mearridan lea go vuosttaldanvejolašvuohta caggojuvvon, dahje maŋŋágo departemeanta lea nannen plána. </p>
    <p>Vuosttaldannjuolggadusain lea dat eaktu ahte eiseválddit oassálastet plánabargui árra muttus. Dehálaš ulbmil lea čoavdit riidduid plánaproseassas ja ráddjet vuosttaldeami geavaheami nu bures go vejolaš. Danne ásahuvvo ođđa njuolggadus dan birra ahte dat eiseválddit, mat eai ollašuhte oassálastingeatnegasvuođa, leat caggojuvvon ovddideames vuosttaldeami. Gielddas lea govttolaš vuoigatvuohta árrat oažžut dieđáhusa váttisvuođaid birra. Lea hui heittot go fágaeiseváldi vuos ii searvva plánemii, muhto de ovddida vuosttaldeami go plánaevttohus lea gárvvis ja ovddiduvvon. Dán dat geahččala ođđa mearrádus hehttet. Eavttuhis gáibádus lea ahte gielddat leat ollašuhttán lága njuolggadusaid áššemeannudeami ja dieđiheami birra, ja nu maiddái daid dieđihangeatnegasvuođa guoskevaš suorgeeiseválddiid hárrái, nu ahte sis lea leamaš duohta vejolašvuohta árvvoštallat vuosttaldangeavaheami gulaskuddanáiggis. Go bohciida sierramielalašvuohta gieldda ja eará almmolaš eiseválddi gaskii dan alde ahte lea go eiseválddiid geatnegasvuohta oassálastimis plánaprosessii § 3-2 vuođul ollašuhttojuvvon vai ii, de lea nu go muđuid ge vuosttaldaneiseválddiid vuosttaldangáibádus mii galgá biddjojuvvot vuođđun ášši viidáset meannudeapmái. Dat mearkkaša ahte gielda ii sáhte dahkat loahpalaš mearrádusa ovdalgo gažaldat lea geahččaluvvon departemeantta bealis vuosttaldeami loahppameannudeami oktavuođas. </p>
    <p>Departemeanta sáhttá sorjjasmeahttumit dán vuosttaldanvejolašvuođa ráddjehusas geavahit njuolggadusaid rievdadeami, sisagohččuma ja nuppástuhttima birra nationála ja dehálaš regionála beroštusaid geažil § 11-6 goalmmát lađđasa ja § 12-13 goalmmát lađđasa vuođul. Departemeanttas lea maid vejolašvuohta geavahit § 6-4 ráhkadit ja mearridit stáhta plána jus šattaš dárbbašlažžan. </p>
    <p>Sáhttá omd. boahtit ovdan ahte ovdalis dohkkehuvvon muddenplánat leat unohasat nationála dahje dehálaš regionála ulbmiliid ja beroštusaid geažil, dahje ahte plánii čatnasit stuorra váilivuođat mat muitalit ahte dat ii berre dohkkehuvvot ođđa politihkalaš árvvoštallamiid vuođul, ođđa dieđuid vuođul dahje dieđuid vuođul ođđa diliid ja sullasaččaid birra. Jus vuosttaldanorgánas gielddaplána meannudettiin eai lean dat dieđut ođđa beliid birra mat dahket vuosttaldeami guovdilin, de ii leat vuosttaldanvejolašvuohta caggojuvvon go muddenplána meannuduvvo. Seammá sáhttá gustot go dohkkehuvvon plánas čájehuvvojit leat mealgat viidát negatiiva váikkuhusat go dan mii álggus lei biddjojuvvon vuođđun. Jus leš dárbu, de sáhttá stáhta geavahit iežas § 13-4 láhkavuođu gaskaboddasaččat gieldit doaibmabijuid dainna áigumušain ahte ráhkaduvvo ođđa ja rievdaduvvon guovloplána. </p>
    <p>Departemeanta dat lea mii vuosttaldanáššiid meannudeamis 10 jagi áigodagas maŋŋágo plána lea dohkkehuvvon, sierramielalašvuođa oktavuođas árvvoštallá leat go ođđa dieđut vai ođđa dilit mat dahket ahte ovddeš plána ii šat sáhte biddjojuvvot vuođđun maŋit plánaide. Dát guoská daidda dáhpáhusaide go gielda ieš ii háliit rievdadit plánasisdoalu. </p>
    <p>Mearrádus čielggada Sámedikki vuoigatvuođa ovddidit vuosttaldeami gielddalaš plánaide. Lea dehálaš sihkkarastit ahte maiddái sámi beroštusat sáhttet fuolahuvvot vuosttaldeami bokte. Dát guoská iešalddis guovlluide Finnmárkkus, Romssas, Nordlánddas ja Davvi-Trøndelágas, ja maiddái Osen, Roan, Åfjord, Bjugn, Rissa, Selbu, Meldal, Rennebu, Oppdal, Midtre Gauldal, Tydal, Holtålen ja Røros nammasaš suohkaniidda Mátta-Trøndelága fylkkas, Engerdal ja Rendalen, Os, Tolga, Tynset ja Folldal nammasaš suohkaniidda Hedmárkku fylkkas ja Surnadal ja Rindal nammasaš suohkaniidda Møre ja Romsdála fylkkas. </p>
    <p>Vuosttaldandoaibma čatnasa muđuid almmolaš eiseváldeorgánaide, muhto biddjojuvvo Sámediggái álbmotválljen orgánan mii galgá fuolahit áššiid main lea stuorra mearkkašupmi sámi kultuvrii dahje ealáhusdoaimmaheapmái. Maid <span type="quote">«stuorra mearkkašupmi sámi kultuvrii dahje ealáhusdoaimmaheapmái»</span> mearkkaša, ferte buori muddui Sámediggi ieš árvvoštallat. Ii leat álo čielggas mo plána guoská sámi beroštusaide. Sáhttet leat sierranas oainnut sámi álbmogis ge das guđe váikkuhusat plánas leat sidjiide, ja sáhttet leat sierranas sámi beroštusat seamma láhkai go álbmogis muđuid ge. Dakkár diliin lea Sámedikki ovddasvástádus ollislaččat vihkkedallat ja árvvoštallat lea go vuosttaldaneaktu ollašuhttojuvvon, ja lea go ášši nu dehálaš ahte vuosttaldeapmi galgá ovddiduvvot. Dilis galgá leat erenoamáš mearkkašupmi sámi álbmogii, geahča sámelága § 2-1, jus dat galgá gullat Sámedikki vuosttaldanvuoigatvuhtii. </p>
    <p>Aiddostahttojuvvo ahte vuosttaldanvejolašvuohta Sámediggái ii gusto dakkár diliide, mat leat seamma dehálaččat ja gustojit seamma láhkai álbmogii muđuid. Dakkár áššiin leat eará orgánat mat leat rivttes vuosttaldaneiseválddit. </p>
    <p>Boazodoallofágalaš áššiin lea iešguđet boazoguohtunguovllu guovllustivra mii Eanandoallo- ja biebmodepartemeantta gohččosa vuođul galgá leat vuosttaldaneiseváldi áššiin plána- ja huksenlága vuođul. Sámedikkis álbmotválljen orgánan sáhttet leat eará ollislaš sámi deasttat ja vihkkedallamat go dat mat Boazodoalu guovllustivrras leat. Go iešguđet deasttat vihkkedallojuvvojit, galgá go dilli boazodoalu ektui leat ággan vuosttaldeapmái, biddjojuvvot vuođđun ahte Guovllustivra dat dovddaha ealáhussii guoski árvvoštallamiid ja Sámediggi fas dovddaha eanet oppalaš politihkalaš árvvoštallamiid. Go Sámediggi ja guovllustivrrat árvvoštallet vuosttaldangažaldaga iešguđet láhkai, de das ii leat mihkkege mearkkašumiid dasa ahte sáhttá go vuosttaldeapmi ovddiduvvot, muhto šaddá oassin dan vihkkedallamis maid departemeanta ferte dahkat áššis go departemeanta galgá mearridit ášši. </p>
    <p>Guovllustivrrat fertejit árvvoštallat lea go ášši nu dehálaš boazodollui ahte vuosttaldeapmi berre ovddiduvvot. Vai vuosttaldeami geavaheapmi boazodoalus uhciduvvo muhtun guovlluin, de lea dehálaš ahte boazodoalu stivren- ja hálddašanorgánat searvaduvvojit árrat plánaprosessii. Lága mearrádusat plánaprográmma, oassálastima ja regionála plánafora birra galget leat mielde sihkkarastimin dakkár árra oassálastima, ja dat galget oidnosii buktit daid beroštusaid maidda plánaproseassa guoská. </p>
    <p>Muhtun mearrádusat dahje plánat sáhttet iešalddiset addit vuođu vuosttaldeapmái. Dát lea vuos dilli jus plánaevttohus rihkku lága mearrádusaid. Dát sáhttá maid guoskat sihke ávnnaslaš láhkanjuolggadusaide – omd. dasa ahte plána lea váldojuvvon mielde mearrádusaide main ii leat láhkavuođđu, ja formálalaš láhkanjuolggadusaide – omd. dasa ahte lága njuolggadusat áššemeannudeami birra eai leat čuvvojuvvon. Sáhttá maid ovddidit vuosttaldeami dan vuođul ahte váikkuhusčielggadeapmi ii leat dohkálaš. </p>
    <p>Fágaeiseváldái sáhttá aiddo dás leat stuorra mearkkašupmi dasa ahte sáhttá go plána dohkkehuvvot vai ii. Vuosttaldeapmi mii čatnasa dasa ahte váikkuhusčielggadeapmi váilu dahje lea váilevaš, berre dattetge ovddiduvvot jus das sáhttet leat duohta čuvvosat plánii daid beroštusaid ektui main guoskevaš eiseválddis iežas vuosttaldangelbbolašvuođain lea ovddasvástádus fuolahit. </p>
    <p>Vuosttaldeapmi sáhttá maid ovddiduvvot dainna ákkain ahte plána rihkku stáhta plánaláiddanjuolggadusa (§ 6–2) plánamearrádusa (§ 6–3) dahje regionála plánamearrádusa (§ 8–5). Gáibiduvvo ahte ferte leat čielga vuostálasvuohta. Stáhta plánaláiddanjuolggadus ii leat álo aiddolaš konkrethta diliid ektui, ja gielda ferte sáhttit geavahit dan doaibmanvejolašvuođa maid láiddanjuolggadus addá nu guhká go nationála dahje dehálaš regionála beroštusat eai leat olgguštuvvon. </p>
    <p>Vuosttaldeapmi sáhttá maid ovddiduvvot go plána rihkku bajit plána. Dát sáhttá leat regionála plána gieldda areálaplána ektui ja gielddaplánaid areálaoassi muddenplána ektui, dahje vejolaččat guovllumudden bienalaš muddema ektui. Jus omd. stáhta suorgeeiseváldi lea dohkkehan guovllumuddema dihto čovdosiin, de dat ferte sáhttit ovddidit vuosttaldeami jus gielda boahtte vuorus háliida hilgut čovdosa bienalaš muddemis. </p>
    <p>Sámediggi mearrida ieš galgá go ovddiduvvot vuosttaldeapmi dan vuođul ahte plána oažžu <span type="quote">«stuorra mearkkašumi sámi kultuvrii dahje ealáhusdoaimmaheapmái»</span> ja mo vuosttaldeapmi galgá ákkastuvvot. Go Sámediggi ovddida vuosttaldeami plánaide Finnmárkkus, de lea lunddolaš geavahit daid láiddanjuolggadusaid maid Sámediggi ieš lea mearridan Finnmárkkulága § 4 vuođul. Láiddanjuolggadusat geatnegahttet muđuid almmolaš eiseválddiid árvvoštallama das mii lea sámi deasta. Sáhttá leat maid guovdil ráhkadit stáhta plánaláiddanjuolggadusaid sihkkarastin dihtii sámi kultuvrra luondduvuđđosa, geahča NAČ 2003: 14, kapihttala 7.24.2. Stáhta plánaláiddanjuolggadusat dán áigumuššii sáhttet addojuvvot konsultašuvnnaid vuođul Sámedikkiin ja boazodoaluin. </p>
    <p>Vuosttaldeapmi galgá ovddiduvvot nu árrat go vejolaš plánaproseassas, geahča § 5-4. Dát lea hui dehálaš buot guoskkahuvvon oasehasaide. Áinnas berre eiseváldi dieđihit vejolaš vuosttaldeami dalle jo go plánaprográmma ráhkaduvvo, go oaidná ahte dat ii sáhte dohkkehit plána ovtta vejolaš čovdosiin. Boahtá ovdan ahte vuosttaldeapmi ferte ovddiduvvot maŋimusat dan áigemearis mii lea mearriduvvon plánaevttohusa gulaskuddancealkimii. Gielda ja vuosttaldaneiseválddit sáhttet soahpat áigemeari guhkideami. </p>
    <p>Vuosttaldeapmi mii ovddiduvvo dan maŋŋá, ii galgga dolvojuvvot viidáseappot soabaheapmái ja vejolaš mearrideapmái departementii. Das guhte ovddida vuosttaldeami menddo maŋŋit, nappo ii leat vuoigatvuohta dan oažžut meannuduvvot. Muhto vaikke vel vuosttaldeapmi lea ge boahtán menddo maŋŋit, de lea gielddas dievaslaš vejolašvuohta meannudit dan ja vuhtiiváldit dan. Jus vuosttaldeami ággan leat nationála deasttat, de berre gielda rievdadit plána vuhtiiváldin dihtii dáid deasttaid. Beroškeahttá das lea go áigemearri rihkkojuvvon vai ii, de sáhttá departemeanta loahpahit dahje rievdadit plána iežas áiguma vuođul § 11-16 goalmmát lađđasa ja § 12-13 goalmmát lađđasa njuolggadusaid vuođul. </p>
    <p>Vuosttaldeapmi galgá álo ákkastuvvot. Ákkasteamis galgá čielgasit boahtit ovdan manne plána ii sáhte dohkkehuvvot, ja ferte duođaštit ahte lágas mearriduvvon eavttut vuosttaldeami ovddideapmái leat ollašuhttojuvvon. </p>
    <section>
      <p type="title" xml:lang="nob">Soabaheapmi ja meannudeapmi departemeanttas</p>
    </section>
    <p>Jus ii juksojuvvo ovttamielalašvuohta njuolgga gieldda ja dan eiseválddi gaskkas, mii ovddida vuosttaldeami, de galgá dábálaččat fylkkamánni čađahit soabaheami. Dát dáhpáhuvvá geavadis hui dávjá dál, ja dál mearriduvvo lága bokte ahte dábálaččat galgá čađahuvvot soabaheapmi. Soabaheami ulbmil lea oasehasaid soabahit ovttamielalažžan. Soabaheami vuođđun galget leat dat bajimus láidestusat plánemii mat čuvvot stáhta mearrádusain ja láiddanjuolggadusain lága kapihtal 6 vuođul, ja eará stáhta láiddanjuolggadusain guoskevaš suorggis. Go vuosttaldeami ágga lea áššemeannudanmeattáhus, de ferte árvvoštallat sáhttá go meattáhusa njulget ođđa proseassas, vai galgá go meattáhus dagahit ahte ieš plána rievdaduvvo. Dábálaččat galgá čađahuvvot soabaheapmi. Dalle go oasehasat oaivvildit ahte soabaheami ii gánnát čađahit, de sáhttá soabaheaddji hilgut soabaheami. </p>
    <p>Go soabaheapmi lea loahpahuvvon, de gielda dahká mearrádusa plána hárrái. Jus ii sáhte juksat ovttamielalašvuođa soabaheamis, ja gielda mearrádusastis ii vuhtiiváldde vuosttaldeami, de sáddejuvvo plána oktan vuosttaldemiin departementii. Soabaheaddji galgá, go ášši manná departementii, addit rávvehusa áššái, oktan ákkastemiin. Departemeanta lea sorjjasmeahttun go mearrida galgá go vuosttaldanášši vuhtiiváldojuvvot ja plána rievdaduvvot vai loahpahuvvot, vai galgá go plána bisuhuvvot nu mo gielda lea jurddašan. Departemeantta mearrádusa áššis ii leat vejolaš váidit. </p>
  </body>
</document>
