<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Lágat ja njuolggadusat galget doarjut digitála bargovugiid - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2012</year>
    <wordcount>476</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fad/preassaguovdda/preassadieahusat/2012/lagat-ja-njuolggadusat-galget-doarjut-di.html?id=677964</origFileName>
    <parallel_text location="lover-og-regler-skal-stotte-digitale-arb.html_id=677964" xml:lang="nob"/>
    <parallel_text location="lover-og-reglar-skal-stotte-digitale-arb.html_id=677964" xml:lang="nno"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision$; </version>
  </header>
  <body>
    <p>Preassadieđáhus  , 11.04.2012  </p>
    <section>
      <p type="title">Lágat ja njuolggadusat galget doarjut digitála
                    bargovugiid</p>
    </section>
    <p>
      <em type="italic">Dán áigge don fertet sierra dohkkehit, ahte don sávat oažžut digitála poastta hálddahusas. Boahtteáiggis dát šaddá nuppi gežiid, nu ahte digitála poasta šaddá váldun. Ráđđehus áigu rievdadit lágaid ja láhkaásahusaid, amaset hehttet almmolaš doaimmahagaid gulahallama, bargovugiid ja bálvalusaid digitaliserema. </em>
    </p>
    <p>- Ollu dán áiggi lágain ja láhkaásahusain leat ráhkaduvvon dalle go ain barggaimet peannáin ja báhpáriin. Dálá dilli lea earálágan. Mii bargat dihtoriiguin, gulahallat elektrovnnalaččat ja vurket dokumeanttaid digitálalaččat. Jos áigut ollašuhttit digitála hálddahusa, de mii fertet heivehit njuolggadusbuktosa digitála bargovugiide ja digitála gulahallamii, ođasmahttinministtar Rigmor Aasrud dadjala. </p>
    <p>Dálá hálddahusláhka gáibida, ahte vuostáiváldi dohkkeha, ahte ovttaskas mearrádusa sáddejit digitála poastan. Ráđđehus háliida rievdadit vuogi nu, ahte hálddahus sáhttá sáddet poastta digitálalaččat earret jos vuostáiváldi lea biehttalan sáddemis alcces digitála poastta. </p>
    <p>Ráđđehus áigu maid heivehit lágaid ja njuolggadusaid nu ahte dieđuid, mat leat addojuvvon ovtta almmolaš doaimmahahkii, galget sáhttit geavahit eará almmolaš doaimmahagain álkibut go dán áigge. Láhkabuktosa dárbbaša maid rievdadit nu, ahte hálddahus sáhttá beaktileappot geavahit almmolaš oktasaš registariid dieđuid, ovdamearkka dihte Álbmotregistara dieđuid. </p>
    <p>- Go dieđuid geavahit máŋgga sajis, de ferte gáhttet ovttaskas ássi persovdnadieđuid. Geavahusa galgá ráddjet dárbbašlaš dieđuide, mat leat rievttes dieđut dan ulbmilii, masa dat geavahuvvojit, Rigmor Aasrud dadjala. </p>
    <p>Ráđđehusa digitaliserenprográmmas ovdanbuktojuvvo, ahte lágain ja láhkaásahusain leat ollu njuolggadusat, mat hehttejit almmolaš digitálabálvalusaid ovddideami. Nuppi dáfus njuolggadusaid hábmejeaddjit eai leat doarvái gozuid alde dan hárrái, ahte njuolggadusaid hábmemis ferte addit vejolašvuođa geavahit digitála čovdosiid.  </p>
    <p>Ráđđehus áigu bargat dan ovdii, ahte njuolggadusbuvttus sáhttá ovddidit digitaliserema. Dálá njuolggadusbuktosa heiveheami lassin galgá boahtteáiggi láhka- ja njuolggadusbuktosa árvalusaid hábmet nu, ahte dat dorjot ja ovddidit digitála bálvalusaid. </p>
    <p xml:lang="nob">Loga ráđđehusa digitaliserenprográmma »På nett med innbyggerne” (girjedárogillii) </p>
  </body>
</document>
