<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>2 Láhkaevttohusa duogáš - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>459</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-/2.html?id=461194</origFileName>
    <parallel_text location="2.html_id=446520" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>Od.prp. nr. 25 (2006-2007) </p>
    <section>
      <p type="title">Boazodoallolága birra</p>
    </section>
    <section>
      <p type="title">2 Láhkaevttohusa duogáš</p>
    </section>
    <p>Dálá boazodoalloláhka mearriduvvui 1978:s. Láhka ođasmahttojuvvui 1996:s. Ođasmahttinbarggu duogážin ledje resursadilálašvuođat Finnmárkkus, riektedilálašvuođat Lulli-Trøndelága/Hedmárkku boazodoalloguovllus ja sámepolitihkalaš ovdáneapmi man olis čuovui ahte Sámediggi oaččui válddi nammadit miellahtuid stivrenorgánaide. Lei unnán sáhka stivrejumi, hálddašeami ja siskkáldas dilálašvuođaid birra. </p>
    <p>Jagi 1998/99 boazodoallošiehtadallamiid oktavuođas gáibidii Norgga Boazosápmelaččaid Riikkasearvi ahte ásahuvvo boazodoalloláhkalávdegoddi oppalaččat guorahallat boazodoallolága. Dasto sohppojuvvui álggahit ođasmahttinbarggu mearrádusaid hárrái mat gusket stivrejupmái, hálddašeapmái ja boazodoalu siskkáldas áššiide. Eaktuduvvui ahte vuđolaš riektegažaldagaid galgá ođđa sámevuoigatvuođalávdegoddi guorahallat. Dát bođii ovdan Sd.prp. nr 49 (1997 – 1998) <em type="italic">Boazodoallošiehtadusa birra </em>dáinna lágiin (dás jorgaluvvon): </p>
    <p><span type="quote">«Departemeanta eaktuda dán vuođul ahte boazodoallolága rievdadeapmi, boazodoalu vuđolaš riektegažaldagaid hárrái, ferte vuos árvvoštallot Sámevuoigatvuođalávdegotti viidáset barggus. Dat lea hui áigeáddjás proseassa. Almmotge lea čielggas ahte lea sihke sávahahtti ja dárbbašlaš rievdadit ja ođasmahttit lága mearrádusaid hálddašeami ja siskkáldas beliid hárrái.»</span> </p>
    <p>Skábmamánu 5. beaivvi 1998 nammadii Eanandoallodepartemeanta láhkalávdegotti mii oaččui dán mandáhta: </p>
    <p>«Lávdegoddi galgá guorahallat geassemánu 9. beaivvi 1978 Boazodoallolága dainna ulbmiliin ahte rievdadit mearrádusaid dán hárrái: </p>
    <list>
      <p type="listitem">Boazodoalu stivrejupmi ja hálddašeapmi. </p>
      <p type="listitem">Boazodoalu siskkáldas dilálašvuođat, dás maiddái ovttaskas boazoeaiggádiid riektedilálašvuohta.» </p>
    </list>
    <p>Lávdegoddái nammaduvvojedje čuovvovaš olbmot: </p>
    <list>
      <p type="listitem" xml:lang="nob">Professor dr. juris Kirsti Strøm Bull, Oslo </p>
      <p type="listitem">Boazoeaiggát Johan Mathis Turi, Guovdageaidnu </p>
      <p type="listitem">Boazoeaiggát Inger Anita Smuk, Unjárga </p>
      <p type="listitem">Boazoeaiggát John Henrik Eira, Kárášjohka </p>
      <p type="listitem">Boazoeaiggát Aud Renander, Rennebu </p>
      <p type="listitem">Boazoeaiggát Betty Kappfjell, Grane </p>
      <p type="listitem">Boazoeaiggát Karen Marie Eira Buljo, Guovdageaidnu </p>
      <p type="listitem">Advokáhtta Erik Keiserud, Bærum </p>
      <p type="listitem" xml:lang="nob">Ekspedišuvdnahoavda Arne G. Arnesen, Ski </p>
      <p type="listitem">Boazodoallohoavda Jon Meløy, Kárášjohka </p>
      <p type="listitem">Seniordutki dr. art. Nils Oskal, Guovdageaidnu </p>
    </list>
    <p>Professor dr. juris Kirsti Strøm Bull nammaduvvui lávdegotti jođiheaddjin. </p>
    <p>Aud Renander luobai lávdegottis 2000 giđa. Su sadjái ii nammaduvvon oktage, go árvvoštallui ahte lávdegoddi lea ollen nu guhkás bargguin ahte ii leat ulbmillaš nammadit ođđa lahtu. Lávdegoddi jotkkii barggus dainna 10 báhcán miellahtuin. </p>
    <p>Lávdegoddi geigii evttohusas njukčamánu 15. beaivvi 2001. Čielggadeapmi lea prentejuvvon NOU 2001:35. Muđui láhkalávdegotti barggu duogáža hárrái čujuhuvvo čielggadeami čuoggái 2.1. </p>
  </body>
</document>
