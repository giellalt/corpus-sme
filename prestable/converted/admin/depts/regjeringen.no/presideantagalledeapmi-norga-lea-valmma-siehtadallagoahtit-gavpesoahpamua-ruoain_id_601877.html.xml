<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Presideantagalledeapmi: Norga lea válmmaš siehtadallagoahtit gávpesoahpamuša Ruoššain - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>437</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/nhd/preassaguovdda/preassadieahusat/2010-2/Presideantagalledeapmi-Norga-lea-valmma-siehtadallagoahtit-gavpesoahpamua-Ruoain.html?id=601877</origFileName>
    <parallel_text location="presidentbesoket-norge-klar-til-a-starte-handelsavtaleforhandlinger-med-russland.html_id=601877" xml:lang="nob"/>
    <parallel_text location="norway-ready-to-start-negotiations-with-russia.html_id=601877" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 48460 $; </version>
  </header>
  <body>
    <p>Preassadieđáhus , 05.05.2010 </p>
    <p>Nr.: 36/2010 </p>
    <section>
      <p type="title">Presideantagalledeapmi: Norga lea válmmaš
                    siehtadallagoahtit gávpesoahpamuša Ruoššain</p>
    </section>
    <p>
      <em type="italic">Go Ruošša vuosttaš várrestáhtaministtar
                    Zubkov deaivvadii ealáhus- ja gávpeministariin
                    Trond Giskein iđitbeaivvi, de son gulai dan ođđasa
                    ahte Norga lea válmmaš šiehtadallagoahtit
                    ruoššaiguin gávpesoahpamuša.</em>
    </p>
    <p>
      <em type="italic">– Ruošša lea jo dehálaš riika Norgga
                    gávppašeapmái.  Beroškeahttái finánsaroasus
                    dagai Norgga ekspoarta Ruššii diibmá oktiibuot 5,8
                    miljárdda ruvnno. Dat lea guovtte geardái jagi 2003
                    buohkanis gávppašansumi ektui. Min riikka ja Ruošša
                    gaskasaš gávppašansoahpamuš áttášii vel buoret
                    eavttuid gávppašit, cealká Giske.</em>
    </p>
    <p>EFTA ja Ruošša čađahedje jo jagi 2008 oktasaš
                    ovdaguorahallama mii rávve álggahit
                    šiehtadallamiid. Ruoššat leat dan rájes ásahan
                    tuollolihtu Beloruoššain ja Kasahstánain, ja leat
                    dáhtton dakkár šiehtadallamiid maidda buot golbma
                    riikka servet.</p>
    <p>
      <em type="italic">– Mii leat árjjalaččat bargan máŋga jagi
                    gávnnahan dihtii eavttuid álggahit barggu
                    siehtadusain. Ráđđehus lea čielggadan ahte lea
                    vejolaš viiddidit soahpamuša nu ahte dat guoská
                    buot tuollolihtu riikkaide, ja dat mearkkaša ahte
                    mii sáhttit vuolláičállit šiehtadusa mii fátmmasta
                    Beloruošša ja Kasahstána ge, dadjá Giske.</em>
    </p>
    <p>Seammalágan čielggadeami lea dárbbašlaš čađahit
                    juohke EFTA-riikkas ovdalgo šiehtadallamat sáhttet
                    álggahuvvot dan golmma riikkas main ásset oktiibuot
                    165 milj. olbmo.  </p>
    <p><em type="italic">– Dain lea hirpmus stuorra gávpemárkan
                    Norgii. Ovdamearkka dihtii leat Norgga fitnodagain
                    máhtolašvuohta ja stuorra gávppálaš beroštumit
                    energiijasuorggis mat berrejit beroštahttit
                    Kasahstána, cealká Giske.</em>   </p>
    <p>Iđitbeaivvi čoahkkimis guktot bealit
                    deattauheigga oktasaš beroštumi nannet Norgga ja
                    Ruošša gaskasaš gávpeoktavuođaid nu ahte dain leat
                    ovddalgihtii vuorddehahtti rámat.  </p>
    <p>
      <em type="italic">Duohtadieđut:</em>
    </p>
    <list>
      <p type="listitem">Ruošša ja Norga gávppašeigga jagi 2009
                      buuohkanassii 12 milliárdda ruvnno ovddas.</p>
      <p type="listitem">Beloruošša ja Norga gávppašeigga jagi 2008
                      sullii 1,17 milliárdda ruvnno ovddas, ja Norgga
                      ekspoarta Kasahstánii seamma jagi lei 3,56
                      milliárdda ruvnno ja impoarta lei 83 millj.
                      ruvnno.</p>
      <p type="listitem">Norga galgá jođihit EFTA šiehtadallamiid
                      Ruoššain, Beloruoššain ja Kasahstánain.</p>
      <p type="listitem">Ii Ruošša, ii Kasahstána iige Beloruošša leat
                      loahpahan iežaset šiehtadallamiid beassat
                      WTO-lahttun. Norgga bealis biddjojuvvo vuođđun
                      ahte Ruošša ja eará riikkat tuollolihtus galget
                      leat  WTO-lahtut ovdalgo vejolaš
                      gávpešiehtadus EFTAin vuolláičállojuvvo.</p>
    </list>
  </body>
</document>
