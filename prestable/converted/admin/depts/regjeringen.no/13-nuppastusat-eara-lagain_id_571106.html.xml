<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>13. Nuppástusat eará lágain - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>2828</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/md/Dokumeanttat/Johtocalus/2009/T-209-Plana--ja-huksenlaga-oa-planaoasi-fapmuibidjan/13-Nuppastusat-eara-lagain.html?id=571106</origFileName>
    <parallel_text location="13-endringer-i-andre-lover-35-1.html_id=571106" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <p>T-2/09 Plána- ja huksenlága ođđa plánaoasi fápmuibidjan </p>
    <section>
      <p type="title">Geassemánu 27. b. 2008 mannosaš
                láhka nr. 71 plánema ja huksenáššemeannudeami birra
                (plána- ja huksenláhka) (plánaoassi) boahtá fápmui
                suoidnemánu 1. b. 2009.</p>
    </section>
    <section>
      <p type="title">13. Nuppástusat eará lágain</p>
    </section>
    <p>Nuppástusat čuovvovaš lágain leat dušše doaimmahuslaččat ja teknihkalaččat ja čađahuvvojit ođđa doahpagiid ja ođđa paragráfajuogu ja dakkáraččaid geažil ođđa lágas: </p>
    <p type="listitem"> Juovlamánu 14. b. 1917-mannosaš lágas nr.
                  16 goržžiid, ruvkkiid ja eará gittaopmodaga ja
                  sullasaččaid háhkama birra.
                  </p>
    <p type="listitem"> Geassemánu 5. b 1961-mannosaš lágas
                  ránnjááiddiid birra.
                  </p>
    <p type="listitem"> Čakčamánu 29. b. 1968-mannosaš lágas erenoamáš
                  hálddašanvuoigatvuođaid birra vieris
                  opmodagain.
                  </p>
    <p type="listitem"> Geassemánu 28. b. 1974-mannosaš lágas
                  odelrievtti ja opmodaga badjejasas váldima
                  birra.
                  </p>
    <p type="listitem"> Čakčamánu 25. b. 1992-mannosaš lágas nr. 107
                  gielddaid (suohkaniid) ja fylkkagielddaid
                  (fylkkasuohkaniid) birra
                  </p>
    <p type="listitem"> Miessemánu 25. b. 1995-mannosaš lágas nr. 23
                  eatnama birra.
                  </p>
    <p type="listitem"> Miessemánu 23. b. 1997-mannosaš lágas nr. 31
                  eaiggátosiid birra.
                  </p>
    <p type="listitem"> Geassemánu 15. b. 2001-mannosaš lágas nr. 70
                  gieldda- ja fylkkagieldda rájáid mearrideami ja
                  nuppástuhttima birra.
                  </p>
    <p type="listitem"> Čakčamánu 28. b. 2003-mannosaš lágas nr. 98
                  konsešuvnna (doaibmalobi) birra mii guoská
                  gittaopmodaga háhkamii.
                  </p>
    <p type="listitem"> Geassemánu 17. b. 2005-mannosaš lágas nr. 85
                  riektedilálašvuođaid birra ja eatnamiid ja
                  luondduresurssaid hálddašeami birra Finnmárkku
                  fylkkas.</p>
    <section>
      <p type="title">Nuppástusat eará lágain:</p>
    </section>
    <section>
      <p type="title">Juovlamánu 14. b. 1917-mannosaš lágas nr. 17
                  čázádatbuođđumiid birra (čázádatbuođđunláhka)</p>
    </section>
    <section>
      <p type="title">Mearkkašumit § 2 ođđa njealját ja viđát
                  lađđasiidda:</p>
    </section>
    <p>Ođđa njealját lađas ii mielddis buvtte maidege nuppástusaid gustojeaddji riektái, muhto lea váldojuvvon mielde riekteteknihkalaš sivaid geažil čielggadan dihtii daid suorgelágaid ja daid plána- ja huksenlágaid gaskasaš doaibmaviidodagaid mat gusket fápmobuvttadanrusttegiidda. Čujuhuvvo sullasaš mearrádussii čáhceresursalága § 22 njealját lađđasii. Mearrádus deattasta ahte konsešuvdnavuogádat galgá bissut ja ahte ii galgga čađahuvvot miige oktiiheivehemiid plána- ja huksenlága vuogádahkii dákkár doaibmabijuid várás. </p>
    <p>Ođđa viđát lađas nanne ahte departemeanta sáhttá mearridit ahte loahpalaš doaibmalohpi fápmobuvttadanrusttegii galgá čielgasit doaibmat stáhtalaš areálaplánan. </p>
    <p>Mearrádus lea maiddái váldojuvvon mielde plána- ja huksenlága §:i 6-4. Dan sullasaš mearrádusat leat váldojuvvon mielde energiijaláhkii ja čáhceresursaláhkii ge. </p>
    <p>Mearrádus lea eanaš danne váldojuvvon mielde vai lea vejolaš garvit dárbbašmeahttun ja maŋŋáneaddji plánaproseassaid ja vai konsešuvdnameannudeapmi galgá doaibmat. </p>
    <p>Buot ovdamunit ja hehttehusat vihkkedallojuvvojit ollislaš árvvoštallamis konsešuvnna meannudeamis mas báikkálaš, guvllolaš ja riikkalaš vuoruheamit ja vel priváhta ja almmolaš beroštumit váldojuvvojit vuhtii. Mearrádus das ahte dat eiseválddit main lea vuosttaldanvuoigatvuohta plána- ja huksenlága vuođul, maiddái ožžot vuosttaldanvuoigatvuođa ja viiddiduvvon váidinvuoigatvuođa konsešuvdnalágaid vuođul, ja dat duhtadivččii áššemeannudangáibádusaid plána- ja huksenlága vuođul ja dagašii bálddalaš plánaproseassa dárbbašmeahttumin. </p>
    <p>Mearrádusaid mat leat dahkkojuvvon dán láhkamearrádusa vuođul, ii leat vejolaš váidit, gč. plána- ja huksenlága § 6-4 nuppi dadjosa. Čujuhuvvo mearkkašumiide §:i 6-4 mat dárkileappot válddahallet, mearrádusa. </p>
    <section>
      <p type="title">Mearkkašumit § 5 vuosttaš lađđasa bustávvii
                  c):</p>
    </section>
    <p>Nuppástus lea ođasmahttojuvvon čujuhus njuolggadusaide plána- ja huksenlága váikkuhusčielggademiid várás. Ođđa plánalágas lea rivttes čujuhus kapihtal 14 doaibmabijuid váikkuhusčielggadeapmi birra suorgelágaid vuođul. Gustojeaddji ortnet mas konsešuvdnaeiseváldi energiija- ja čáhceresursalága vuođul lea ovddasvástideaddji eiseváldi suorgedoaibmabijuid váikkuhusčielggademiin, vurdojuvvo jotkojuvvot rievdatkeahttá daid láhkaásahusaid mielde mat leat ráhkaduvvon plána- ja huksenlága vuođul, gč. mearkkašumiid §:i 14-1. </p>
    <section>
      <p type="title">Mearkkašumit nuppástusaide § 5 vuosttaš lađđasa
                  ođđa viđát, guđát ja čihččet dadjosii:</p>
    </section>
    <p>Vuosttaldeami birra mii čatnasa sierralohpeohcamiid meannudeapmái oppalaččat, čujuhuvvo daidda mearkkašumiide energiijalága nuppástusaid oktavuođas. </p>
    <p>Lobi hukset fápmobuvttadanrusttegiid mii gieđahallojuvvo čázádatbuođđunlágas, addá Gonagas stáhtaráđis. Danne galgá vuosttaldeapmi dahkkojuvvot eará vuogádaga bokte go energiijalága ja čáhceresursalága vuođul mas mearridangelbbolašvuođa oasit leat fápmuduvvon departemeanttas NČEii. </p>
    <p>Dannego Gonagas dahká stáhtaráđis mearrádusaid addit lobi čázádatbuođđumiidda ja dakkár mearrádusaid ii leat vejolaš váidit, de ii leat vejolaš vuosttaldemiin ge nuppástuhttit doaibmalohpemearrádusa. Dattetge lea departemeantta mielas dehálaš áššemeannudeapmái ahte eiseválddit main lea vuosttaldangelbbolašvuohta fápmobuvttadanrusttegiidda muđuid, maiddái sáhttet ovddidit oaiviliiddiset vuosttaldemiin čázádatbuođđunmearrádusaid vuostá jus sis lea vuođustus dan dahkat. </p>
    <p>Seamma láhkai go vuosttaldeapmi mii čatnasa doaibmalohpeohcamiidda energiijalága ja čáhceresursalága vuođul, de galgá vuosttaldeapmi ovddiduvvot ohcama gulaskuddama oktavuođas. Dasto sáhttá vuosttaldeapmi dagahit ahte vuosttaldaneiseváldi ja doaibmalohpeeiseválddit maid NČE ovddasta, fertejit šiehtadallat. Jus vuosttaldeapmi hilgojuvvo NČEa álgomeannudeamis, de galgá dat konsešuvdnaáššis boahtit ovdan NČEa árvalusas. Vuosttaldeapmi váldojuvvo oassin departemeantta bargui gonagaslaš resolušuvnna árvalusain. Vuosttaldeapmi ii šat doaimma go gonagaslaš resolušuvdna lea gárvvis. </p>
    <p>Go ii leat vejolaš váidit mearrádusaid mat leat dahkkojuvvon stáhtaráđis, de ii leat vuosttaldaneiseválddiid váidingelbbolašvuohta váldojuvvon fárrui dán njuolggadussii. </p>
    <p>Dárkilet mearrádusat sáhttet addojuvvot láhkaásahusain. </p>
    <section>
      <p type="title">Geassemánu 21. b. 1963-mannosaš láhka Geainnuid
                  birra (geaidnoláhka)</p>
    </section>
    <p>§ 29 vuosttaš láđđasa vuosttaš dajus rievdaduvvo nu ahte huksenráját maiddái sáhttet mearriduvvot gielddaplána areálaoasis. Dássážii leat huksenráját dušše mearriduvvon muddenplánas. Nuppástus siskkilda ahte gieldda ja geaidnoeiseválddiid gaskasaš geavat ja ovddasvástádusjuohku jna. mat leat ásahuvvon muddenplánaide oassálastima, bođuáššiid mearrideami, sierralobi, váidalusa ja dakkáraččaid várás, dás duohko maid galget leat daid áššiid meannudeami vuođus main huksenráját leat mearriduvvon gielddaplána areálaoasis. Dat galget boahtit ovdan deastaavádahkan plána- ja huksenlága § 11-8 vuođul. § 40 nuppástuhttin lea das čuovvumuš go plána- ja huksenlága § 11-10 nr. 4 vuođul lea láhkavuođđu mearridit gokko eretvuodjinluottat galget biddjojuvvot seamma láhkai go muddenplánas. § 60 nuppástuhttin lea teknihkalaš. </p>
    <section>
      <p type="title">Geassemánu 19. b. 1970-mannosaš láhka nr. 63
                  luonddugáhttema birra (luonddugáhttenláhka)</p>
    </section>
    <p>§ 18 vuosttaš lađđasa vuosttaš dadjosii lasihuvvo mearrádus mii čilge suodjalaneiseválddiid ja plánaeiseválddiid geatnegasvuođa árvvoštallat ja čielggadit galgá go suodjalanbargu maiddái oktiiheivehuvvot plánabargui plána- ja huksenlága vuođul. Nuppi dadjosii lasihuvvo láhkavuođđu mii addá Gonagassii vuoigatvuođa addit láhkaásahusa plánaid oktiiheivehuvvon meannudeami birra plána- ja huksenlága vuođul ja suodjaleami birra luonddugáhttenlága vuođul. </p>
    <section>
      <p type="title">Geassemánu 9. b. 1978-mannosaš láhka nr. 50
                  kulturmuittuid birra (kulturmuitoláhka)</p>
    </section>
    <p>§ 8 ja § 9 nuppástuhttimat leat teknihkalaččat. § 22 nr. 1 nuppástuhttimat leat seammaláganat go lasáhusat luonddugáhttenlága § 18 vuosttaš lađđasii, geahča badjelis. </p>
    <section>
      <p type="title">Juovlamánu 21. b. 1979-mannosaš láhka
                  eanajuohkima ja eará birra (eanajuohkinláhka)</p>
    </section>
    <p>  § 2 vuosttaš lađđasa bustávat h ja i ja § 5 nuppi lađđasa nubbi ja goalmmát dajus, ja njealját lađas: Mearrádus joatkkiha sisdoalu gustojeaddji plána- ja huksenlága § 26 vuosttaš lađđasa ođđa viđát dadjosis nu go mearrádus čuojai maŋŋágo eanajuohkinlága § 2 vuosttaš lađas ođđa bustávat h ja i mearriduvvojedje ja bohte fápmui ođđajagemánu 1. b. 2007. Mearrádusat sáhtte guoskat oppa muddenplánii dahje dan dárkileappot mearriduvvon osiide. </p>
    <p>Jus gielda lea mearrádusaid bokte gáibidan ahte areálaárvvuid dahje goluid juohku galgá čuovvut eanajuohkinlága njuolggadusaid, de sáhttá guoskkahallojuvvon eanaeaiggádiid eanetlohku mas lea 2/3 eaiggádiin ja 2/3 dan eanaviidodagas mii guoskkahallojuvvo, gáibidit ahte eanajuohkinriekti čađaha árvojuohkima eaiggádiidda. Eará dáhpáhusain sáhttá eanajuohkin eanajuohkinlága § 2 vuosttaš lađđasa bustáva h) vuođul dušše dalle gáibiduvvot go buot eaiggádat dasa mihtet. Gáibádus sáhttá leat ahte oppa guovlu galgá leat huksemiid ja ráhkadusaid várás. Jus eanajuohkin galgá čađahuvvot, de ferte eanajuohkinriekti árvvoštallat leat go eavttut čađahit eanajuohkima, gč. earret eará eanajuohkinlága § 3 bustáva b mas eanajuohkin eaktuda ahte juohke opmodat galgá oažžut iežas oasi juohkinruktádaga árvolassáneamis. </p>
    <p>Areálaárvvuid ja goluid juohku dain doaibmabijuin mat leat plánaguovllus, galget eanajuohkinlága § 2 vuosttaš lađđasa bustáva h vuođul čađahuvvot ássanviesuid ja ráhkadusaid vástesaš guovllus nu mo dat lea definerejuvvon plána- ja huksenlága § 11-7 vuosttaš lađđasa nr 1 ja § 12-5 nuppi lađđasa nr. 1 vuođul. Dat guovlu siskkilda maiddái ruonasstruktuvrra ja ruonasbáikkiid huksenviidodagas. Dajaldat eanajuohkinlágas fátmmasta danne seamma láhkai go dajaldat ođđa plánalágas daid areálaid maidda galget hukset ja vel dasa gulli vuođđostruktuvrra. Das ferte leat ulbmil mii lea ávkin huksenguvlui. Dábálaččat olgodaddanareálat ja almmolaš friddjaguovllut nu mo párkkat ja váccašangeainnut dollojuvvojit olggobealde, danne go dakkár areálat dábálaččat leat vuođuštuvvon eará ja viidát deasttaide go dušše leat buorrin dakkár huksenguvlui masa plána guoská. Jus plána plánaeavttuin boahtá ovdan ahte lea sáhka báikkálaš friddjaguovllus, de dattetge ferte báikkálaš friddjaguovlu adnojuvvot <span type="quote">«ovttalágan doaibmabidjun»</span>. Dakkár dáhpáhusas lea dábálaččat deaivileabbo ja ulbmáleabbo gohčodit guovllu <span type="quote">«oktasašguovlun»</span> plánas. Almmolaš geaidnu ge sáhttá leat <span type="quote">«ovttalágan doaibmabidju»</span> jus lea sáhka dakkár geainnus mii heive vuođđobargogáibádussii huksengáibádussii gustojeaddji plána- ja huksenlága §:i 67. Eará ge teknihkalaš vuođđostruktuvra huksenguovllus dahje huksenguovllu várás, ovdamearkka dihtii čáhci ja kloáhkka sáhttá leat <span type="quote">«ovttalágan doaibmabidju»</span>. Nu lea maiddái párkaavádat industriijaguovllus, ja vel areálašládja <span type="quote">«oktasašguovllut»</span> nu mo namuhuvvon gustojeaddji lága § 25 vuosttaš lađđasa nummiris 7. Jus vuođđostruktuvrra lea ávkin ulbmilii mii lea viidát, ovdamearkan johtalusráhkadus ja teknihkalaš vuođđostruktuvra, de dat gártá olggobeallái. </p>
    <p>Muđuid lea ovttasráđiid eanadoallo- ja biebmodepartemeanttain § 2 vuosttaš lađđasa bustávain h ja § 5 nuppi lađđasa goalmmát dadjosis dahkkojuvvon dihto divodusat nu ahte láhkateaksta soahpá dasa mii lei áigumuš mearrádusaiguin nu mo dat ledje válddahallojuvvon Odeld.proposišuvnnas nr. 8 (2005-2006) Lága birra nuppástuhttimiid hárrái eanajuohkinlágas jna. Dát láhkanuppástusat fámuiduvve ođđajagemánu 1. b. 2007. Njulgemat čielggadit ahte eanajuohkin sáhttá guoskat areálaárvvuide, gollojuhkui ja ovttalágan doaibmabijuide ássanviessohuksen- ja ráhkadusguovlluin ja daidda <span type="quote">«ovttalágan doaibmabijuide»</span> mat galget leat ávkin dan guvlui mii lea ássanviesuid ja ráhkadusaid várás. Gáibádus sáhttá dalle fátmmastit oppa areála. Viidáseappot čielggaduvvo ahte juohkinruktádat maiddái siskkilda areála <span type="quote">«ovttalágan doaibmabijuide»</span> mat galget leat buorrin guvlui. Eanajuohkinášši sáhttá ráddjejuvvot plánaguovllu osiide. </p>
    <section>
      <p type="title">Geassemánu 29. b. 1990-mannosaš láhka energiija
                  buvttadeami, nuppástuhttima, vuovdima, juogu ja
                  geavaheami ja dakkáraččaid birra
                  (energiijaláhka)
                  § 2-1 nubbi lađas:</p>
    </section>
    <p>Nuppástuhttimat ođasmahttet čujuhusaid njuolggadusaide váikkuhusčielggademiid birra plána- ja huksenlágas. Ođđa plánalágas lea rivttes čujuhus kapihtal 14 doaibmabijuid váikkuhusčielggademiid birra suorgelágaid vuođul. Gustojeaddji ortnet mas lea konsešuvdnaeiseváldi energiija- ja čáhceresursalágaid vuođul ovddasvástideaddji eiseváldi čielggadit makkár váikkuhusat leat suorgedoaibmabijuin, vurdojuvvo joatkašuvvat rievdatkeahttái daid láhkaásahusaid mielde mat leat mearriduvvon plána- ja huksenlága vuođul, gč. mearkkašumiid §:i 14-1. </p>
    <section>
      <p type="title">Mearkkašumit § 2-1 čihččet lađđasa ođđa goalmmát,
                  njealját ja viđát dadjosii:</p>
    </section>
    <p>Mearrádusat leat váldojuvvon mielde fuolahan dihtii dan vuosttaldanvejolašvuođa mii gielddain, fylkkagielddain, Sámedikkis ja stáhtalaš fágaetáhtain lea areálaevttohusaide dálá plána- ja huksenlágas. </p>
    <p>Áigumuš vuosttaldemiin mii čatnasa konsešuvdnaohcamiid (doaibmalohpeohcamiid) meannudeapmái lea ahte namuhuvvon eiseválddit galget sáhttit buktit ovdan daid riidduid mat leat ohcama ja stáhtalaš ja guvllolaš eiseválddiid beroštumiid gaskkas guđege eiseválddi ovddasvástádussuorggis. </p>
    <p>Dakkár vuogádaga čađaheapmi konsešuvdnameannudeamis mii addá eanaš seamma vuoigatvuođaid go daid mat vuosttaldaneiseválddiin odne leat plánaevttohusaide ja plánaide, čuoččaldahttet gažaldagaid maid lea dárbu čielggadit dárkileappot. </p>
    <p>Čuovvovaš guoská konsešuvdnaohcamušaide main NČEii lea fápmuduvvon konsešuvdnafápmu, álggus dat mearkkaša ohcamiid fápmorusttegiidda mat meannuduvvojit energiijalága dahje čáhceresursalága vuođul. Daid doaibmabijuid hárrái main Gonagas lea konsešuvdnaeiseváldi, čujuhuvvo mearkkašumiide čázádatbuođđunlága § 6 nr. 1 vuosttaš lađđasa ođđa viđát, guđát ja čihččet dadjosii. </p>
    <p>Departemeanta atná ulbmillažžan ahte vuosttaldanortnet nu bures go vejolaš heivehuvvo konsešuvdnaprosessii. Dat mielddisbuktá ahte vuosttaldeapmi berre dieđihuvvot go ovddiduvvo gulaskuddancealkámuš konkrehta konsešuvdnaohcamii. Dakkár dieđiheapmi addá konsešuvdnaeiseváldái ákka gulahallat vuosttaldaneiseválddiin ja doaibmabiddjiin iskan dihtii lea go vejolaš mieđihit vuosttaldeapmái, ovdamearkka dihtii prošeavtta muddemiin, sierranas váidudeaddji doaibmabijuiguin jna. Skovvejuvvon proseassa siskkilda ahte ii šatta dakkár vuogádat mas sierra orgána lea soabaheaddji, gč. árvalusa § 5-6 vuosttaš lađđasa viđát dadjosii, go dat ii leat ulbmillaš. Konsešuvdnaeiseválddit galget ohcamušaid meannudeamisteaset ollislaččat vihkkedallat buot báikkálaš, guvllolaš ja riikkalaš áššáiguoski deasttaid. </p>
    <p>Jus ii leat vejolaš miehtat vuosttaldeapmái ollásit dahje muhtun muddui, de sáhttá konsešuvdnaeiseváldi dattetge addit konsešuvnna, seamma láhkai go gielda ge odne sáhttá mearridit plána. Vuosttaldeamis lea dalle dat váikkuhus ahte konsešuvdnamearrádus ii leat loahpalaš, nu go mearrádus ge mii lea váidojuvvon. </p>
    <p>Konsešuvdnamearrádus ferte dalle sáddejuvvot Oljo- ja energiijadepartementii loahpalaš mearrádussii. </p>
    <p>Dakkár áššiin lea dábálaš ahte áššeoasehasain lea vuoigatvuohta ovddidit váidaga. Sihke gielddat ja fylkkagielddat, ja dan lassin lea maiddái eanaeaiggádiin, vuoigatvuođalaččain ja sierranas biras- ja beroštusorganisašuvnnain vuoigatvuohta váidit. </p>
    <p>Departemeanta atná ulbmillažžan ahte vejolaš vuosttaldemiid ja vejolaš váidagiid meannudeapmi oktiiheivehuvvo áššemeannudeami ja áiggi dáfus. Evttohuvvo láhkaásahussii láhkavuođđu vai lea vejolaš dárkileappot čielggadit vuosttaldeami geavaheami konsešuvdnagieđahallama oktavuođas energiijalága vuođul. </p>
    <p>Dasto evttohuvvo ahte vuosttaldaneiseválddiide addojuvvo váidinvuoigatvuohta hálddahuslága vuođul, jus dain ii leš jo dakkár vuoigatvuohta. Dannego vuosttaldaninstituhta geavaheapmi addá vejolašvuođaid čađahit šiehtadallamiid ja heivehallamiid konsešuvdnamearrádusa ovdal, de háliida departemeanta ahte vuosttaldaninstituhtta šaddá deháleamos váikkuhangaskaoapmin vuosttildit konsešuvdnaohcama go dat lea vejolaš. </p>
    <section>
      <p type="title">Mearkkašupmi § 2-2 vuosttaš lađđasa ođđa nuppi
                  dadjosii:</p>
    </section>
    <p>Ođđa nubbi dajus ii mielddis buvtte maidege nuppástusaid gustojeaddji riektái, muhto lea váldojuvvon mielde riekteteknihkalaš sivaid geažil čielggadan dihtii energiijalága ja plána- ja huksenlágaid gaskasaš doaibmaviidodagaid. Čujuhuvvo sullasaš mearrádusaide čázádatbuođđunláhkii ja čáhceresursalága § 22 njealját lađđasii. Rusttet mii lea namuhuvvon energiijalága § 3-1 goalmmát lađđasis ii leat plána- ja huksenlágas earret lága kapihttaliin 2 ja 14, gč. plána- ja huksenlága § 1-3 nuppi lađđasa. Mearrádus deattasta ahte konsešuvdnavuogádat galgá bissut ja ahte vuogádat ii galgga heivehallojuvvot plána- ja huksenlága vuogádahkii earálágan konsešuvdnageatnegas doaibmabijuid oktavuođas energiijalága vuođul. </p>
    <section>
      <p type="title">Mearkkašupmi § 3-1 ođđa goalmmát ja njealját
                  lađđasii:</p>
    </section>
    <p>Ođđa goalmmát lađas deattasta ahte plána- ja huksenláhka earret kapihttala 14 doaibmabijuid váikkuhusčielggadeami birra suorgelágaid vuođul ja kapihttala 2 kártavuođu ja báikáduvvon dieđuid birra, ii gusto konsešuvdnageatnegas rusttegiidda mat leat elektrihkalaš energiija jođiheami ja nuppástuhttima várás ja maidda gullet elektrihkalaš rusttet ja huksenteknihkalaš huksehusat nu go namuhuvvon energiijalágas § 3-1 goalmmát lađđasis. </p>
    <p>Rusttegat mat jođihit dahje nuppástuhttit elektrihkalaš energiija oktan dasa gulli elektrihkalaš rusttegiin ja huksenteknihkalaš huksehusaiguin, leat earret eará fápmojođđasat, transformáhtorstašuvnnat, lavttarusttegat ja huksenteknihkalaš huksehusat mat njuolgga čatnasit elektrihkalaš rusttegiidda ja daid doibmii. Spiehkastat guoská juohke dákkár rusttegii dahje huksehussii maidda konsešuvdna guoská ja eavttuide ja mat dárbbašuvvojit elektrihkalaš rusttegiid doibmii, visttiide, jođiheapmái ja beassamii. Buvttadanrusttegat eai gula dása. Juohkelágan neahttarusttegiidda maidda ii guoskka dahje mat huksejuvvojit energiijalága § 3-2 vuođul guovlokonsešuvnna birra, gal guoská spiehkastat, ja dasa gullet maiddái buvttadan- ja geavahanradiálat mat gieđahallojuvvojit § 3-1 vuosttaš lađđasa vuođul. </p>
    <p>Ahte láhka ii gusto, mearkkaša vuos ahte dakkár doaibmabijut sáhttet huksejuvvot ja jođihuvvot beroškeahttái das mo areálageavaheapmi ferte leat mearriduvvon rievttálaččat čadni plánain plána- ja huksenlága vuođul daid areálaid várás maidda rusttegat gusket. Spiehkastagat mielddiset buktet dasto ahte eai mearriduvvo gáibádusat sierranas plánenproseassaid várás dahje eai mearriduvvo plánamearrádusat dakkár rusttegiid várás. </p>
    <p>Nu ii šatta ge leat rievttálaš vuođđu álggahit proseassa plána- ja huksenlága vuođul gieđahallan dihtii gažaldagaid sierralobiid birra gielddaplána areálaoasis, muddenplánas (ja muddenmearrádusain) dahje dárkilis plánas dahje addin dihtii sierralobi plánagáibádusain dákkár rusttegiidda. Ii ge leat rievttálaš vuođđu ođđa plánii ja plánarievdadusaide, dahje priváhta muddenplánaevttohusa ovddideapmái. Doaibmabiju lea vejolaš čađahit beroškeahttái vejolaš guvllolaš plánamearrádusain. </p>
    <p>Spiehkastat váikkuha rievttálaččat čadni areálageavaheapmái mii lea mearriduvvon sihke boarráset ja ođđaset plánain ja mearrádusain. Nuppástusat váikkuhit maiddái plánaproseassaide mat leat jo álggahuvvon. </p>
    <p>Vaikke vel rusttegat mat leat namuhuvvon energiijalága § 3-1 ođđa goalmmát lađđasis spiehkastuvvojit lága doaibmaviidodagas, de oaivvilda departemeanta ahte lea dárbu ahte konsederejuvvon doaibmabijut leat mielde olámuttus báikáduvvon diehtun jna. Danne galgá kapihtal 2 gustot dakkár doaibmabijuide. Dakkár konsešuvnnaid ohcamii ja konsešuvnna dieđiheapmái hábmejuvvo oassin dábálaččat kárta mii berre leat diehtovuođđun gieldda plánemii muđuid. Dárkilet njuolggadusat sáhttet mearriduvvot go geavahuvvo láhkaásahusa láhkavuođđu §:s 2-1. </p>
    <p>Muđuid čujuhuvvo mearkkašumiide plána- ja huksenlága § 1-3 nuppi lađđasii. </p>
    <p>Ođđa njealját lađas nanne ahte Oljo- ja energiijadepartemeanta sáhttá mearridit ahte loahpalaš konsešuvdna fápmorusttegiidda njuolga galgá doaibmat stáhtalaš areálaplánan. Mearrádus lea váldojuvvon plána- ja huksenlága § 6-4 goalmmát lađđasii. Seammalágan mearrádusat leat váldojuvvon mielde čáhceresursaláhkii ja čázádatbuođđunláhkii. Mearrádus lea váldojuvvon mielde garvin dihtii dárbbašmeahttun ja maŋŋoneaddji plánaproseassaid ja ahte konsešuvdnameannudeapmi galgá bissut. </p>
    <p>Buot ovdamunit ja heađušteamit vihkkedallojuvvojit ollislaš árvvoštallamis konsešuvdnameannudeamis mas báikkálaš, guvllolaš ja riikkalaš vuoruheamit, ja vel deasttat eanaeaiggádiidda ja guoskkahallojuvvon eará priváhta ja almmolaš beroštusaide váldojuvvojit vuhtii. Váldojuvvo mielde mearrádus das ahte eiseválddit main lea vuosttaldanvuoigatvuohta plánalága vuođul, maiddái ožžot vuosttaldanvuoigatvuođa ja viiddiduvvon váidinvuoigatvuođa. Fápmorusttegiid konsešuvdnameannudeapmi duhtada viehka muddui áššemeannudangáibádusaid plána- ja huksenlága vuođul. </p>
    <p>Mearrádusa ii leat láhkanjuolggadusa vuođul vejolaš váidit, gč. plána- ja huksenlága § 6-4 goalmmát lađđasa nuppi dadjosa. Čujuhuvvo mearkkašumiide ođđa plána- ja huksenlága §:i 6-4 mii dárkileappot válddahallá mearrádusa. </p>
    <p>Čujuhuvvo muđuid mearkkašumiide Odeld.prp. nr. 32 (2007-2008) kapihttalii 3.6.2. </p>
    <section>
      <p type="title">Geassemánu 11. b. 1993-mannosaš láhka nr. 101
                  áibmojohtalusa birra (áibmojohtalusláhka)</p>
    </section>
    <p>Lasáhus lága §:i 7-6 vástida mearrádusaide eará lágain, dás maiddái akvakulturlágas, mii cealká geatnegasvuođa ovttasráđiid bargat ja oktiiheivehit ohcamiid meannudeami áššáiguoski lága vuođul oktan plánain ja plánameannudeamis. Dát deattastuvvo nuppi lađđasis. Goalmmát lađas mearrida ahte áibmojohtaluseiseválddit álggus dábálaččat eai sáhte addit doaibmalobi jus ohccojuvvon doaibmabidju gártá vuostálagaid gielddaplána plánaosiin dahje muddenplánain plána- ja huksenlága vuođul. Dát sihkkarastá ahte eai plánaeiseválddit eai ge áibmojohtaluseiseválddit daga vuostálas mearrádusaid dárkilet árvvoštallama haga. Njealját lađas rahpá dattetge vejolašvuođa addit konsešuvnna dákkár čadni areálaplána vuostá, muhto dalle ferte gieldda árvvoštallan ja miehtan leat vuođđun. Gieldda miehtan muitala ahte gielda sáhttá dahkat plánarievdadusa dahje árvvoštallat vejolašvuođa addit sierralobi nu ahte konsešuvdnadoaibmabidju maiddái biddjojuvvo gieldda plánavuđđui. </p>
    <section>
      <p type="title">Skábmamánu 24. b. 2000-mannosaš láhka nr. 82
                  čázádagaid ja bodnečáziid birra</p>
    </section>
    <p>§ 22 njealját lađđasa ođđa nubbi dajus: Ođđa nubbi dajus nanne ahte Oljo- ja energiijadepartemeanta sáhttá mearridit ahte fápmobuvttadanrusttega loahpalaš konsešuvdna iešalddis sáhttá doaibmat stáhta areálaplánan. Mearrádus lea váldojuvvon mielde plána- ja huksenlága §:i 6-4. Vástideaddji mearrádusat leat váldojuvvon mielde energiijaláhkii ja čázádatbuođđunláhkii. Mearrádusa duogáš lea dat deasta ahte dalle lea vejolaš eastadit dárbbašmeahttun ja maŋideaddji plánaproseassaid dainna ulbmiliin ahte konsešuvdnameannudus galgá bissut. </p>
    <p>Buot ovddamunit ja heađušteamit vihkkedallojuvvojit ollislaš árvvoštallamis konsešuvdnameannudeamis mas leat mielde báikkálaš, regionála ja nationála vuoruheamit ja vel deasttat eanaeaiggádii ja eará priváhta ja dábálaš beroštusaide maidda doaibmabidju guoská. Mielde váldojuvvo dat mearrádus ahte eiseválddiide geain lea vuosttaldanvuoigatvuohta plánalága vuođul, maiddái addojuvvo vuosttaldanvuoigatvuohta ja viiddiduvvon váidinvejolašvuohta konsešuvdnalágaid vuođul. Fápmobuvttadanrusttegiid konsešuvdnameannudeapmi váldá vuhtii buori muddui áššemeannudangáibádusaid plána- ja huksenlága vuođul. </p>
    <p>Mearrádusaid dán mearrádusa vuođul ii sáhte váidit, geahča plána- ja huksenlága § 6-4 nuppi dadjosa. Čujuhuvvo mearkkašumiide §:i 6-4 mas mearrádus válddahallojuvvo lagabui. </p>
    <p>Mearrádusa goalmmát lađđasis boahtá ovdan ahte ovtta čázádaga iešguđet doaibmabijuid ollislaš plánen berre dahkkojuvvot plána- ja huksenlága njuolggadusaid vuođul. Dat mearkkaša ahte sihke doaibmabidjoeaiggát ja konsešuvdnaeiseváldi fertejit vuhtiiváldit bajimus plánaid – nu go omd. regionála plánaid smávvafápmorusttegiid várás ja hálddašanplánaid čáhcehálddašanláhkaásahusa vuođul – seamma láhkai go eará oassálastit ja eiseválddit daid riekteváikkuhusaid olis, mat dakkár plánain leat lága vuođul. </p>
    <p>Maiddái gieldda plánain leat láidestusat das maid gielda sáhttá dohkkehit guovllus. Gieldda oainnuin leat dehálaš dieđut konsešuvdnaeiseváldái, ležžet dal cealkámušat konsešuvdnaohcamii vai oassin gieldda plánain. Konsešuvdnaeiseváldi geahččala álo gávdnat čovdosiid mat fuolahit gieldda beroštusaid buoremusat. Dušše dalle go eará deasttat leat losibut – ollislaš servodatlaš árvvoštallama vuođul – de ii dárbbaš vuhtiiváldit gieldda oainnuid oppanassiige dahje vuhtiiváldit dušše muhtun muddui. </p>
    <section>
      <p type="title">Mearkkašupmi §:i 24, ođđa goalmmát lađas:</p>
    </section>
    <p>Daid fápmorusttegiid várás, main NČE lea konsešuvdnaeiseváldi, geahča mearkkašumiid energiijalága rievdadusaid vuolde. </p>
    <p>Daid fápmorusttegiid várás, main Gonagas lea konsešuvdnaeiseváldi, geahča mearkkašumiid čázádatbuođđunlága rievdadusaid vuolde. </p>
    <section>
      <p type="title">Geassemánu 17. b. 2005-mannosaš láhka nr. 101
                  opmodatregistara birra (matrihkkalláhka)</p>
    </section>
    <p>§:s 2 rievdaduvvo geográfalaš doaibmaviidodat nu ahte dat šaddá seamma lágan go plána- ja huksenlágas, dat mearkkaša ovtta mearramiilla rádjai olggobealde vuođđolinnjáid. </p>
  </body>
</document>
