<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>5. Oppalaš čielggadangáibádusat - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>1334</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/md/Dokumeanttat/Johtocalus/2009/T-209-Plana--ja-huksenlaga-oa-planaoasi-fapmuibidjan/5-Oppala-ielggadangaibadusat.html?id=571088</origFileName>
    <parallel_text location="5-generelle-utredningskrav.html_id=571088" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>T-2/09 Plána- ja huksenlága ođđa plánaoasi fápmuibidjan </p>
    <section>
      <p type="title">Geassemánu 27. b. 2008 mannosaš
                láhka nr. 71 plánema ja huksenáššemeannudeami birra
                (plána- ja huksenláhka) (plánaoassi) boahtá fápmui
                suoidnemánu 1. b. 2009.</p>
    </section>
    <section>
      <p type="title">5. Oppalaš čielggadangáibádusat</p>
    </section>
    <section>
      <p type="title">5.1 Plánaprográmma</p>
    </section>
    <p>§ 4-1 vuođul galgá buot guvllolaš plánaid ja gielddaplánaid várás, ja daid muddenplánaid várás main sáhttet leat mearkkašahtti váikkuhusat birrasii ja servodahkii, oassin plánaálggaheami dieđiheamis, ráhkaduvvot plánaprográmma vuođđun plánabargui. </p>
    <p>Plánaprográmmagáibádus guoská dál buot regionála plánaide ja gielddaplánaide. Dát lea viiddideapmi phl.85 ektui, mas plánaprográmmagáibádus dušše guoská plánaide main leat láiddanjuolggadusat dahje rámmat huksema várás. Nu mo ovdal ge, de lea maiddái gáibádus ahte muddenplánain main sáhttet leat mearkkašahtti váikkuhusat birrasii ja servodahkii, galgá leat plánaprográmma. Láhkaásahusas čielggaduvvo guđe plánaide dát guoská. </p>
    <p>Evttoheaddjis dat lea ovddasvástádus ráhkadit plánaprográmmaevttohusa, ja ovddasvástideaddji eiseváldi fas galgá mearridit prográmma. Visogovvaplánaid oktavuođas ja guovlomuddemiid oktavuođas plána- ja huksenlága vuođul lea plánaeiseváldi dábálaččat sihke evttoheaddji ja ovddasvástideaddji eiseváldi. Dárkilis muddenevttohusa oktavuođas lea dábálaččat priváhta evttoheaddji, muhto gielda dat lea plánaeiseváldi ja ovddasvástideaddji eiseváldi mii mearrida plánaprográmma. Lága ja láhkaásahusa rámmaid siskkobealde sáhttet evttoheaddji ja gielda soahpat bargamušjuogu mii čatnasa priváhta muddenevttohusa plánaprográmma gulaskuddamii ja ráhkadeapmái. </p>
    <p>Muđuid čujuhuvvo láhkaásahussii ja sierra bagadussii. </p>
    <section>
      <p type="title">5.2 Plánačilgehus ja váikkuhusčielggadus</p>
    </section>
    <section>
      <p type="title">Plánačilgehus</p>
    </section>
    <p>§ 4-1 vuođul galgá buot plánaevttohusain lága vuođul almmolaš geahčadeami oktavuođas leat plánačilgehus mii válddahallá plána ulbmila, váldosisdoalu ja váikkuhusaid, ja vel plána gaskavuođa daid rámmaide ja láiddanjuolggadusaide mat gusket guvlui. Plánačilgehus galgá čájehit plána gaskavuođa eará plánaide mat gusket guvlui. </p>
    <p>Plánavuogádagas galgá leat oktilisvuohta. Erenoamáš dehálaš lea ahte čilgejuvvo soahpá go plána gustojeaddji bajimus plánaide dahje mielddisbuktá go dat rievdadusaid. </p>
    <p>Muhtun dilálašvuođain gustojit sierranas áššemeannudannjuolggadusat plánaevttohussii mat jogo dávistit bajimus plánaide dahje rihkkot daid. </p>
    <p>Plánačilgehus galgá leat mielde plánaevttohusas go dat sáddejuvvo gulaskuddamii. Dat galgá leat nu dievas ja aiddolaš ahte lea vejolaš oažžut dakkár gova mii válddahallá daid deasttaid mat leat plána duogábealde. Dat galgá maiddái čájehit maid plána mielddisbuktá guoskevaš beliide, beroštusaide ja deasttaide. Dát dat lea dajaldaga <span type="quote">«váikkuhusaid»</span> sisdoallu. Plánaeiseválddiide gullá árvvoštallat lea go plána válddahallan doarvái buorre. Váilevašvuohta plánačilgehusas sáhttá leat áššemeannudanmeattáhus. </p>
    <p>Plánačilgehus galgá boahtit čielgasit ovdan dain áššebáhpáriin mat ovddiduvvojit meannudeapmái go plána galgá dohkkehuvvot. Areálaplánaid oktavuođas ollista plánačilgehus plánakártta ja daid mearrádusaid mat galget gustot plánaguvlui. </p>
    <section>
      <p type="title">Váikkuhusčielggadus</p>
    </section>
    <p>Váikkuhusčielggadusmearrádusat dán kapihttala vuođul mearkkašit phl.85 § 16-2 ja kap. VII-a mearrádusaid joatkima. Láhkarievdadusat oktan ođđa láhkaásahusain váikkuhusčielggadusaid birra bohte fápmui cuoŋománu 1. b 2005. Láhkarievdadus attii dárbbašlaš lágalaš rámmaid čađahit EU-direktiivva (gohččosa) dihto plánaid ja prográmmaid birasváikkuhusaid árvvoštallama birra (ráđđedirektiiva 2001/42/EF). Geassemánu 27. b. 1985-mannosaš EU-direktiiva 85/337/EØF dihto almmolaš ja priváhta prošeavttaid birasváikkuhusaid birra, ja njukčamánu 3. b. 1997-mannosaš EU-direktiiva 97/11/EF direktiivva 85/337/EØF rievdadusaid birra, lea ovdal siskkáldahttojuvvon plána- ja huksenláhkii ja láhkaásahussii váikkuhusčielggadusaid birra. Dás čujuhuvvo muđuid ođđa láhkaásahussii mii boahtá fápmui oktanaga dáinna lágain ja bagadusain dán láhkii. </p>
    <p>Váikkuhusčielggadusgáibádus gusto daidda regionála plánaide ja gielddaplánaide, mat mearridit njuolggadusaid dahje rámmaid boahttevaš huksemii, ja muddenplánaide main sáhttet leat stuorra váikkuhusat birrasii ja servodahkii. Dat mearkkaša ahte váikkuhusčielggadusgáibádus guoská sihke visogovvaplánaide mat čielggadit boahttevaš areálageavaheami váldodoaibmamušaid ja konkrehta huksendoaibmabijuid dárkilis plánaide. </p>
    <p>Váikkuhusčielggadus galgá ráhkaduvvot mearriduvvon plánaprográmma vuođul, geahča § 4–1, ja válddahallat ja árvvoštallat plána váikkuhusaid áššáiguoskevaš biras- ja servodatfáttáide. Váikkuhusčielggadusa sisdoallu, viidodat ja dárkilvuođa dássi galgá heivehuvvot guovdilis plánašládjii ja čielggadandárbbuide. Regionála plánaid oktavuođas, gielddaplána areálaoasi oktavuođas ja dakkár guovlomuddema oktavuođas mas lea vuollegis bienalašvuođa dássi, leat erenoamážit evttohuvvon huksenstrategiijaid váikkuhusat ja plána areálarievdadusaid dievaslaš váikkuhusat maid ferte čielggadit. Dattetge ferte dárbbašlaš muddui árvvoštallat váikkuhusaid bođu guovlluide. Bođu guovlluid árvvoštallandássi ja –viidodat sorjá dakkár beliin go sturrodagas, riidodásis ja váikkuhusaid viidodagas. </p>
    <p>Muddenplánaid (bienalaš muddema) váikkuhusčielggadusa fokus lea dain konkrehta huksendoaibmabijud váikkuhusain, maid várás muddejuvvo. Dattetge lea dievaslaš plána mii galgá čielggaduvvot váikkuhusaid dáfus. Huksenguovlluid várás galgá duođaštuvvot ahte leat čielggaduvvon molssaeavttut huksemiidda gilvojuvvon eatnamiid olggobeallái. </p>
    <p>Váikkuhusčielggadusain lea dehálaš čielggadit guoskevaš ja realisttalaš molssaeavttuid. Guđe molssaeavttut dat galget čielggaduvvot, ja guđe dásis, mearriduvvo plánaprográmma bokte. Dehálaš prinsihppan lea dábálaččat ahte gažaldat molssaeavttot sajušteami birra, gullet visogovalaš plána dássái, ja bienalaš plána dásis leat fas molssaeaktoárvvoštallamat dábálaččat molssaeavttot doaibmabijuid hábmema birra dahje váidudeaddji doaibmabijuid birra mat geahpidit heađuštusaid. Muddenplánaid oktavuođas mat rihkkot visogovvaplána, lea dattetge guovdil bidjat dan gáibádusa ahte molssaeavttot sajušteapmi galgá leat čielggaduvvon. </p>
    <p>Jus seamma guovllu ovddeš dahje bajimus plánat leat čielggaduvvon váikkuhusaid dáfus, de dan ferte váldit vuhtii guoskevaš plána čielggadandárbbu konkrehta árvvoštallama oktavuođas. Dehálaš prinsihppa lea ahte čielggademiid mat leat čađahuvvon ovdal, ii galgga leat dárbu čađahit ođđasis. </p>
    <p>Váikkuhusčielggadusa meannudeapmi doaibmá sajáiduvvan oassin plánameannudeamis ja lea lagabui válddahallojuvvon iešguđet plánašlája mearrádusain. Daid plánaid várás, maidda mearrádus guoská, lea oppalaš gáibádus ahte mearrádusa áššečilgehusas galgá boahtit ovdan mo váikkuhusat plánaevttohusas oktan váikkuhusčielggadusain ja daid cealkámušaiguin mat leat boahtán sisa, leat árvvoštallojuvvon, makkár deaddu daidda lea biddjojuvvon ja mo dat leat čuovvoluvvon gitta ášši loahppamearrádussii. </p>
    <p>Lea maid gáibádus ahte áššečilgehus oktan vuođustusain galgá leat almmolaččat olámuttus, ja ahte ášši mearrádus galgá almmuhuvvot. </p>
    <section>
      <p type="title">5.3 Servodatsihkkarvuohta ja riska- ja
                  raššivuođaanalysa</p>
    </section>
    <p>  § 4-3 vuođul galgá plánaeiseváldi huksenplánaid ráhkadettiin bearráigeahččat ahte riska- ja raššivuođaanalysa čađahuvvo plánaguovllus, dahje ieš čađahit dakkár analysa. Analysa galgá čájehit buot riska- ja raššivuođadiliid main lea mearkkašupmi dasa ahte lea go areála heivvolaš huksenáigumuššii, ja dakkár diliid vejolaš nuppástuvvamii maid huksen sáhttá dagahit. Guovllut main lea várra, riska dahje raššivuohta merkejuvvojit plánii deastaavádahkan, geahča §§ 11-8 ja 12-6. Plánaeiseváldi galgá areálaplánain mearridit dakkár mearrádusaid huksema birra avádahkii, dás maiddái gildosa, mat dárbbašuvvojit eastadan dihtii vahága ja massima. </p>
    <p>Gonagas sáhttá addit láhkaásahus riska- ja raššivuođaguorahallama birra. Dát vejolašvuohta ii leat geavahuvvon. </p>
    <p>Bargamuš gullá juohke almmolaš eiseváldái mii lea mielde plánemis ja mas lea ovddasvástádus dain bargamušain main lea mearkkašupmi servodatsihkkarvuhtii. Mearrádus lea erenoamážit jurddašuvvon danin vai lea vejolaš eastadit riskka čuožžileames areálahálddašeami geažil. Iešalddis lea vejolaš eastadit geavaheames dakkár areálaid main lea sávakeahtes riska ja raššivuohta. Jus doppe leat riska ja raššivuođadilit, de berre leat várrugas váldimis atnui areála. Molssaektosaččat ferte visttiid ja /dahje areálaid hábmet ja geavahit dan láhkai ahte vahátvejolašvuohta dollojuvvo dohkálaš dásis. </p>
    <p>Plánaeiseválddis lea geatnegasvuohta fuolahit ahte riska- ja raššivuođaguorahallan čađahuvvo plánaguovllus. Riska ja raššivuohta sáhttá nuppi dáfus čatnasit areálii nu mo dat lea luonddu bealis, nu go ovdamearkka dihtii ahte das lea dulve-, uđas- dahje rádonvárra. Dat sáhttá maid čuožžilit areálageavaheami geažil, ovdamearkka dihtii dan geažil mo dehálaš rusttegat sajuštuvvojit gaskaneaset, dahje mo areálat geavahuvvojit. Evttohusat dahje mearkkašumit dakkár diliid birra fertejit boahtit áššáiguoskevaš plánaeiseválddiin ja bearráigeahččaneiseválddiin. Analysa lea dehálaš vuođđu plánabargui. Riska- ja raššivuođaanalysa lea oppalaš gáibádus. Daidda plánaide maidda váikkuhusčielggadusa sierra gáibádus guoská, geahča § 4-2 nuppi lađđasa, lea riska- ja raššivuođaanalysa dábálaččat oassi dain čielggadusain mat galget čađahuvvot dán oktavuođas. Dalle ferte riska- ja raššivuođaanalysa barggu váldit mielde plánaprográmmii. Geatnegasvuohta oažžut čađahuvvot dakkár analysa gullá dábálaččat plána evttoheaddjái. </p>
    <p>Jus riska- ja raššivuođaanalysas galggaš leat geavatlaš mearkkašupmi, de fertejit bohtosat doarvái bures boahtit ovdan plánain. Mii guoská dihto areálaid várrii, riskii dahje raššivuhtii, dahje areála dihto geavaheapmái, de dat galget merkejuvvot gielddaplána areálaoassái deastaavádahkan dakkár mearrádusaiguin, dás maiddái gildosiiguin, mat dárbbašuvvojit eastadan dihtii vahága ja massima. </p>
  </body>
</document>
