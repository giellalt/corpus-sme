<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Stáhtaministara ođđajagesárdni jagi 2011 - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>1505</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/smk/aktuelt/taler_og_artikler/statsministeren/statsminister_jens_stoltenberg/2011/stahtaministara-oajagesardni-jagi-2010.html?id=629901</origFileName>
    <parallel_text location="statsministerens-nyttarstale-2011.html_id=629901" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision$; </version>
  </header>
  <body>
    <p>Sárdni/artihkal , 03.01.2011 </p>
    <p>Stáhtaministtar Jens Stoltenberg</p>
    <section>
      <p type="title">Stáhtaministara ođđajagesárdni jagi 2011</p>
    </section>
    <section>
      <p type="title">Dan sáddejedje NRK ja
                    TV2 ođđajagemánu 1. b. 2011</p>
    </section>
    <p xml:lang="nob">
      <em type="italic">Stáhtaministtar Jens Stoltenberg. Foto: Jon
                    Eeg/Scanpix.</em>
    </p>
    <p>Ráhkis buohkat!</p>
    <p>Dáid beivviid lea 100 jagi dasságo Roald
                    Amundsen áŋkorasttii Fálesgohppái.</p>
    <p>»Framheim” nammasaš doarjjabáikkis son ráhkkanii
                    johtit maŋimuš gaskka Lullibullii vai joavdá ovdal
                    eaŋgalasolbmuid geaiguin son lei gilvaleamen.
                     </p>
    <p>Máilbmi vurddii čearggosmielain.</p>
    <p>Erenoamážit bures lihkostuvvan ekspedišuvnna
                    geažil vihtta albmá jovde eanajorbadasa lulimus
                    čuoggái juovlamánu 14. beaivvi 1911.</p>
    <p>Go Roald Amundsen ceggii Norgga leavgga son
                    maiddái čalmmustahtii Norgga máilmmekárttas.</p>
    <p>Danne mii áigut ge dán jagi ávvudit dehálaš
                    vuođđologu riikamet historjjás.</p>
    <p>Amundsena máinnalmas dahku šattai nuorra riikii
                    rámádussan.</p>
    <p>Ovttas Fridtjof Nansena ekspedišuvnnaiguin dat
                    šattai min norgalaš identitehtamet oassin.</p>
    <p>Ávdin jiekŋamáilbmi hábmii Norgga.</p>
    <p>Unna riikkaš čájehii máilbmái ahte dat nákcii
                    čađahit stuorra daguid.</p>
    <p>Juovlamánus mun áiggun leat mielde ávvudeamen
                    100-jagibeaivvi buollačuoggás.</p>
    <p>Doppe mii áigut muittuhit guhtet guoibmaseamet
                    ahte juohke buolva ferte alcces válljet jálos
                    ulbmiliid:</p>
    <p>Antárktisis jagi 2011 ii leat sáhka gilvaleamis,
                    muhto ovttasbarggus.</p>
    <p>Ollu riikkaid dutkit barget ovttasráđiid ádden
                    dihtii daid váralaš dálkkádatnuppástuvvamiid mat
                    áitet oppa máilmmi.</p>
    <p>Nansen ja Amundsen vuollásteigga jieŋaid.</p>
    <p>Min máinnalmas dahku galgá caggat jieŋaid
                    suddamis.  </p>
    <p>---</p>
    <p>Eambbo go 1200 otná norgalaččain ledje riegádan
                    go Roald Amundsen joavddai Lullibullii.  </p>
    <p>Dan čuohtejagis mii lea gollan dan rájes, sii
                    leat vásihan man ipmašiid ollu Norga lea
                    nuppástuvvan.</p>
    <p>Seammás go buollajohttit johte lulás Fram
                    nammasaš fatnasiin, de norgalaš biiggát ja
                    láigodálolaččat duháhiid mielde vulge oarjjás
                    Amerihkáfatnasiin.  </p>
    <p>Ođđa riikkas ledje buoret vejolašvuođat fidnet
                    barggu ja eatnama.</p>
    <p>Norgalaš sirddolaččain okta čálii jierásmuvvan
                    ruoktot ahte Amerihkás »... mii borrat
                    juovlaborramušaid juohke beaivvi”.</p>
    <p>Jagi 1911 mii leimmet geafes eanadoalloservodat
                    mas olut fárrejedje eret.</p>
    <p>Jagi 2011 mii leat rikkis, ođđaáigásaš servodat
                    masa olut háliidit fárret.</p>
    <p>Dat ollu ruoŧŧilaččat geat doalahit Norgga
                    jođus, dadjet ahte Norga giktala hirbmadit alla
                    bálkkáiguin ja buriid bargofálaldagaiguin.</p>
    <p>Jurddaš makkár eallinmátkkošteapmi min riikka
                    boarráseamos ássiin lea leamaš!</p>
    <p>Sii riegádedje nuorra riikii mii lei Eurohpa
                    geafimus riikkaid searvvis.</p>
    <p>Nuorran olut sis fertejedje birget barggu haga
                    »garra golbmalotjagiin”, máilmmi ovddit stuorra
                    ekonomalaš kriissa áigge.</p>
    <p>Sii šadde rávesolmmožin nazismma vuostálasti
                    soađi áigge.</p>
    <p>Dan maŋŋá sii geavahedje eallimeaset hukset
                    dakkár čálgoservodaga maid ii oktage eará
                    álbmogiid, ii gostege eara sajis máilmmis, ii
                    goassege historjjás leat vásihan.</p>
    <p>Danne leat ge boarrasepmosat min gaskkas buriin
                    ánssášemiin gohčoduvvon »ovddimus buolvan”.</p>
    <p>---</p>
    <p>»Ovddimus buolva” muitojuvvo maiddái eará
                    rahčamiid geažil.</p>
    <p>Ollu lei man geažil olbmot Norggas illudedje
                    ráfigiđa 1945.</p>
    <p>Bohtosiid lei vejolaš oaidnit jagi 1946 alla
                    riegádahttinloguin.</p>
    <p>Stuorra soađi maŋŋásaš riegádan mánnáhivvodagat
                    leat dál šaddamin penšonistan, ja mii eallit
                    dađistaga boarrasabbun.</p>
    <p>Historihkárat rehkenastet 30 jagi buolvan.</p>
    <p>Norggas lea vurdojuvvon eallinahki guhkkon masá
                    buolvvain maŋimus 100 jagi áiggis.</p>
    <p>Aiddo dat ahte nu olut mis ellet guhkit, soaitá
                    leat ge dan ovdáneami buoremus mearkan maid mii
                    leat vásihan.  </p>
    <p>100 jagi dás ovdal ollu 65-jahkásaččaid
                    fuolahedje sin mánát.</p>
    <p>Odne fuolahit ollu 65-jahkásaččat
                    váhnemiiddiset.</p>
    <p>Dás lea sáhka áibbas ođđalágan boarisvuođas.</p>
    <p>Odne eai heaŋgá boarrásat dorvves seainnis, sii
                    čohkkájit dihtora ovddas.</p>
    <p>Sii deaivvadit gávpeguovddážis, bridgesearvvis,
                    golfagiettis ja boarrásiiduniversitehtas.</p>
    <p>Servodaga ahkeoaidnu nuppástuvvá áiggi
                    mielde.</p>
    <p>Ja nu go mun ieš ge fuomášin go mun devden 50
                    jagi:</p>
    <p>Ahkeoaidnu rievdá agi mielde ge.</p>
    <p>Servodahkan mii fertet nuppástuhttit
                    miellaguottuideamet agi hárrái dan mielde ahte mii
                    eallit boarrasabbun ja dearvasabbon go olbmot min
                    ovdal.</p>
    <p>Dat lea sivvan dasa go mii otná rájes oažžut
                    áibbas ođđa penšuvdnavuogádaga Norgii.</p>
    <p>Go mii válddiimet atnui Álbmotoaju jagi 1967,
                    lei penšuvdnaahki 70 jagi. Vurdojuvvon eallinahki
                    lei 74 jagi.</p>
    <p>Oluin ii oppanassii lean ge pensonistaáigi dahje
                    ii lean go dušše oanehis penšonistaáigi.</p>
    <p>Odne lea buohkain geat leat deavdán 62 jagi,
                    vejolašvuohta váldit penšuvnna, ja vurdojuvvon
                    eallinahki fas lea dál 81 jagi. </p>
    <p>Dál sáhttet eatnašat rehkenastit ahte sii besset
                    eallit guhká penšonistan.</p>
    <p>Ođđa penšuvdnavuogádat sihkkarastá sidjiide
                    válljenfriddjavuođa guđet eai šat sáhte dahje eai
                    šat háliit bargat. </p>
    <p>Olut leat rahčan oppa eallima ja baicce háliidit
                    ánssášuvvon áiggi eallit siivvubut, ájahallat
                    beroštusaideasetguin ja oallašuhttit
                    nieguideaset.</p>
    <p>Dan sii duođaid ánssášit.</p>
    <p>Seammás leat ollu olbmot guđiin leat mávssolaš
                    vásáhusat ja dearvvasvuohta ja dáhttu ain
                    bargat.</p>
    <p>Danne šaddá otná rájes álkit ovttastit penšuvnna
                    ja barggu.</p>
    <p>Illun oktagassii ja oktasašvuhtii.</p>
    <p>Ja sidjiide guđet eahpidit ahte vuorrasat
                    olbmuin lea ollu oasseveahkki maid addit:</p>
    <p xml:lang="nob">Geahča Egil »Drillo” Olsena.</p>
    <p>Vássán jagi son duođaštii nannosit ahte vásáhus
                    lea dakkár fápmu mas lea váttis birget.</p>
    <p>---</p>
    <p>Muhto dat ge lea oassi eallimis ahte
                    dearvvasvuohta hedjona agi mielde.</p>
    <p>Eai nu galle logijagi dás ovdal lei
                    boarrásiidfuolla Norggas eanaš priváhta
                    ovddasvástádus.</p>
    <p>Nu maŋŋit go 1960-logus fertii bearaš fuolahit
                    eatnašiid.</p>
    <p>Ođđaáigásaš čálgoservodaga deháleamos cakkiin
                    okta lea bures lágiduvvon almmolaš
                    boarrásiidfuolla. </p>
    <p>Mii áigut addit boarrásiidda dan fuola maid sii
                    dárbbašit.</p>
    <p>Lihkus birgejit eatnašat ieža, muhto ii oktage
                    dárbbaš ballat ahte ii oaččo veahki.</p>
    <p>Muhtumat eai dárbbaš go moadde diimmu
                    ruovttuveahki vahkkui.</p>
    <p>Earát fas dárbbašit divššu birra jándora.</p>
    <p>Eatnašat ožžot dan veahki maid dárbbašit.</p>
    <p>Juohke beaivvi logiduháhiid mielde bargit bidjet
                    stuorra návccaid bargoseaset.</p>
    <p>Gielddaid ruovttuveahkis, boarrásiidsiiddain
                    maid eaktodáhtolaš ásahusat jođihit ja priváhta
                    fuollafitnodagain.</p>
    <p>Sii jeđđejit ja loktejit.</p>
    <p xml:lang="nob">Basset ja dikšot.</p>
    <p>Gávppašit ja addet dálkasiid.</p>
    <p>Giitu dan fuola ja beroštumi ovddas maid dii
                    addibehtet juohke áidna beaivvi!</p>
    <p>Muhto mii fertet maiddái njulget dan mii ii
                    doaimma.  </p>
    <p>Go mii čohkkiimet buot searaid, de juvssaimet
                    olles mánáidgárdegokčama.</p>
    <p>Dál mii leat áŋgiruššamin nuppiin stuora
                    doaibmamušain:</p>
    <p>Buot boarrásat galget oažžut dan veahki maid sii
                    dárbbašit.</p>
    <p>Danne mii dál hukset boarrásiidsiidafálaldagaid
                    dahje jándorbirrasaš fuola buohkaide guđet dan
                    dárbbašit.</p>
    <p>---</p>
    <p>Álot dat leat nissonolbmot guđet leat eanemusat
                    rahčan fuollaaddimiin.</p>
    <p>Sihke šaddi buolvvaide, ja bearraša
                    boarrasepmosiidda.</p>
    <p>Danne sii ollásit ánssášit ahte ođđa
                    penšuvdnavuogádat, eambbo go ovddeš
                    pešuvdnavuogádagat, bálkkaša nissonolbmuid
                    fuollaáŋgiruššama.</p>
    <p>Sii guđet leat leamaš ruovttus mánáiguin, ožžot
                    go sii šaddet penšonistan, stuorát
                    penšuvdnalasáhusaid dán ovddas.</p>
    <p>Fuones bálká ja oasseáigebargu galget maid addit
                    eanet penšuvnna.</p>
    <p>Oktiibuot mearkkaša dat ahte ollu unnit nissonat
                    go ovdal šaddet</p>
    <p xml:lang="nob">unnimuspenšonistan.</p>
    <p>Buorit mánáidgárddit ja buorre boarrásiidfuolla
                    leat dehálaččat mánáide ja boarrásiidda, muhto dat
                    leat maiddái addán nissoniidda vejolašvuođaid
                    váldit oahpu ja dienasbarggu.</p>
    <p>Dat mii dahká Norgga nu rikkisin, lea ahte nu
                    olut leat barggus.</p>
    <p>Ja dat mii earuha min eanaš eará riikkain, lea
                    ahte nu ollu nissonat válljejit
                    dienasbarggu. </p>
    <p>Máŋggas dadjet dávjá munnje ahte Norga lea
                    lihkkoš go das lea olju.</p>
    <p>Dat lea riekta; muhto ollu dehálat lea dát:</p>
    <p>Norga lea lihkkoš mas leat norgalaš
                    nissonat.</p>
    <p>Ja de fáhkka máhccat oktii mu stuorámus
                    beroštusáššiin. Guhtet guoibmámet barggus han mii
                    eallit. Mađe eanebut leat barggus, dađe eambbo
                    buorredilálašvuohta buohkaide.</p>
    <p>---</p>
    <p>Roald Amundsen šattai riikka sáŋgárin iežas jálu
                    geažil maid son čájehii jiekŋaguovlluin.</p>
    <p>Min otná stuorámus sáŋgárat leat Norgga albmát
                    ja nissonat guđet bálvalit Afghanistánas.</p>
    <p>Munnje lei illu go bessen ávvudit miessemánu 17.
                    beaivvi min soalddáhiiguin Meymaneh ja
                    Mazar-E-Sharif nammasaš báikkiin ja ledjen rámis
                    oaidnit maid Norgga soalddáhat barget riikkas mii
                    lea guhkkin eret ruovttus.</p>
    <p>Moraš lei dađe stuorát go mun moatte vahku maŋŋá
                    ožžon dieđu ahte geaidnobomba lei goddán Andreas
                    Eldjarn, Simen Tokle, Trond André Bolle ja
                    Christian Lian.</p>
    <p>Ovdal mii leat maid lossa morrašiin ožžon dieđu
                    ahte mii massiimet Claes Joachim Olsson, Trond
                    Petter Kolset, Kristoffer Sørli Jørgensen, Tor Arne
                    Lau-Henriksen ja Tommy Rødningsby.</p>
    <p>Norga lei sin sádden, máilmmeservodaga gohččuma
                    vuođul.</p>
    <p>Sii adde heakkaset ráfi ovddas Afghanistánas,
                    dorvvoleabbo máilmmi ovddas ja Norgga sihkkarvuođa
                    ovddas.  </p>
    <p>Muitot mii danne iežamet gahččan
                    soalddáhiid.</p>
    <p>Mii jurddašit sin bearrašiid ja ustibiid birra,
                    ja mii sáddet stuorra giitosa iežamet soalddáhiidda
                    guđet leat bálvalusas Norgga olggobealde.</p>
    <p>---</p>
    <p>Dán jagi lea logi jagi dasságo terroristtat
                    fallehedje amerihkálaš gávpogiid ja dagahedje ahte
                    Afghanistána akšuvdna álggahuvvui.</p>
    <p>Mun ádden ahte olut leat vásihan dán áiggi
                    ráfehis logijahkin máilbmái.</p>
    <p>Muhto vássán logijahki lea jáhkkimis buoremus
                    logijahki olmmošsohkagotti historjjás.</p>
    <p>Earret Afghanistána ja Iráhka lea soahteriidduid
                    lohku ja goddojuvvon soahttiid lohku njiedjan.</p>
    <p>Eanet olbmot go goassege ovdal ellet friddja
                    servodagain.</p>
    <p>Vaikko vel lea ge leamaš finánsakriisa, de ii
                    leat gaskamearálaš sisaboahtu máilmmis goassege
                    leamaš alit go dál. Buohkanas buvttadeapmi lea
                    measta duppalastojuvvon logi jagis.</p>
    <p>Vaikko ollu ain lea báhcán dagakeahttá máilmmi
                    liegganeami cakkadeamis, de leat mii čoavdimin eará
                    birasváttisvuođaid nu go suvra arvvi ja muohttaga
                    gahččama ja ozonagearddi billašuvvama.</p>
    <p>Máŋga čuohte miljovnna olbmo leat bestojuvvon
                    geafivuođa gillámis.</p>
    <p>Ovdalaš juovllaid oaččuimet dieđu ahte
                    HIV-epidemiija dál vuosttas gearddi lea
                    geahppáneamen.</p>
    <p>Ja mii soaitit leamen jávkadeamen váraleamos
                    njoammu dávddain muhtumiid. Mánáid lassánan
                    boahkuhemiid geažil leat sullii 5 miljovnna
                    olbmoheakka gáddjojuvvon logi jagis.</p>
    <p>Miehtá máilmmi lea mánáid jámolašvuohta
                    njiedjamin ja olbmuid eallinahki lea
                    goargŋumin.</p>
    <p>Danne mun álggán ođđajagi buriid vuordámušaiguin
                    ja muittuhan ahte »olmmošsohkagoddi dahká iežas
                    historjjá”.  </p>
    <p>Man vuollái boarrasepmosat min searvvis sáhttet
                    čállit:</p>
    <p>Máilbmi ovdána jus mii dan dáhttut.</p>
    <p>Ja mii dáhttut.</p>
    <p>Mun háliidan giitit Gonagasšloahta vássán jagi
                    barggu ovddas. </p>
    <p>Doaivagiin boahttevaš áigái ja dasa maid ođđa
                    jahki sáhttá buktit, mun sávan didjiide buohkaide
                    erenoamáš buori
                    ođđajagi!    </p>
  </body>
</document>
