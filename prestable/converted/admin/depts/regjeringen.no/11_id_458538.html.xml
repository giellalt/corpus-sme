<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>11 Dearvvasvuođa- ja... - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>1297</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/11.html?id=458538</origFileName>
    <parallel_text location="11.html_id=325943" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>
                Dás don leat: </p>
    <p>Bargodepartemeanta</p>
    <p> &lt;
                 </p>
    <p>Dokumeanttat</p>
    <p>
                &lt;
                 </p>
    <p>
                Proposišuvnnat ja dieđáhusat</p>
    <p> &lt;
                 </p>
    <p>
                Dieđáhusat Stuorradiggái</p>
    <p> &lt;
                 </p>
    <p>11 Dearvvasvuođa- ja...</p>
    <p>St.dieđ. nr. 55 (2000-2001)</p>
    <section>
      <p type="title">Sámepolitihka birra</p>
    </section>
    <p>
                Bláđe dokumeanttas: </p>
    <p>
                &lt;  10 Oahppu</p>
    <p> | </p>
    <p xml:lang="nob">
                12 Kultuvra ja girku ></p>
    <p> | </p>
    <p>
                Ovdasiidu</p>
    <section>
      <p type="title">11 Dearvvasvuođa- ja
                          sosiálasuorgi</p>
    </section>
    <section>
      <p type="title">11.1 Doaibmabijut ovttaárvosaš
                          fálaldagaid várás earvvasvuođa- ja
                          sosiálasuorggis</p>
    </section>
    <p>Ráđđehusa juksanmearrin lea
                          ahte buohkain galget leat ovttaárvosaš
                          dearvvasvuođa- ja sosiálabálvalusat
                          beroškeahttá gielalaš ja kultuvrralaš
                          duogážis. Dát ovdeha doaibmevaš politihka mii
                          laktá sámegielalaš ja kultuvrralaš
                          perspektiivva bálvalusaide. Sosiála- ja
                          dearvvasvuođadepartemeanta lea 1997 rájes
                          juohkán ruđaid NOU 1995: 6 Samisk helse- og
                          sosialplan (Sámi dearvvasvuođa- ja
                          sosiálaplána) čuovvoleapmái.</p>
    <p>Dáid ruđaid rámma siskkabealde
                          lea Sámediggi 1999 rájes hálddahan
                          doarjjaruđaid dearvvasvuođa- ja
                          sosiálasuorggi oahpahan- ja
                          gárgedandoaibmabijuide. Ruđat geavahuvvojit
                          eanaš gárgedandoaibmabijuide heivehit
                          bálvalusfálaldagaid sámi geavaheddjiid
                          dárbbuide, oahpahit bargiide sámi giela ja
                          kulturáddejumi, ja dulkabálvalussii.</p>
    <p>Sámediggi lea duvdán ruđaid
                          juohkima eanet gárgedandoaibmabijuid guvlui.
                          Gielddalaš ja fylkkagielddalaš dearvvasvuođa-
                          ja sosiálabálvalusat ožžot stuorámus oasi
                          doarjjaruđain. 2001 ovddas lea submi mii
                          sirdojuvvo Sámediggái 4,7 milj. kr, oktan
                          ruđaiguin mat leat vásedin merkejuvvon
                          stipendii sámegielagiidda geat váldet oahpu
                          veajuidahttimii guoski fágain. Sosiála- ja
                          dearvvasvuođadepartemeanta ja Sámediggi leat
                          soahpan guhkidit doarjjaruđaid áigodaga
                          jagiin. Maŋŋil árvvoštallama áigu ráđđehus
                          mearridit galgágo Sámedikki
                          doarjjahálddaheapmi 2003 rájes jotkojuvvot
                          bistevaš ortnegin, vai berrego ortnega ulbmil
                          áimmahuššojuvvot eará vuogi mielde. Ii leat
                          áigeguovdil geahpedit árjjaid.</p>
    <p>Sosiála- ja
                          dearvvasvuođadepartemeanta lea 1989 rájes
                          addán doarjaga Finnmárkku fylkkagildii
                          somáhtalaš ja psykiátralaš
                          spesiálistadearvvasvuođabálvalusaid
                          fágavirggiide mat leat Kárá-šjogas ja
                          Leavnnjas. Dát lei álgovuolggalaččat oassin
                          dearvvasvuođa- ja earaláganvuođaprográmmas,
                          ja ulbmilin lea buoridit fylkka sámi
                          hálddahanguovllu bálvalusfálaldaga. Doarjja
                          lea dál 2,8 milj. kr jahkásaččat.</p>
    <p>Finnmárkku fylkkagielda lea
                          ráhkadeamen plána das mo áigu čuovvolit
                          st.meld. nr. 25 (1996–97) Åpenhet og
                          helhet – om psykiske lidelser og
                          tjenestetilbudene (Rabasvuohta ja ollisvuohta
                          – silolaš gillámušaid ja bálvalusfálaldagaid
                          birra). —uovvolanplána siskkilda ee.
                          bearašdikšunovttadaga álggaheami Mánáid- ja
                          nuoraidpsykiátralaš poliklinihkkii (MNP)
                          Kárášjohkii, ja MNP:a Kárášjogas ja
                          guovllupsykiátralaš guovddáža Leavnnjas
                          gárgedeami sámi veahkadaga silolaš
                          dearvvasvuođafálaldagaid riikkagottálaš
                          gelbbolašvuođavuođđun. Dát mearkkaša ahte
                          ruđat maid Sosiála- ja
                          dearvvasvuođadepartemeanta várre ulbmilii (20
                          milj. kr rádjai jahkásaš doaibmagolut)
                          maiddái galget gokčat nevvodan- ja
                          guosseoahpahallanfálaldaga eará
                          fylkkagielddaide ja gielddaide, ja vejolaš
                          virggiid eará sámi guovlluin mat leat
                          čatnasan gelbbolašvuođadoibmii.</p>
    <p>Dálvet 2001 bidje Sosiála- ja
                          dearvvasvuođadepartemeanta ja
                          Riikkaoadjolágádus doibmii stuorra
                          dieđihanáŋggirdeami bissovašdoavtterortnega
                          álggaheami oktavuođas. Informašuvdna buot
                          badjel 16 jahkásaš rávisolbmuide sáddejuvvui
                          sihke dárogillii ja sámegillii sámi
                          hálddahanguovllus. Sámegiel informašuvdna lei
                          fidnemis oadjokantuvrrain maiddái dán guovllu
                          olggobealde.</p>
    <p>2001 álggahuvvo sámi
                          dearvvasvuođadutkama guovddáš Kárášjohkii
                          Romssa universitehta olis. Guovddážis galget
                          leat dahkamušat mat čatnasit duođašteapmái ja
                          dutkamii dearvvasvuođa- ja sosiálasuorggis.
                          Duogážin lea ee. ahte diehtovuođus sámi
                          veahkadaga dearvvasvuođa ja eallindiliid
                          birra ja sin dárbbuid birra oažžut
                          heivehuvvot bálvalusfálaldaga lea beare
                          heittot. Seammás albmana dálá gelbbolašvuohta
                          beare unnán dearvvasvuođa- ja sosiálafágalaš
                          oahpu oahpahusas. Guovddáš galgá čatnat sámi
                          fágabirrasiid, oahppoinstitušuvnnaid,
                          Sámedikki ja dearvvasvuođaeiseválddiid
                          ovttasbargui. Guovddážis sáhttá maiddái leat
                          rolla riikkaidgaskasaš fágalaš ovttasbarggus
                          eamiálbmotgažaldagaid hárrái Máilmmi
                          Dearvvasvuođa Organisašuvnna (World Health
                          Organisation) olis. Norga lei mielde
                          evttoheamen loahppacealkámuša mii
                          mearriduvvui Máilmmi
                          dearvvasvuođačoagganeamis 2001, mii deattuha
                          eamiálbmogiid dearvvasvuođa dili
                          datačohkkema. Ráđđehus fuopmáša muđui ahte
                          Sámediggi háliida loktet riikkaidgaskasaš
                          dearvvasvuođa- ja sosiálagažaldagaid Sámi
                          parlamentaralaš ráđi gieđahallamii.</p>
    <p>Dađistaga leat
                          geahččaladdandoaimmat maidda Sámediggi lea
                          juolludan ruđa buorebut biđgejuvvon
                          geográfalaččat. Dattege dáhpáhuvvá ain
                          stuorra oassi doaimmas sámegiela
                          hálddahanguovllus. Dán guovllu olggobealde
                          leat sámegiel bálvalusfálaldagat unnán
                          dábuheamis. Viiddis guovlluin, erenoamážit
                          oarjelsámi guovlluin, lea váttis oažžut áigái
                          vuđolaš buorráneami dearvvasvuođasuorggi
                          gielladilis. Danne lea dulkabálvalus lassi
                          mii lea dárbbašlaš go galgá áimmahuššat
                          bealuštahttivuođagáibádusaid ja
                          geavaheaddjioassálastima/dihttesis mieđáhusa
                          mii lea oassin dearvvasvuođarievttis. Dávjá
                          lea álkit heivehit bálvalusfálaldaga sámi
                          geavaheddjiid kultuvrralaš duogážii. Máŋgga
                          sápmelačča mielas lea dát seamma deaŧalaš go
                          vejolašvuohta oažžut bálvaleami
                          sámegillii.</p>
    <section>
      <p type="title">11.2 Sámi váikkuhanfápmu sámi
                          veahkadaga
                          dearvvasvuođabálvalusaide</p>
    </section>
    <p>Ráđđehus čujuha ahte Sámediggi
                          ja sámi fágaolbmot háliidit formaliseret sámi
                          váikkuhanfámu Sis-Finnmárkku
                          spesiálistabálvalussii ja eará
                          bálvalusfálaldagaide main lea vásedin
                          ovddasvástádus sámi veahkadagas. Stuorradikki
                          mearrádus spesiálistabálvalusaid stáhtalaš
                          badjeliiváldima birra (vrd. Od. prp.
                          nr. 66 (2000–2001) mearkkaša ahte
                          buohcceviesut ja eará spesiálistabálvalus
                          organiserejuvvo iešguđetlágan stáhtalaš
                          doaibmafitnodahkan mat leat vuođđuduvvan
                          guovlluguovdasaš dearvvasvuođafitnodahkan
                          main lea daguheaddjiovddasvástádus. Sosiála-
                          ja dearvvasvuođadepartemeanta lea bivdán
                          Sámedikki evttohit olbmuid geat sáhttet
                          čohkkát fitnodatstivrrain. Ráđđehus áigu
                          maiddái árvvoštallat mo deasta sámi
                          veahkadagas sáhttá áimmahuššojuvvot Sosiála-
                          ja dearvvasvuođadepartemeantta ja
                          guovlluguovdasaš dearvvasvuođafitnodagaid
                          gaskasaš stivrendialogas, veardit dárbbuiguin
                          mat čujuhuvvojit Sámedikki jahkedieđáhusas,
                          čuoggás 2.5. Evttohus mii lea
                          ovdanbiddjojuvvon dárkkistuvvon
                          našuvnnalašbudjeahtas 2001 guovddáš
                          dearvvasvuođahálddahusa ođđasisorganiserema
                          birra, mearkkaša earret eará ahte
                          fylkkadoaktárat lahttuduvvojit
                          fylkkamánneámmáhii, ja ahte dálá Stáhta
                          dearvvasvuođabearráigeahčču maiddái oažžu
                          bearráigeahččoovddasvástádusa lága mielde
                          sosiála bálvalusaid birra. Dearvvasvuođa- ja
                          sosiálabálvalusaid bearráigeahčču sáhttá
                          dainna ságaškuššojuvvot čoahkis fylkkamánniid
                          ja Sámedikki dialogas, vrd. kap. 5.</p>
    <section>
      <p type="title">11.3 Bálvalusfálaldagaid viidáset
                          gárgedeapmi, dutkan ja oahppu</p>
    </section>
    <p>Sámi dearvvasvuođadutkama
                          guovddáš galgá vuoruhit suorggi dálá
                          gelbbolašvuođa duođaštusaid ráhkadeami.
                          Seammás dárbbašuvvo stuorát sámi
                          dearvvasvuođa- ja eallindilleguorahallan. Dát
                          lea dál plánejuvvomin, ja galgá čađahuvvot
                          ovttasbarggus Stáhta
                          dearvvasvuođaiskkademiiguin (Statens
                          helseundersøkelser) Romssa ja Finnmárkku
                          dearvvasvuođaguorahallama oktavuođas. Maiddái
                          dárbbašuvvojit guorahallamat sámi
                          geavaheddjiid duhtavašvuođas dearvvasvuođa-
                          ja sosiálabálvalusaide. Boahtte lávki lea
                          oažžut oahppoinstitušuvnnaid ja
                          mearrideddjiid geavahit dán dieđu.</p>
    <p>Sámediggi sávvá ruđaid sierra
                          dutkanprográmmii dákkár ulbmiliidda. Ráđđehus
                          atná vuođđun ahte Sámi dearvvasvuođadutkama
                          guovddáža ruhtadeamis leat dutkanveahkkevárit
                          čadnojuvvon virggiide. Projeavttat nugo
                          bajábealde máinnašuvvon, ruhtaduvvojit
                          vásedin ruđaiguin mat čatnasit bargguide
                          Sosiála- ja dearvvasvuođadepartemeantta
                          ovddas. Dáid lassin ferte guovddáš ieš ohcat
                          Norgga dutkanráđis ruđaid
                          dutkanprojeavttaide.</p>
    <p>Dássážii lea dušše silolaš
                          dearvvasvuođasuddjema siskkabealde ahte
                          Sosiála- ja dearvvasvuođadepartemeanta lea
                          láhčán bálvalusfálaldagaid riikkagottálaš
                          doaimmaide sámi veahkadaga várás. Duođalaš
                          gelbbolašvuođasirdindárbbut fágabirrasiin,
                          erenoamážit Sis-Finnmárkkus, eará geográfalaš
                          guovlluide gávdnojit maiddái eará bálvalusaid
                          siskkabealde. Departemeanta áigu vuos
                          árvvoštallat galgágo somáhtalaš
                          spesiálistadoavtterguovddážis sullii seamma
                          lágan rolla somáhtalaš
                          dearvvasvuođabálvalusaid hárrái. Dát ferte
                          dalle árvvoštallojuvvot gárgedettiin
                          riikkagottálaš elektrovnnalaš
                          dearvvasvuođafierpmádaga oktan teledálkkaslaš
                          bálvalusaiguin. Sosiála- ja
                          dearvvasvuođadepartemeanta lea bargamin
                          riikkagottálaš dulkabálvalusa ja dulkaoahpu
                          čovdosiiguin suorggi várás, ja
                          informašuvdnabálvalusa álggahemiin
                          dearvvasvuođa- ja sosiálabálvalusaid sámi
                          geavaheddjiide. Lávdaduvvon
                          buohccedivššároahpu njuolggadusat ovdehit
                          ahte allaskuvllat vuoruhit fálaldagaid
                          gielddain gos lea stuorámus
                          buohccedivššárváili. Dát mearkkaša ahte ii
                          álggahuvvo ođđa sámegielat
                          buohccedivššárluohkká Sámi allaskuvllas
                          Guovdageainnus. Almmatge lea Kárášjohka
                          gielddaid gaskkas mat šaddet vuoruhuvvot ođđa
                          nevvodanjoavkkuid vuođđudettiin, ja
                          Finnmárkku allaskuvla geavaha sámegiel
                          fálaldaga dovddiidusaid vuođusin. Sosiála- ja
                          dearvvasvuođadepartemeanta ávžžuha
                          universitehtaid bisuhit ja viidáseappot
                          gárgedit earreortnegiid sámi studeanttaide
                          áigeguovdilis oahpuin. Romssa universitehta
                          Medisiinnalaš fakultehtta lea áigumin váldit
                          davviriikkalaš ovddasvástádusa
                          dálkkasteaddjioahpus mas lea sámi profiila,
                          ja dán atná departemeanta hui
                          positiivvalažžan.</p>
    <section>
      <p type="title">11.4 Ráđđehusa dearvvasvuođa- ja
                          sosiálabálvalusaid doaibmaplána sámi
                          veahkadahkii</p>
    </section>
    <p>Ráđđehus áigu čakčat 2001
                          bidjat ovdan Norgga sámi veahkadaga
                          dearvvasvuođa- ja sosiálabálvalusaid
                          doaibmaplána, vrd. ráđđehusa skábmamánu 1999
                          mannosaš gulaskuddanevttohusain. Sámi
                          veahkadaga doaibmabijuid váldoprinsihppa lea
                          ahte doaibmabijut addojuvvojit sajáiduvvan
                          bálvalusaid siskkabealde, oktagaslaš
                          heiveheami prinsihpa mielde. Dás lea
                          láhkavuođus dearvvasvuođaláhkaaddimis.</p>
    <p>Vuosttažettiin lea ráđđehusa
                          doaibmaplána diehtohuksema, dearvvasvuođa- ja
                          sosiálabargiid gelbbolašvuođaloktema ja
                          hálddahusdási dihtomielalažžan dahkama
                          strategiija. Stáhta váldá ovddasvástádusa
                          gárgedit dutkamii vuođđuduvvan gelbbolašvuođa
                          sámi veahkadaga dearvvasvuođadilálašvuođaid
                          ja eallindiliid birra, ja sámi veahkadaga
                          dárbbu birra oažžut sámi giela ja kultuvrra
                          áimmahuššojuvvot dearvvasvuođa- ja
                          sosiálabálvalusain. Dákkár
                          erenoamášgelbbolašvuođa gárgedeamis lea
                          mearkkašupmi dearvvasvuođa- ja sosiálafágalaš
                          oahpu oahpahussii sámi dilálašvuođaid birra.
                          Gielddaid ja
                          fylkkagielddaid/dearvvasvuođafitnodagaid
                          ovddasvástádus lea čuovvolit dán strategiija
                          báikkálaš bálvalusaid hárrái. Sámediggi lea
                          moaitán doaibmaplána gulaskuddanevttohusa
                          doaibmabijuid váilevaš áigealbmademiid ja
                          ekonomalaš rámmaid geažil, lassin
                          maŋŋonemiide, veardit jahkedieđáhusa
                          kap. 1.3. Ráđđehus deattasta ahte
                          doaibmabijuid čađahanjohtu lea sorjavaš
                          jahkásaš budjeahttamearrádusain.</p>
    <section>
      <p type="title">11.5 Doaibmabijut</p>
    </section>
    <list>
      <p type="listitem">Ráđđehus áigu ruhtadit
                              dearvvasvuođa- ja eallindilleguorahallama
                              sámi guovlluin</p>
      <p type="listitem">Ráđđehus áigu čakčat 2001
                              bidjat ovdan dearvvasvuođa- ja
                              sosiálabálvalusaid doaibmaplána Norgga
                              sámi veahkadaga várás.</p>
    </list>
    <p>
                Bláđe dokumeanttas: </p>
    <p>
                &lt; 10 Oahppu</p>
    <p> | </p>
    <p xml:lang="nob">
                12 Kultuvra ja girku ></p>
    <p> | </p>
    <p>
                Ovdasiidu</p>
  </body>
</document>
