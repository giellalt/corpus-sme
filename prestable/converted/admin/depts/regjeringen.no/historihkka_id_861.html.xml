<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Historihkka - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>4120</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/ud/Departemeantta-birra/Organisauvdna/Historihkka.html?id=861</origFileName>
    <parallel_text location="historikk.html_id=861" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Historihkka</p>
    </section>
    <section>
      <p type="title">Olgoriikadepartemeantta historjá</p>
    </section>
    <p>
      <em type="bold">Olgoriikadepartemeanta
                      ásahuvvui geassemánu 7. b. 1905, seamma beaivvi
                      go lihttu Ruoŧain loahpahuvvui.</em>
    </p>
    <p>Ráđđehusa geassemánu 7. b.
                      1905-mannosaš resolušuvdna ásahit sierra
                      Olgoriikadepartemeantta sáhttá dušše atnit
                      gaskaboddasaš lávkin oažžut Norgga
                      olgoriikahálddašeami ortnegii
                      konstitutionálalaččat ja organisašuvnnalaččat.
                      Løvland ii oppa nammaduvvon ge
                      olgoriikaministtarin, muhto jotkkii ráđđehusas
                      iežas ovddeš árvonamain ”stáhtaministtar”.</p>
    <p>Nu guhká go Ruoŧŧa ii lean
                      dohkkehan lihttoloahpaheami, de ii sáhttán Norga
                      ge sáddet olgoriikii diplomáhtalaš ja konsulára
                      ovddasteaddjiid. Gitta golggotmánu 26. b. 1905
                      rádjai, go konagas Oscar II dohkkehii Norgga
                      iehčanas stáhtan, jotke ruoŧŧilaš-norgalaš
                      legašuvnnat ja oktasaškonsuláhtat fuolahit Norgga
                      beroštumiid olggobealde riikka rájáid. Lihtu
                      vearjogovastat heaŋgái ain oktasaš legašuvnnaid
                      ja konsuláhtaid olgouvssaid bajábealde, ja
                      leavgabeivviid libardii lihttoleavga seamma
                      visttiid bajábealde. Dat duohtadilli ahte vaikke
                      vel eanaš norgalaččat, geat barge oktasaš
                      norgalaš-ruoŧŧilaš diplomatiijas ja
                      konsuláhtalágádusas ohce ja besse heaitit, de ii
                      rievdadan dát oktasašovddastusaid
                      álbmotrievttálaš dili.</p>
    <p>Easkka skábmamánu álgogeahčen
                      1905 sáhtte Norgga vuosttas diplomáhtalaš
                      ovddasteaddjiid váldit vuostái iešguđet
                      oaivegápogiin. Muhto áigodagas geassemánu 7. b.
                      rájes golggotmánu 26. b. rádjai orro olgoriikkas
                      riikka máŋga njunuš albmá, geain ledje sierra
                      doaimmat gaskaboddasaš Kristiánia ráđđehusa
                      ovddas. Dát ledje muhtumassii eahpevirggálaš
                      šiehtadallamat ja muhtumassii propagándalágan
                      doaimmat. Muhtumat dáin oassálastiin ledje
                      Fredrik Hartvig Herman (<span type="quote">"Fritz"</span>) Wedel
                      Jarlsberg, Fridtjof Nansen, Benjamin Vogt ja
                      Johannes Irgens.</p>
    <p>Maŋŋá golggotmánu 26. b. 1905
                      doamihii gaskaboddasaš ráđđehus Kristiánias
                      sihkkarastit ahte Norga lei ovddastuvvon
                      deaháleamos oaivegávpogiin. Wedel Jarlsberg
                      sáddejuvvui Københámmanii ministara grádain -
                      <span type="quote" xml:lang="nob">"envoyé extraordinare et minstre
                      plénipotenitaire ad interim"</span>, seammás go
                      rehkenastojuvvui leamen doarvái sáddet chargé
                      d'affaires Stockholbmii, Londonii, Pariisii,
                      Berliidnii, St. Peterburgii ja Washingtonii.</p>
    <p>Vuosttas stáhta mainna Norga
                      čanai diplomáhtalaš oktavuođaid, lei Ovttastuvvon
                      stáhtat, gos Norgga chargé d'affaires,
                      Hjalmar Christian Hauge, skábmamánu 6. b. 1905
                      beasai loaiddastit olgoriikaministara Elihu Root
                      ovdii Washingtonas. Oktiibuot 14 konsulára
                      ámmátalbmá ovddeš oktasašetáhtas ožžo seamma
                      áiggi departemeantakonstitušuvnna virggiidasaset
                      Norgga bálkáhuvvon konsulára ámmátalmmájin.</p>
    <p>Ođđa ”Udenrigs-Departement”
                      álggii hui suolggaid doaibmat. Departemeanta lei
                      juhkkojuvvon golbman kantuvran ovtta
                      ekspedišuvdahoavdda vuollái. Bargogottis ledje
                      muđui guokte doaimmahathoavdda ja ovcci
                      áššemeannudeaddji (čálli) earret kanturbargiid.
                      Sirdásanáigodagas geassemánus golggotmánnui 1905
                      buhtaduvvojedje olgoriikadepartemeantta golut
                      Gávpe- ja mearrajohtindepartemeantta bušeahta
                      bokte. Easkka skábmamánu 14. b. 1905 ovddidii
                      ráđđehus proposišuvnna juolludit lasi ruđa
                      bušeahttaáigodahkii 1905-06. Vuosttas
                      doaibmabijut oaččuhit Norgga olgoriikabálvalusa
                      juolgásiid ala orro muđui leamen hui
                      gaskaboddasaččat. Buot garvojuvvui mii sáhtii
                      geatnegahttit Stuorradikki ovdalgo dat oaččui
                      loahpalaš plána mo organiseret departemeantta,
                      diplomatiija ja konsuláhtalágádusa. Dárbbašlaš
                      ámmátalbmát nammaduvvojedje gaskaboddasažžan.</p>
    <p>Ođđa olgoriikadepartemeanta
                      válddii álggus badjelasas olles Olgoriikaossodaga
                      ášševiidodaga, muhto čakčamánu 14. b. 1905
                      sirdojuvvojedje jo dakkár áššit
                      Gávpedepartementii, mat čatnasedje
                      mearradáhkádussii ja lihkohisvuođaid
                      buhtadusmearrideaddji lágádussii,
                      mearrajohtolatlágaide ja mearraolbmoáššiide.
                      Čakčamánu 28. b. 1905 rájes biddjojuvvojedje
                      dakkár áššit Justisdepartementii, mat guske
                      vearredahkkiid olggosaddimii ja eará
                      riikkaidgaskasaš riekteveahkkái ja maiddái
                      olggosfárrenlágaide. Daid Norgga stáhtalahtuid
                      veahkehanáššit, mat eai guoskan mearraalbmáide,
                      biddjojuvvojedje G��vpedepartementii geassemánu
                      11. b. 1906.</p>
    <p>Thor von Ditten, gii lei Løvlanda
                      lagamus ráđđeaddi ja duohtavuođas ge su
                      olgoriikaráđđi, oaččui ollu ovddasvástádusa
                      organiseret ođđa olgoriikadepartemeantta ja
                      Norgga diplomáhtalaš ja konsulára ossodaga. Son
                      evttohii organiseret olgoriikadepartemeantta
                      guovtti ossodahkii – ovtta hálddahus-,
                      politihkalaš áššiid ja protokollaáššiid
                      ossodahkii ja ovtta konsulára ja gávpeáššiid
                      ossodahkii ja maiddái iehčanas
                      arkiivaovttadahkii. Vuosttas ossodaga jođiheaddji
                      galggai maiddái doaibmat departemeantta bajimus
                      fágahoavdan árvonamain olgoriikaráđđi
                      (váldočálli).</p>
    <p>Diplomatiija ja
                      konsuláhtalágádusa loahpalaš organiserenplána
                      ovddiduvvui guoktin gonagaslaš resolušuvdnan
                      skábmamánu 14. b. 1905. Evttohusas lei mielde
                      bušeahtta áigodahkii cuoŋománu 1. b. 1906 rájes
                      miessemánu 31. b. 1907 rádjai. Olgoriikalágádusa
                      golut buohkanassii ledje meroštallojuvvon
                      832 950 ruvdnun. Departemeantta
                      árvvoštallama mielde dagahedje Norgga beroštumit
                      dárbbašlažžan ásahit sierra legašuvnnaid guđa
                      Eurohpa oaivegápogii ja maiddái Washingtonii.
                      Bálkkáid hárrái evttohuvvui ministariidda
                      40 000 ruvnnu jahkái ja legašuvdnačálliide
                      10 000 ruvnnu jahkái. Dát bálkkát ledje
                      sullii seamma stuorrát go dat mat ledje
                      dábálaččat eará riikkaid olgoriikabálvalusas,
                      muhto dat ledje mealgat stuorábut go dat mat
                      ledje dábálaččat dalá Norgga ámmátalbmáid dásis.
                      Muhto de ákkastuvvui ahte sosiála gáibádusat
                      diplomáhtii ledje stuorábut go eará
                      ámmátalbmáide. Ii ge bálkká sáhttán mearridit
                      dušše riikka dábálaš bálkádási ektui. Dan lassin
                      oaivvilduvvui ee. ahte Norga ii sáhttán mearridit
                      olbmuid badjel, geat mieđihedje massit iežaset
                      opmodaga dáin virggiin eai ge lean gávdnamis – nu
                      mo Danmárkkus – dakkár dovddus aristokráhtalaš
                      namat, mat ledje oahppásat Eurohpas.
                      Departemeanta ii dattetge álot garván priváhta
                      opmodatdilliid. Sii han ásahedje vuogádaga, mas
                      ledje bálkátkeahtes attachéat, geat galge nannet
                      legašuvnnaid kanturdoaimmaid ja seammás
                      sihkkarastit dárbbašlaš virgehasaid ossodahkii.
                      Sihkarastin dihtii sorjjasmeahttunvuođa
                      válljedettiin attachéaid evttohuvvui 7 500
                      ruvdnosaš attachéa-stipeanda.</p>
    <p>Go ovddiduvvojedje guokte sierra
                      proposišuvnna diplomatiija hárrái ja
                      konsuláhtalágádusa hárrái, de lei dan sivvan dat
                      ahte diet guokte bálvalussuorggi galge
                      goappašagat leat olgoriikaministara ja
                      olgoriikadepartemeantta vuollásažžan, muhto galge
                      muđui dollojuvvot sierranas
                      ámmátalbmáidlágádussan. Dattetge lei jurdda ahte
                      diplomatiija ja konuláhtalágádusa gaskkas galggai
                      leat lagaš oktavuohta, ja ahte diplomáhtat ja
                      konsulat galge doarjut ja ollistit guhtet
                      guoimmiset. Oppalaččat lei olbmuin stuorra
                      áddejupmi ja miehtemiella konsuláhtalágádussii,
                      muhto nu ii lean gal eisege diplomatiijii. Sihke
                      ráđđehusa ja ain eanet Stuorradikki eaktun lei
                      ahte ođđa norgalaš olgoriikaetáhtas galggai leat
                      konulára áigumuš, dat mearkkašii ahte dat galggai
                      veahkehit gávppašeami ja mearrajohtolaga
                      geavatlaččat. Erenoamážit radikála birrasiin lei
                      olbmuin vuostemiella ja vávjjaskasvuohta
                      diplomáhtaide ja sin bargovugiide, erenoamážit
                      sin váibmilvuhtii šiehtadallat suollemasat.
                      Ulbmil lei oažžut olgoriikapolitihka ge
                      konstitutionála stivrra vuollái. Ja de lei vel
                      dat ahte eanaš riikkaid diplomatiija ovddastii
                      aristokráhtalaš ja konservatiiva árbevieru. Dan
                      lassin ruoŧŧilaš-norgalaš olgoriikabálvalus adnui
                      gáiddusin ja vierisin ja eanet gullevaš Ruŧŧii go
                      Norgii.</p>
    <p>Eará lei baiccce
                      konsuláhtalágádusain: Riika dárbbašii konsulaid.
                      Erenoamážit dárbbašii riika mearraalbmáid,
                      skiipaeaiggádiid ja olbmuid
                      olgoriikagávppašeapmái. Sierra konsuláhtalágádus
                      lei jurddašuvvon vuosttas lávkin Ruoŧas beassamis
                      iehčanasvuhtii ja gákkanin Lihtu vuostá. Buot
                      bellodagat gáibidedje ahte ođđa norgalaš
                      olgoriikabálvalus galggai vuosttažettiin
                      huksejuvvot mearraalbmáid, mearrajohtolaga ja
                      muđui ealáhuseallima beroštumiid várás. Dan unna
                      diplomatiijaža, mii ii lean garvimis, berrii
                      oktiiordnet konsuláhtalágádusain oktan etáhtan,
                      mii lei sáhttit doaibmat geavatlaš
                      bálvalussan.</p>
    <p>Dát lei vuosttas stuorra
                      stuorradiggedigaštallama duogáš olgoriikabušeahta
                      ja olgoriikaorganisašuvnna birra njukčamánus
                      1906. Digaštallamis Stuorradikkis lei dábálaš
                      ovttaoaivilvuohta das ahte olgoriikabálvalus
                      galggai geahččat eallindilálašvuođaid gávppálaš
                      oainnuin ja das ahte Norga ii galgan doaimmahit
                      olus politihka sáni dábálaš áddejumis. Ráđđehusa
                      bušeahttaevttohussii lei stuorra vuosteháhku –
                      seastima geažil. Lei unnán áddejupmi das ahte
                      bálkkáid galggai mearridit riikkaidgaskasaš
                      dilálašvuođaid vuhtiiválddidettiin. Radikálaid
                      bealis ákkastalle ahte ii lean nu deaŧalaš Norgii
                      ahte dan ovddasteaddjit olgoriikkas besse
                      ovttastallat hoffa- ja ádelbirrasiiguin. Deaŧalaš
                      vuosteággan lei ahte vuollegis bálkkát
                      eastadivčče čeahpes, muhto geafes albmáid álgimis
                      diplomáhtalaš ja konsulára virggiide, ja nu
                      ovddidivčče eahpedemokratiija. Easkka go ráđđehus
                      lei áitán kabineahttagažaldagain, de evttohuvvon
                      bálkkát mearriduvvojedje bákkuin Stuorradikkis,
                      ja easkka maŋŋá dakkár digáštallama, mas
                      geavahuvvojedje viehka garra sánit. Ráđđehus
                      oaččui stuorámus doarjaga Olgešbellodaga
                      jođiheaddjis, professor Francis Hagerup:s, gii
                      čuoččuhii ahte Stuorradiggi fertii diehtit ahte
                      ráđđehus – vaikke vel dan lahtut livčče eŋgelat –
                      ii sáhttán váikkuhit bálkkáid.</p>
    <p>Radikála gurutalbmá Wollert Konow
                      mielas lei olgoriikabálvalusa álgoorganisašuvda,
                      mii lei vuolgán ruoŧa árbevierus, dušše oktasaš
                      ruoŧŧilaš-norgalaš organisašuvnna uhcamálleš.
                      Olgoriikaráđđevirgi hilgojuvvui, ja Stuorradiggi
                      ii miehtan oppa ásahit ge guokte bistevaš
                      departemeantaossodaga. Ákkastuvvui dainna ahte
                      bargohivvodat unnošii mealgat go oktasaš
                      olgoriikabálvalus loahpalaččat
                      juhkkojuvvošii.</p>
    <p>Wollert Konow lei jo ođđajagimánu
                      25. b. 1906-mannosaš ovdanbuktimisttis dovddahan
                      vigolašvuođa buot vuostá, mii gulai
                      diplomatiijii. Vaikke vel diplomatiija ii lean
                      njuolggá vahágin, de dat aŋkke ii lean ávkin masa
                      ge ovddeš hámistis. Muhto Michelsen – Løvlanda
                      ráđđehus cakkai Konowa gáibádusa ásahit bálvalusa
                      oktan etáhtan. Ráđđehus háliidii vuos bisuhit
                      ásahuvvon minstariid. Geassemánu 12. b. 1906
                      bođii sierra láhka Diplomatiija- ja
                      Konsuláhtalágádusa birra. Guovvamánu 9. b. 1907
                      bohte njuolggadusat diplomáhtalaš ja konsulára
                      ámmátalbmáid uniforpmaid birra, oktan
                      lassenjuolggadusaiguin trohpalaš uniforpmaid
                      birra beaiváduvvon cuoŋománu 27. b. 1907. Easkka
                      1922-mannosaš stuorra olgoriikaođastusas
                      ovttastuvvojedje olgoriikabálvalusa diplomáhtalaš
                      ja konsulára bealit. Dalle ledje Eurohpa eará
                      olgoriikabálvalusat áigá jo heaitigoahtán
                      čielgasit earuheames diplomatiija ja
                      konsuláhtalágádusa nu go ovdal lávejedje
                      dahkat.</p>
    <p>Dat organisašuvdnastruktuvra,
                      maid 1906 giđa bušeahttašiehtadallamat
                      buvttihedje, sulastahtii hui ollu von Dittena
                      álgoevttohusa. Departemeanta lei juhkkojuvvon
                      guovtti oassodahkii: Diplomáhtalaš ja
                      politihkalaš áššiid ossodagas ledje guokte
                      kantuvrra, nubbi kantuvra galggai hálddašit
                      ruovttu- ja olgoriikabálvalusaid,
                      olgoriikaovddastusa Norggas ja protokollára
                      áššiid, ja nubbi kantuvra fas galggai doaimmahit
                      politihkalaš, territoriála ja árktalaš áššiid ja
                      álbmotrievtti. Konsuláhta- ja gávpeossodat lei
                      maid organiserejuvvon guoktin kantuvran: nubbi
                      kantuvra lei kosulára doaimmaid várás olgoriikkas
                      ja vieris riikkaid konsuláhtaid várás Norggas,
                      sirddolašvuođa várás ja mearralalbmáid áššiid
                      várás, ja nubbi kantuvra lei fas
                      olgoriikagávppašeami, mearrajohtolaga, johtolaga,
                      finánsaáššiid ja riikaekonomiija várás. Arkiiva
                      lei nu mo álggus eaktuduvvon biddjojuvvon
                      olggobeallái ossodatstruktuvrra. Juohke ossodaga
                      jođihii ekspedišuvdnahoavda guvttiin dahje
                      golmmain áššemeannudeaddjiin juohke kantuvrras,
                      doaimmahathoavdda vuollásažžan. Lassin lei
                      oktiibuot čieža olbmo kanturbargiid veahka, nu
                      ahte Olgoriigadepartemeanttas barge oktiibuot 23
                      bargi.</p>
    <p>Jagi 1906 bušeahttameannudeapmi
                      dagahii ahte 8 olgoriikastašuvnna
                      ásahuvvojedje.</p>
    <p>Dain ledje 6 Eurohpas ja okta
                      Argentiinnás. Dan lassin ásahuvvojedje oktiibuot
                      20 bálkáhuvvon konsuláhta (fágakonsuláhta).</p>
    <p>Olgoriikabálvalusa vuosttas jahki
                      šattai muosehis áigin. Nuppi bealis lei jearaldat
                      man muddui Norggas galggai leat sierra
                      olgoriikapolitihkka. Nuppi bealis fas lei sáhka
                      diplomáhtalaš bálvalusa ja konsuláhtalágádusa
                      gaskavuođas. Olgoriikabálvalusa ortnet háhkat
                      virgehasaid oktan attachéa-stipeandaortnegiin
                      maiddái digaštallojuvvui.</p>
    <p>Jagis 1909 mearriduvvui
                      ovttastahttit dien guokte departemeantaossodaga
                      seamma ekspedišuvdnahoavdda vuollái. Rievdadeami
                      ággan lei vuosttažettiin sávaldat sáhttit
                      čoahkibut háldet olgoriikka diplomáhtalaš ja
                      konsulára doaimma. Muhto geavadis doibme ain
                      guokte ossodaga nu mo ovdal ge, ja dát dilli
                      nannejuvvui geassemánu 14. b. 1912-mannosaš
                      gonagaslaš resolušuvnnain.</p>
    <p>Jagis 1913 mearridii ráđđehus
                      sirdit mearrajohtolatossodaga
                      Gávpedepartemeanttas, seammás go ásahuvvui
                      dábálaš ossodat vai sáhtii doarjut
                      hálddahuslaččat dan njeallje kantuvrra, mat álggu
                      rájes ledje doaibman Olgoriikadepartemeantan.
                      Muhto maiddái dát šattai gaskaboddasaš ortnegin;
                      jagis 1916 jo sirdojuvvui mearrajohtolatossodat
                      ruovttoluotta Gávpedepartementii, vaikke vel
                      sihke ossodagat ieža, skiipaeaiggádiid lihttu
                      (Rederforbundet) ja báikkálaš skiipaeaiggádiid
                      searvvit ledje rievdadusaid vuostá.</p>
    <p>Vuosttas máilmmisoahti rabai
                      čalmmiid erenoamážit sis, geat ledje navdán ahte
                      Norga birgešii olgoriikapolitihka haga.
                      Bealátkeahtesvuođapolitihka bealušteapmi
                      čájehuvvui leamen eanet politihkalaš go
                      suodjaluslaš ja rievttálaš hástalus, ja bijai
                      Olgoriikadepartementii máŋga ođđa bargamuša, maid
                      das eai lean olus návccat čoavdit. Olgoriikagávpi
                      ja mearrajohtolat buvttihedje stuorámus
                      váttisvuođaid bealátkeahtesvuođapolitihkkii.
                      Ealáhuseallima bálvaleapmi šattai leat dat
                      doaibma, mii gáibidii eanemus návccaid
                      departemeanttas, erenoamážit ovdalgo sierra
                      Indusrtiijalágidandepartemeanta
                      (Industriforsyningsdepartement) ásahuvvui
                      1917.  Olgoriikka gálvvuid sisafievrrideami
                      mávssolašvuođa geažil Norgga ekonomiijii lei
                      Olgoriikadepartemeanta easkkaásahuvvon
                      kriisadepartemeanttaid ja kriisadirektoráhtaid
                      deaŧameamos ovttasbargobealli
                      guovddášhálddahusas.</p>
    <p>Ođđa dilli, maid soahti lei
                      buvttihan, váikkuhii dalánaga nu ahte
                      olgoriikadepartementta bargodoaimmat lassánedje
                      mearkkašahtti láhkai. Soađi vuosttas jagi
                      lassánii reivviid ja telegrámmaid lohku
                      departementii golmmageardásažžan. Ii lean ii
                      oktage vuordán bargodoaimmaid lassánit ná
                      gáfadit, dalle go departemeanta ásahuvvui ja
                      dalle go olgoriikabálvalusa bargmuššan
                      vuosttažettiin lei ovddidit Norgga gávpe- ja
                      maritiibmaberoštumiid olgoriikkas.</p>
    <p>Ođđa bohciidan dili geahččaledje
                      njulget máŋgga gaskaboddasaš čovdosiin ja
                      heahtedustemiin. Vaikke vel lassánii ge bargiid
                      lohku mearkkašahtti láhkai, de dat orui uhccán
                      váikkuheamen ieš organisašuvdnavuogádaga. Máŋga
                      ođđabargi biddjojuvvojedje gaskaboddasaš virgái
                      dan láhkai ahte sin sajádat organisašuvnnas
                      čihkkojuvvui departemeantta bušeahttaevttohusas
                      ”liigebargi”-namahussan. Ovdal jagi 1915 loahpa
                      lei bargiid lohku lassánan 50 proseanttain.
                      Dattetge ledje menddo unnán bargit
                      Olgoriikadepartemeanttas miehtá soađi. Ođđa
                      dárkkistankantuvra gálvvuid vuovdima várás
                      olgoriikii ásahuvvui gaskaboddasaččat seamma
                      jagi, ja dan maŋŋá ásahuvvui gávpesoahpamušaid ja
                      tuollošiehtadusaid kantuvra 1916. Diplomáhtalaš
                      ja konsulára bálvalusaid ovttastahttima oassin
                      ásahuvvui 1917 oktasaš hálddahuskantuvra dien
                      guovtti bálvalussii.</p>
    <p>Eará ođđaásahus lei sierra
                      preassabálvalus 1920, lagaš ovttasbargguin Norgga
                      Preassaservviin. Ođđa preassabálvalusa jođihii
                      preassaráđđi preassačálli vehkiin, ja olgoriikka
                      doaimma ovddasvástádus lei njealji
                      ”korrespondeanttas”, geat orro Londonis,
                      Pariissas, Berliinnas ja Washingtonas. Dakkár
                      áššiin, mat guske Norgga oktavuhtii vieris
                      riikkaiguin, barge ”korrespondeanttat” báikkálaš
                      Norgga sáttaalbmá gohččuma mielde.</p>
    <p>Olgoriikadepartemeanta,
                      diplomáhtabálvalus olgoriikkas ja
                      konsuláhtalágádus ovttastahttojuvvojedje oktan
                      bálvalussan suoidnemánu 7. b. 1922, suoidnemánu
                      7. b. 1922-mannosaš olgoriikalágádusa lága (Lov
                      om utenriksvesenet) olis. Ođastus lei
                      vuođđuduvvon 1919-mannosaš olgoriikakommišuvnna
                      evttohusa vuođul, maid Stuorradiggi nammadii
                      olgoriikabálvalusa árjjaleamos cuiggodeaddji,
                      generálakonsula O. J. Storm, árvalusa mielde. Dan
                      rájes eai lean šat formálalaš eastagat sirdit
                      virgehasaid diplomatiijas konsulára bálvalussii
                      ja nuppi guvlui. Eaktun lei ain ahte
                      fágavirgehasat galge dohkkehit sirdima vaikke
                      guđe virgái seamma dahje bajit árvodásis ođđa
                      oktasaš bálvalusas, jus eai lean čielga
                      spiehkastagat. Rahppojuvvui maid vejolašvuohta
                      ásahit virolaš geatnegasvuođa sirddašit
                      departemeantta ja olggut etáhta gaskkas. Seammás
                      ásahuvvui olgoriikaráđđevirgi formálalaččat. Lei
                      maiddái eaktun ahte olgoriikaráđđi galggai
                      doaibmat earret Olgoriikadepartemeantta bajimus
                      hálddahusjođiheaddjin maiddái olgoriikaministara
                      lagamus ráđđeaddin olgoriikapolitihkalaš
                      áššiin.</p>
    <p>1922-mannosaš olgoriikaortnet
                      nannii olgoriikabálvalusa bargamušaid
                      mávssolašvuođa ealáhuseallima bálvaleaddjin.
                      Olgoriikkas ásahuvvojedje stašuvnnat, mat galge
                      veahkehit Norgga buktagiid vuodima guovllu
                      mávssolašvuođa vuođul Norgga eksportagálvvuid
                      márkanin, ja de ásahuvvojedje vel erenoamáš
                      virggit gávpesáttavirgehassan.</p>
    <p>Olgoriikadepartementii
                      ásahuvvojedje guokte ođđa ossodaga, goappašagat
                      ekspedišuvdnahoavdda vuollái. Dát guoskkai
                      hálddahuslaš ossodahkii oktan njeljiin
                      kantuvrrain (hálddahuskantuvrrain,
                      protokollakantuvrrain, árbe- ja riektekantuvrrain
                      ja arkiivakantuvrrain). Ođđa olgoriikapolitihka
                      ja olgoriikagávppašeami ossodagas, mii lei
                      olgoriikagáppašeami ja olgoriikapolitihka
                      gaskasaš vásihusaid boađus vuosttas
                      máilmmisoađis, ledje 6 kantuvrra. Maŋimusat
                      namuhuvvon ossodat čájehii maiddái čielgasit ahte
                      olgoriikabálvalusa deaŧaleamos doaibma lei
                      sirdašuvvamin stuorát politihkalaš ja ekonomalaš
                      oassálastimii riikkaidgaskasaš servodagas. Dat
                      mearkkašii maiddái ahte olgoriikabálvalus
                      viiddiduvvui eambbo danin mo
                      ealáhusorganisašuvnnat guhká jo ledje gáibidan,
                      namalassii eanet stáhtabálvalusaiguin
                      mearrajohtalussii ja olgoriikagávppašeapmái. Dát
                      dáhpáhuvai vaikke vel departemeantta viidideapmi
                      soađi áiggi čatnasii vássevaš
                      soahtedilálašvuođaide dan láhkai ahte stáhta
                      eambbo dárkkistii ja jođihii gávpedoaimmaid.</p>
    <p>Eará mii lei ođas 1922 lei sierra
                      ortnega ásaheapmi mii galggai veahkehit
                      virgehasaid háhkat olgoriikabálvalussii, ja dán
                      ortnega mielde galge juohke jagi váldojuvvot sisa
                      aspiránttat oahpahussii. Sisabeassangáibádussan
                      lei universitehtaoahppu dahje examen artium ja
                      golmma jagi bárgovásihus gávppašeamis dahje
                      mearrajohtolagas. Maŋimuš gáibádus lei
                      mieđiheapmi ealáhuseallima gáibádussii ahte
                      olgoriikadepartemeanta galggai virgádit olbmuid,
                      geat eai lean juristtat, muhto geain lei
                      gávpeoahppu. Olgoriikalávdegotti ovdaolmmoš C. J.
                      Hambro moittii dattetge garrasit dáid
                      gáibádusaid, ja eahpidii ahte livččii ávki dakkár
                      olbmos gii lei bargan sallitbuvddas. Jus galggai
                      beassat aspirántan, de fertii ohcci čađahit
                      čálalaš eksámena, maid olgoriikadepartemeanta
                      lágidii. Oahppoáigi lei golbma jagi, ja
                      stipeandaortnet ásahuvvui vai dakkár ohccit,
                      geain muđui ii livčče várri, besse álgit
                      olgoriikabálvalussii. Sisaváldin biddjojuvvui
                      sierra aspirántanammagoddái, mas ledje
                      olgoriikabálvalusa ja iešguđetlágan gávpe-,
                      mearrajohtolat- ja industriijaorganisašuvnnaid
                      ovddasteaddjit.</p>
    <p>1922 ođastusat orro ovddideamen
                      olgoriikabálvalusa mealgat, sihke hálddašeami ja
                      organiserema dáfus. 1922 ledje
                      Olgoriikadepartemeanttas 61 bistevaš ja 20
                      gaskaboddasaš virggi. Ii ovttage eará
                      departemeanttas lassánan bargiidlohku (24) nu
                      ollu go olgoriikadepartemeanttas 1912 rájes 1922
                      rádjai. Muhto álgojagiid ođastusa maŋŋá eai
                      moktege ollašuvvan dat doaivagat ja vuordámušat,
                      maid ođastus lei bohciidahttán, vuosttažettiin
                      daid ekonomalaš fuonesáiggid geažil mat dalle
                      álge. Muhto sivvan ledje maiddái dat
                      vuosteguottut olgoriikadepartemeanttas ahte
                      galggai hukset eanáš gávpeovddasteami – ja ledje
                      maiddái siskkáldas vuostálasvuođat
                      ámmátalbmáidlágádusas. Buot deaŧaleamos lei ahte
                      ”goluid čuohppama lihkadusa” seastingáibádusa
                      doarjjui dál maiddái ealáhuseallin. Sihke
                      skiipaeaiggádiid lihttu (Rederforbundet) ja
                      industriijalihttu (Industriforbundet) dovddahedje
                      1925 čielgasit ahte sii guđđet ovddeš viiddis
                      gáibádusaid ja vuordámušaid olgoriikabálvalussii
                      (doarjun dihtii ealáhuseallima) stáhta heajos
                      ruhtadili geažil. Olgoriikaministtar Mowinkel
                      váidalii bušeahttadigaštallamis 1925 ahte
                      gávpeseahtu dál orru njeaidimin buot dan maid ieš
                      ovdal leamaš mielde huksemin. Ii ge
                      olgoriikalávdegoddi ge áibbas jáhkkán ahte lei
                      ekonomalaččat unnit gánnihahtti leat ovddastuvvon
                      olgoriikkas fuonesáiggiid go buriidáiggiid. C. J.
                      Hambro oaivvildii ahte ekonomalaš fuonesáigi lei
                      dárpmehuhttán olbmuid vuoiŋŋalaččat.</p>
    <p>Seastima ovdamearka lei dat go
                      vuosttašarkivára virgái ii biddjojuvvon olmmoš
                      áigodagas 1924-35, ja dat go okta
                      doaimmahathoavdavirgi heaittihuvvui jo jagi 1926,
                      ja dasto maŋŋil heaittihuvvojedje guokte
                      ekspedišuvdnahoavdavirggi jagi 1927. Dat
                      mearkkašii ahte máŋga kantuvrra biddjojuvvojedje
                      olgoriikaráđi stivrema vuollái. Nu geavai ee.
                      politihkalaš kantuvrii ja
                      Álbmotlihttu-kantuvrii.</p>
    <p>Jagi 1922 rájis jahkái 1927
                      olgoriikadepartemeantta bargoveahka geahpeduvvui
                      27 virgehasain, mat gulle 7 alibuš virgái, guđain
                      áššemeannudeaddjiin ja 14 kanturbargiin.
                      Olgoriikastašuvnnain heaittihuvvojedje 18 virggi
                      dahje bisso guorusin. Jagi 1922
                      olgoriika­ođastusa vulddii maiddái dat ge ahte
                      aspirántaohpahussii eai šat juolluduvvon
                      ruđat.</p>
    <p>Olgoriikadepartemeanta bissu
                      dasto, sihke bargoveaga ja organisašuvnna dáfus,
                      mealgadii rievddakeahttá gitta 1930-jagiid
                      gaskkamuddui, go fas álge viiddidit. Moadde jagi
                      ovdal jo lei olggobeal impulssaid váldodeaddu
                      heilon »seastinvuođas” ođđasis organiseremii ja
                      viiddideapmái, vai olahivččii dakkár beaktilvuođa
                      maid váttes riikkaidgaskasaš gálvojođiheamit ja
                      gálvolonuhallamat dahke dárbbašlažžan maŋŋil jagi
                      1930 goviid. Dilli buorránii jagi 1934, go
                      olgoriikadepartemeantta guokte
                      ekspedišuvdnahoavdavirggi fas álggahuvvojedje.
                      Easkka jagi 1938 álggahuvvui
                      ekspedišuvdnahovdavirgi, vai dat jođihivččii
                      easkkaálggahuvvon politihkalaš ossodaga.</p>
    <p>Go nubbi máilmmesoahti álggii
                      čakčamánus jagi 1939, de olgoriikabálvalus
                      mealgadii vásihii seammalágan áššiid go jagi
                      1914: Bargomearri lassánii hirbmadit soađi
                      vuosttamuš mánuid, ja dat dagahii sihke stuorát
                      bargoleavttu ja guhkit bargobeivviid. Dárbu lei
                      ásahit arvat ođđa virggiid, nu ahte loahpageahčen
                      njukčamánu jagi 1940 lei Olgoriikadepartemeantta
                      bargiid lohku 119, dahje 29 bargi eanet go duon
                      90 virggi maidda ledje bidjan ruđaid
                      1939/40-bušeahtas.</p>
    <p>Jagi 1940 vuosttamuš mánuid álge
                      Olgoriikadepartemeanttas eambbo ja eambbo miehtat
                      dasa ahte sin rahčamušat Norgga neutrála
                      politihka doalahit lei ollen váravuloš mahtái, ja
                      ahte Norga sáhtášii rohtašuvvat soahtái vaikke
                      goas. Dán áigodagas sii mearridedje soames
                      ráddjejuvvon hálddahuslaš doaibmabijuid, ee.
                      plánaid das mo sii galget sirdit departemeantta
                      arkiivvaid.</p>
    <p>Go duiskalaš soahteveahka
                      fallehii Norgga cuoŋománu 9. b. 1940, de čuvvo
                      unna virgehas- ja kanturbargijoavku Gonagasa,
                      ráđđehusa ja Stuorradikki davás. Sii fievrridedje
                      mielddiset viehka stuorra oasi departemeantta
                      arkiivvain, maid dasto maŋŋil fievrridedje rastá
                      ráji Ruŧŧii, ja bidje norgalaš legašuvdnii
                      Stockholbmii. Go Gonagas ja ráđđehus bissánedje
                      gaskaboddasaččat Romsii miessemánus 1940, de
                      čuovui unnibuš virgehasjoavku, mii galggai
                      veahkehit olgoriikaministara su barggus. Seammás
                      olgoriikaráđđi Jens Bull bođii Stockholbmii, ja
                      son vuođđudii norgalaš legašuvdnii eará ovttadaga
                      maid gohčodedje B-ossodahkan. Ossodat galggai
                      Stockholmmas doaimmahit dakkár áššiid maid ii
                      lean vejolaš álggahit Norgga rájiid siskkobealde.
                      Vuhtiiválddidettiin ruoŧŧilaš eiseválddiid
                      dieđihuvvui olgoriikaráđđi Bull legašuvdnaráđđin.
                      B-ossodat šattai dađistaga oassin norgalaš
                      legašuvnna organisašuvdnavuogádahkii.</p>
    <p>Stuoribuš oassi
                      Olgoriikadepartemeantta bargoveagas lei dattetge
                      báhcán Osloi. Dát departemeanta-oassi, maid
                      muhtun ekspedišuvdnahoavda jođihii, jotkkii
                      doaimmas vuosttamuš mánuid go Norga lei
                      duiskalaččaid hálddus, ja su doibmii gulle buhtes
                      hálddahusbarggut. Go Hálddahusráđđi heaittihuvvui
                      ja »kommisáralaš” stivra bođii sadjái čakčamánus
                      1940, de dáid bargguid sirde sierra ossodahkii
                      mii lei kommisáralaš
                      Sisriika­departemeanttas.</p>
    <p>Go Gonagas ja ráđđehus guđđe
                      Romssa geassemánu 7. b. 1940 ja vulge
                      Stuorrabritánniai, de olgoriikaministara stába
                      vulggii fárrui. Jagi 1940 geassemánuid botta
                      ásahedje olgoriikadepartemeantta Londonii, mii
                      lei eksiilahálddahusa oassin. Álggus unna stábaš,
                      masa gulle čieža olbmo, fárrii
                      olgoriikaministariin Kohtiin gárpagárdimii
                      Bracknellii, mii lei Berkshires, sullii 50 km
                      olggobealde Londona. Olgoriikadepartemeantta
                      stába stuorui dađistaga, nu ahte go soahti
                      nohkagođii, de das ledje buohkanassii 72 olbmo.
                      Viiddidemiid álkkásmahtii dat go loahpageahčen
                      1940 olgoriikadepartemeanta ovttas duoid nuppiid
                      ráđđehuskantuvrraiguin fárrii stuorát
                      kantuvrraide Kingston House’ii, mii lei Princess
                      Gate lahka Oarje-Londonis.</p>
    <p>Bracknelles ii lean vuogas leat
                      máŋgga siva geažil: Muhtumassii dainnago dat
                      dagahii geográfalaš ja mielalaš gaskka ráđđehusa
                      eará osiide mat ledje Londonis, muhto maiddái
                      dainnago dat dagahii psykologalaš gaskka
                      olgoriikajođihangotti ja brihtalaš eiseválddiid
                      gaskii. Ii ge Koht lean mii ge erenoamáš čeahpes
                      hálddašeaddjiid, ii ge nagadan hukset beaktilis
                      doaibmagotti iežas birra. Sivva mii njulgestaga
                      dagai ahte Koht luobai olgoministtarvirggistis
                      lei dasto vel olgoriikaráđi nammadeami ášši, mii
                      nannešii Olgoriikadepartemeantta hálddahuslaš
                      jođi­heami. Koht anii árvalusa (maid
                      justiisaministtar Terje Wold buvttii) čielga
                      iežascágideapmin su siskkáldas
                      fágaministtarvuoruhusaide ja eahpitkeahtes
                      eahpeluohttámuša duođaštussan. Koht danne siđai
                      ahte Trygve Lie váldá badjelasas
                      olgoriikaministtardoaimma.</p>
    <p>Soađi áigásaš
                      olgoriikadepartementii gulai dábálaš ossodat, man
                      bargun ledje hálddahuslaš áššit, arkiivvat,
                      gulahallandoaimmat ja -rusttegat (sambánda),
                      rehketdoalut ja reivvestallamat, politihkalaš
                      ossodat, gávpeossodat, beavdegirjebálvalus,
                      preassaráđđi ja politihkalaš historjjá áššedovdi.
                      Vaikke riegádeapmi lei leamaš váttis, de Londonis
                      olgoriikadepartemeanta dađistaga šattai sihke
                      beaktilis ja buresdoaibmi organisašuvdnan mii
                      jagi 1945 álgogeasi sáhtii máhccat ruovttoluotta
                      friddjan dahkkojuvvon Norgii.</p>
    <p>Jagi 1945 suoidnemánu 1. b. rájes
                      lei Olgoriikadepartemeanta fas norgalaš eatnamis,
                      ja lei leamaš measta vihtta jagi báhtarusas. Ođđa
                      áigi álggii, ja nu maid ođđa hástalusat ja
                      doaimmat. Soađi maŋŋásaš áigi lei erenoamáš, go
                      mii geahčadit norgalaččaid searvama
                      riikkaidgaskasaš ovttasbargui, sihke
                      málmmeviidosaš, guvllolaš ja davviriikkalaš
                      dásis. Ollu dain áššiin maid ovdal ledje čoavdán
                      bilaterálalaččat (guovttevurrosaččat), fertejedje
                      dál čoavdit multilaterála (moanavurrosaš)
                      čovdosiiguin, ja seammás guovttevurrosaš
                      ovttasbarggut viidánedje dađistaga ođđa
                      surggiide. Dan lassin ahte searvvai álššain
                      Ovttastuvvan Nášuvnnaid máŋggalágan doaimmaide,
                      Norga vulggii maid ekonomalaš ovttasbargui
                      OEECii, maŋŋil OECDii, EFTAi ja
                      NATO-suodjalusovttasbargui.</p>
    <p>Dakkár radikála viiddideapmi
                      olgoriikapolitihkalaš suorggis, ja vel dakkár
                      áigodagas mas soađi maŋŋásaš huksenváttisvuođat
                      ja resurssaid váilivuohta dedde lossadit,
                      mearkkašii viehka stuorra noađi dan doaibmagoddái
                      mii lei das gearggus bargagoahtit. Ráđđehus lei
                      suoidnemánu 27. b. 1945-mannosaš gonagaslaš
                      resolušuvnnain mearridan Olgoriikadepartemeantta
                      ođđa struktuvrra: Departemeanta lei juhkkojuvvon
                      njealljin ossodahkan, namalassii dábálaš
                      ossodahkan, politihkalaš ossodahkan,
                      gávpeossodahkan ja soahteáššiid čoavdima
                      ossodahkan. Maŋimuš ossodat galggai leat dušše
                      gaskaboddii. Departemeantastruktuvrra olggobealde
                      ja dasttá olgoriikaráđi mearridanválddi
                      vuollásažžan ledje beavdegirjebálvalus,
                      preassabálvalus, álbmotriektebagadeaddji ja
                      ođđaáigásaš politihkalaš historjjá áššedovdi.
                      Buohkanassii bargiid lohku lei 156.</p>
    <p>Norgga Eksportaráđđi vuođđuduvvui
                      jagi 1945, ja dat bođii »Opplysningskontor for
                      nærings­veiene” sadjái, mii šattai
                      Olgoriikadepartemeantta oassin dalle go
                      organisašuvdnaođastus čađahuvvui jagi 1922.</p>
    <p>Dát struktuvra bisui mealgadii
                      nuppástuvakeahttá máŋga jagi, vaikke soahteáššiid
                      čoavdima ossodat heaittihuvvui jo jagi 1948 ja
                      dan barggut sirdojuvvojedje
                      olgoriikadepartemeantta eará osiide. Jagi 1950
                      mearridedje ásahit kantuvrra ossodatstruktuvrra
                      olggobeallái olgoriikkalaš kulturovttasbarggu
                      várás. Easkka jagi 1967 šattai kantuvra
                      departemeantta oppalaš doaimma dievas oassin.
                      Jagi 1954 sirdojuvvojedje buot riekteáššit easkka
                      ásahuvvon riekteossodahkii. Preassabálvalus, mii
                      jagi 1958 lei biddjojuvvon olgoriikabálvalussii,
                      nuppástuhttojuvvui sierra preassaossodahkan 1961.
                      Jagi 1973 kulturkantuvra ja preassaossodat
                      ovttastuvve oktasaš preassa- ja
                      kulturossodahkan.</p>
    <p>Maŋŋil soađi olgoriikabálvalusa
                      ođđa bargosuorgin šattai ovttasbargu
                      ovddádusriikkaiguin. Álggus meannudii
                      politihkalaš ossodat dáid áššiid, ja jagi 1962
                      rájes »Norsk Utviklingshjelp” (Norwegian Agency
                      for Development Aid), mii oaččui
                      ovddasvástádussan njuolga guovtte­vurrosaš
                      ovddádusveahki. Jagi 1968 »Direktoratet for
                      utviklingshjelp” (NORAD) ásahuvvui, ja seammás
                      vuođđuduvvui sierra ovddádusossodat
                      olgoriikadepartementii. Dattetge ásahuvvui jagi
                      1984 sierra departemeanta ovddádusveahki várás
                      (DUH).</p>
    <p>Gitta jagi 1948 rádjai lei
                      olgoriikaministtar politihkalaš sadjásačča haga.
                      De olgoriikadepartemeanta oaččui stáhtačálli.
                      Stáhtačálli biddjojuvvui árvvu dáfus
                      olgoriikaráđi vuollásažžan. Easkka jagi 1980
                      biddjojuvvui UD-stáhtačálli seamma dássái go
                      duoid nuppiid departemeanttaid stáhtačállit, ja
                      olgoriikaministara árvvu vuollásažžan. UD
                      vuosttamuš golbma stáhtačálli ovddasvástidedje
                      dihto áššesurggiid. Go maŋŋil nammadedje
                      stáhtačálliid, de dikte mearrit­keahttá sin
                      bargosurggiid, go eaktuduvvui ahte stáhtačálli
                      viiddimus áddejumis galggai geahpedit
                      olgoriikaministara bargonoađi, erenoamážit
                      politihkalaš suorggis.</p>
    <p>Politihkalaš jođihangoddi
                      nannejuvvui maŋŋil go ásahedje politihkalaš čálli
                      sierravirggi ja olgoriikaministarii sierra
                      čállingotti. Jagi 1905 rájes Norggas leat leamaš
                      buohkanassii 27 olgoriikaministara. Dássážii
                      Halvard Lange lea leamaš guhkimusat, buohkanassii
                      19 jagi (1946-63 ja 1963-65). Máŋgga
                      olgoriikaministaris lea leamaš oktat virgi
                      máŋgii: Johan Ludwig Mowinckel lei
                      olgoriikaministtar njelljii (1922-23, 1924-26,
                      1928-31 ja 1933-35), ja sihke Christian Fredrik
                      Michelet, Halvard Lange, Knut Frydenlund ja
                      Thorvald Stoltenberg leat leamaš
                      olgoriikaministara virggis guovtti áigodagas.</p>
    <p>Jagi 1948 juovlamánu 13. b. bođii
                      ođđa láhka olgoriikabálvalusa birra, ja dat
                      mearridii dan orgnisašuvnnalaš ja hálddahuslaš
                      ráhkadusa mii mealgadii lea fámus ain dál ge
                      olgoriikabálvalusa várás. Láhka ja ođđa
                      mearrádusat olgoriikabálvalusa virgáibidjamis
                      atne vuođđun »Reformutvalget for
                      utenrikstjenesten”-nammasaš lávdegotti árvalusa,
                      ja dát lávdegoddi nammaduvvui jagi 1946 ja lei
                      stuorra olgoriikakommišuvnnaid ráiddus
                      goalmmádin.</p>
    <p>Jagi 1948 lága sádjái bođii jagi
                      1958 suoidnemánu 18. b. ođđa láhka, man sadjái
                      fas bođii ođđa láhka jagi 2002 miessemánu 3. b.
                      olgoriikabálvalusa birra. Olgoriikabálvalusa
                      vástesaš instruksa, mii lea ođastuvvon ollu
                      gerddiid jagi 1906 rájes, mearriduvvui maŋimuš
                      geardde juovlamánu 13. b. 2002-mannosaš
                      gonagaslaš resolušuvnnain.</p>
    <p>Olgoriikadepartemeanta vásihii
                      áigodagas 1988-90 arvat nuppástusaid. Jagi 1988
                      Gávpe- ja mearrajohtolatdepartemeanta
                      biddjojuvvui oktii Olgoriikadepartemeanttain, ja
                      jagi 1990 geavai seamma láhkai Ovddádusveahki
                      departemeanttain. Deaŧalaš sivva dán guovtti
                      ovttastahttimii lei dárbu buoridit
                      olgoriikapolitihka oktiiordnema gávpe- ja
                      mearrajohtolatpolitihkain, ja
                      doarjunveahkipolitihkain, ja vel buoridit daid
                      vejolaš resurssaid geavaheami mat ledje
                      ávkkástallan láhkai.</p>
    <p>Go Ealáhus- ja gávpedepartemeanta
                      ásahuvvui jagi 1997, de deaividii
                      Olgoriikadepartementii vuot stuoribuš
                      nuppástupmi, dainnago okta Olgoriikadepartementii
                      gullevaš ossodat biddjojuvvui oktii ossodagaiguin
                      mat ovdal ledje gullan Ealáhus- ja
                      energiijadepartementii. Olgoriikadepartemeanttas
                      galggai ain leat bajimuš ovddasvástádus
                      gávpepolitihkas.</p>
    <p>Ráđđehus mearridii jagi 2003
                      čohkket ovtta ovttadahkan eanaš
                      váikkuhangaskaomiid mat ledje norgalaš
                      ealáhuseallima innovašuvnna (ođđahutkama) ja
                      internationaliserema (miehtámáilbmádeami) várás,
                      ja nu riegádii »Innovasjon Norge”. Dát
                      ealáhussearvi vuođđuduvvui jagi 2004 ođđajagemánu
                      1. beaivvi, ja dasa gullet »Norges Eksportråd”,
                      ”Norges Turistråd”, »Statens Nærings- og
                      distrikts­utviklingsfond” ja »Statens
                      veiledningskontor for oppfinnere”. »Innovasjon
                      Norge” galgá bargat ovttasráđiid
                      olgoriikabálvalusain doaimmastis mii lea
                      olggobealde Norgga. Ulbmil lea oažžut
                      ealáhussearvái ja olgoriikabálvalussii dievas
                      apparáhta ja lagaš fitnolaš ovttasbarggu.
                      Lágiduvvo nu ahte »Eksportrådet”-nammasaš ásahusa
                      ja »Turistrådet”-nammasaš ásahusa kantuvrrat ja
                      bargoveagat olgoriikkas čatnasit gullevažžan
                      olgoriikastašuvnnaide.</p>
    <p>Ođđa, stuorra doaimmat
                      biddjojedje departementii ja
                      olgoriikastašuvnnaide go Ráđđehus mearridii jagi
                      2003 čakčamánu 11. b. nuppástuhttit
                      ovddádushálddahusa. Mearrádus mearkkašii ahte
                      ovddáduspolitihka čađaheamis, doaibmabohtosiin ja
                      »policy”-doaimmain sirdojuvvui ovddasvástádus
                      NORADas UDii. Ovddasvástádus integrerejuvvon
                      NORAD-hálddašan ambasádain sirdojuvvui
                      departementii jagi 2004 ođđajagemánu 1. b.</p>
    <p>Olgoriikkalaš fágaetáhtas leat
                      odne 1300 olbmo, ja sis 600 barget
                      olgoriikastašuvnnain ja 700 leat departemeanttaid
                      bargit. Olgoriikastašuvnnaide leat maid
                      čadnojuvvon arvat sierrasáttatolbmot guđet
                      ovddastit sierra departemeanttaid ja
                      ásahusaid.</p>
    <p>Olgoriikadepartemeanta lea iežas
                      logi ossodagain norgalaš stáhtahálddahusa
                      stuorámus departemeanta virggálaččaid logu dáfus.
                      Dat lea maid áidna departemeanta mas leat guokte
                      stáhtačálli: okta olgoriikaministtar ja okta
                      ovddádusministtar, ja goappásge lea iežas
                      vuođđo­lágalaš ovddasvástádus.</p>
    <p>Fágadepartemeantan
                      Olgoriikadepartemeanta lea olgoriikaáššiid
                      válmmašteaddji ja doaimmaheaddji orgána, ja
                      olgoriikaekonomiija ja ovddádusáššiid orgána.
                      Olgoriikadeparte­meanttas lea maid deaŧalaš
                      doaibman oktiiheivehit áššiid ja rávvagiid addit
                      nuppiid departemeanttaide ja stáhta ásahusaide,
                      dasgo olgoriikaministara bajimuš ovddasvástádus
                      dat lea lágidit, oktiiheivehit ja čađahit
                      norgalaš olgoriikapolitihka.</p>
    <p>Olgoriikabálvalus fátmmasta odne
                      102 olgoriikastašuvnna maidda leat Norggas
                      boahtán virgehasat bargat. Dáin stašuvnnain leat
                      84 ambasádat ja 8 leat bissovaš delegašuvnnat
                      sierralágan riikkaidgaskasaš organisašuvnnaide,
                      ja 9 leat bálkáhuvvon generálakonsuláhtat
                      (nugohčoduvvon fágakonsuláhtat) ja 1 lea
                      beroštuskantuvra. Dasa bohtet vel 394
                      bálkátkeahtes (honorára) generálakonsuláhta,
                      konsuláhta, várrekonsuláhta ja
                      konsuláhta-agentuvrra.</p>
    <p>Historjjás čađa
                      Olgoriikadepartemeanttas leat leamaš arvat sierra
                      poastačujuhusat. Go dat vuođđuduvvui jagi 1905,
                      de departemeanta fárrii Victoria Terrasse nummar
                      čižii (gaskakvartálii), eret Gávpedepartemeantta
                      kantuvrrain mat ledje Carl Johangáhtas 41-43.
                      Kantuvrii gulle 28 lanja, 3 nieidalanja ja 3
                      gievkkana, ja láigohaddi lei 6.200 ruvnnu. Máŋga
                      jagi Olgoriikadepartemeanta fertii juogadit saji
                      priváhta láigoheddjiiguin, dasságo stáhta osttii
                      viesu jagi 1913 ja rievdadii dan kantuvran. Dás
                      de Olgoriikadepartemeanta orui dasságo fertii
                      guođđit viesu jagi 1940 čuoŋománu 9. b. Jagiid
                      dasttá maŋŋil soađi orui departemeanta
                      gaskaboddasaččat ođđa gávpevisttis mii lei
                      Solplassen-nammasaš šiljus (dáláš Kronprinsesse
                      Marthas plass 1). Easkka jagi 1963 fárrii
                      Olgoriikadepartemeanta ruovttoluotta Victoria
                      Terrassii, ja čujuhus lei 7. juniplassen 1.
                      Vaikke departemeanta hovde sihke nugohčoduvvon
                      Nordkvartalet ja Midtkvartalet Victoria
                      Terrasses, de lea čielgan ahte báiki lea menddo
                      unni dainnago bargoveahka dađistaga stuorru ođđa
                      bargguid geažil. Doaimmas leat oasit sirdojuvvon
                      kantuvrraide mat leat láigohuvvon VII. Haakona
                      gáhtas, Ruseløkkveienis ja Krovdnaprinssa
                      gáhtas.</p>
    <p>
      <em type="italic">Vuođđun lea leamaš
                      Erik-Wilhelm Norman ja Jon Bech čállin teaksta.
                      Ođastuvvui miessemánus 2004.</em>
    </p>
  </body>
</document>
