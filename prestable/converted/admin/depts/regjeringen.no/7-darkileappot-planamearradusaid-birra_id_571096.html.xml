<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>7. Dárkileappot plánamearrádusaid birra - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>3450</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/md/Dokumeanttat/Johtocalus/2009/T-209-Plana--ja-huksenlaga-oa-planaoasi-fapmuibidjan/7-Darkileappot-planamearradusaid-birra.html?id=571096</origFileName>
    <parallel_text location="7-narmere-om-planbestemmelsene.html_id=571096" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>
                Dás don leat: </p>
    <p>Birasgáhttendepartemeanta</p>
    <p>
                &lt;
                 </p>
    <p>Dokumeanttat</p>
    <p>
                &lt;
                 </p>
    <p>Johtočálus</p>
    <p>
                &lt;
                 </p>
    <p>7. Dárkileappot plánamearrádusaid birra</p>
    <p>T-2/09 Plána- ja huksenlága ođđa plánaoasi
                fápmuibidjan</p>
    <section>
      <p type="title">Geassemánu 27. b. 2008 mannosaš
                láhka nr. 71 plánema ja huksenáššemeannudeami birra
                (plána- ja huksenláhka) (plánaoassi) boahtá fápmui
                suoidnemánu 1. b. 2009.</p>
    </section>
    <p>
                Bláđe dokumeanttas: </p>
    <p>
                &lt;  6. Oassálastin plánemii dás maiddái vuosttaldeami
                geavaheami birra</p>
    <p> | </p>
    <p>
                8. Gaskaboddasaš doaibmabidjogielddus ></p>
    <p> | </p>
    <p>
                Ovdasiidu</p>
    <section>
      <p type="title">7. Dárkileappot plánamearrádusaid birra</p>
    </section>
    <p>Lágas leat mearrádusat plánema birra nationála,
                  regionála ja gieldda dásis. Mearrádusat leat
                  vuđolaččat guorahallojuvvon lága kommeantaalmmuhusas
                  mii lea gávdnamis Birasgáhttendepartemeantta
                  ruovttusiiddus planlegging.no vuolde. Danne dat
                  válddahallojuvvo dušše oanehaččat dán
                  johtočállosis.</p>
    <section>
      <p type="title">7.1 Stáhta plánaláiddanjuolggadusat ja
                  plánamearrádusat</p>
    </section>
    <p>
                  Kapihttalii gullet §§ 6-1 rájes 6-4 rádjai. § 6-1
                  nationála vuordámušaid birra regionála ja gieldda
                  plánema vuordámušaid birra lea ođas. Kapihttala
                  mearrádusat muđuid leat 1985-mannosaš plána- ja
                  huksenlága §§ 17-1 ja 18 mearrádusaid riikkadási
                  plánema joatkka. § 17-2 huksengildosa birra
                  mearragátti 100-mehtergovdosaš avádagas lea
                  sirdojuvvon ja lea dál §:s 1-8.</p>
    <section>
      <p type="title">7.2 Regionála plánastrategiija</p>
    </section>
    <p>
                  Regionála plánastrategiija lea ođđa plánareaidu man
                  láhkavuođđu lea §:s 7-1. Dát lea lága áidna
                  geatnegahttojuvvon plánenoassi regionála dásis. Dan
                  duogáš ii leat ahte regionála plánen galgá mearkkašit
                  uhcit go ovdal, muhto baicce nuppe láhkai. Regionála
                  plánastrategiija ráhkadeapmi geatnegahttá regionála
                  ovddideami oasálaš doaibmiid árvvoštallat ja
                  mearridit mat hástalusaid leat dehálepmosat
                  regiovnnain, ja mo galgá dustet dáid hástalusaid.</p>
    <p>Plánastrategiija galgá árvvoštallat guđe regionála
                  plánaáššiiguin lea easkka válljejuvvon regionála
                  plánaeiseválddiide ja gielddastivrraide dehálaš
                  bargat. Dakkár strategiijii berre gullat regiovnna
                  dahje regiovnna sierranas osiid dehálaš
                  ovddidanmihtilmasvuođaid válddahallan. Dát galgá leat
                  vuođđun go áigumuš lea árvvoštallat regiovnna
                  ovddidanvejolašvuođaid ja hástalusaid. Dakkár
                  árvvoštallama vuolggasadji galgá leat dat nationála
                  ulbmilat ja rámmat maid ráđđehus ja Stuorradiggi leat
                  bidjan (geahča mearrádusevttohusa nationála
                  vuordámušaid birra regionála ja gieldda plánemii),
                  muhto árvvoštallan galgá deattuhit dehálažžan
                  báikkálaš vásáhusa ja máhtu go regionála politihkka
                  heivehallojuvvo.</p>
    <p>Dakkár regionála plánastrategiijaid viidodat ja
                  sisdoallu sáhttá rievddaldit regiovnnas regiovdnii,
                  ja áiggi guhkkodahkii, sorjavaččat regionála ja plána
                  dilálašvuođain. Dakkár hástalusat sáhttet
                  čatnasit:</p>
    <p>• ealáhusovddideapmái
                  • sosiála ovddideapmái (omd. ovttasbargui
                  bálvalusbuvttadeami hárrái)
                  • kulturovddideapmái (omd. ovttasbargui
                  kulturdoaibmabijuid hárrái)
                  • fysihkalaš ovddideapmái (omd.
                  johtolathuksemii, viesuid, ealáhusvisttiid,
                  astoáiggeviesuid huksema sajušteapmái jna.)
                  • álbmoga dearvvašvuhtii, buresloaktimii ja
                  doaibmandássái
                  • dehálaš regionála luonddu-, olggustallan- ja
                  eará guovlluide mat leat vuoiŋŋasteami ja
                  lustadoaimmaid várás
                  • biraslaš ovddideapmái (omd. suodjaleapmái ja
                  ulbmillaš hálddašeapmái dihto guovlluin, čázádagain
                  jed.)
                  • ohppui, dutkamii ja gealbudeapmái.</p>
    <p>Regionála plánastrategiija lea regiovnna viidáset
                  plánaovttasbarggu vuođđu go galgá juksat
                  ovttamielalaš ulbmiliid. Vai regionála stáhtaetáhtaid
                  váikkuhusaid vuođđu lea čielggaduvvon, de galgá
                  Gonagas dohkkehit regionála plánastrategiija. Dan
                  dohkkehettiin árvvoštallá Ráđđehus strategiija ja
                  daid mearkkašumiid maid regionála stáhtaorgánat
                  ležžet ovddidan gulaskuddamis. Jus Ráđđehus ii
                  gávnnat vuođu čuovvolit regionála stáhtaorgána
                  mearkkašumi, de dat galgá biddjojuvvot vuođđun
                  stáhtaorgána viidáset ovttasbargui regionála
                  plánaeiseválddiin. Ráđđehus sáhttá mearkkašumi
                  vuođul, dahje iežas álgaga vuođul, rievdadit
                  strategiija. Ovdalgo dát dáhpáhuvvá, de galgá ášši
                  leat digaštallojuvvon regionála plánaeiseválddiin.
                  Jus regionála plánaeiseváldi ii leat ovttamielas
                  rievdadusaide, de sáhttá Ráđđehus sihkkarastit ahte
                  plánabargu čađahuvvo.</p>
    <section>
      <p type="title">7.3 Regionála plána ja plánamearrádus</p>
    </section>
    <p>
                  Fylkkadiggi galgá ráhkadit regionála plánaid § 8-1
                  vuođul daidda gažaldagaide mat leat mearriduvvon
                  regionála plánastrategiijas.</p>
    <p>Gonagas sáhttá gohččut ahte ráhkaduvvo regionála
                  plána dihto doaibmasurggiide, fáttáide dahje
                  geográfalaš guovlluide ja láhkaásahusa bokte
                  mearridit dárkilet mearrádusaid sisdoalu ja
                  organiserema birra ja dan birra galgá go Gonagas
                  dohkkehit plána.
                  Regionála plánii galgá ráhkaduvvot doaibmaprográmma
                  mii muitala mo plána galgá čađahuvvot.
                  Regionála plánaeiseváldi galgá dohkkehit
                  doaibmaprográmma ja ođasmahttit dan juohke
                  jagi.
                  Regionála plána boahtá fylkkaplánaid ja
                  fylkkaoasseplánaid sadjái. Regionála plána sáhttá
                  gustot olles regiovdnii (geahča dálá fylkkaplánaid),
                  regiovnna osiide, dahje dat sáhttá gieđahallat eanet
                  ráddjejuvvon fáttáid olles regiovnna várás dahje dan
                  osiid várás (geahča dálá fylkkaoasseplánaid). Vaikke
                  vel regionála plánat sáhttet leat máŋggaláganat das
                  mii guoská geografiijii ja fáddái, de dat leat
                  ovttaláganat meannudeami ja váikkuhusa dáfus. Danne
                  ii earut láhka iešguđet plánašlájaid regionála
                  plánaid oktavuođas.</p>
    <p>Regionála plánastrategiija mearrida guđe regionála
                  plánat galget ráhkaduvvot. Dát leat dat vuoruhuvvon
                  plánabargamušat maiguin regiovnnas galget
                  ovttasráđiid bargat.</p>
    <p>Plánabarggu álggus galgá ráhkaduvvot
                  plánaprográmma § 4-1 vuođul. Plánaprográmma sisdoallu
                  sorjá vuosttažettiin das guđelágan regionála plánas
                  lea sáhka, dasto das man ollu lea jo mearriduvvon
                  regionála plánastrategiija mearrádusas. Dakkár bealit
                  mat lunddolaččat leat mielde regionála plánain, leat
                  dieđut plánabarggu ulbmila birra, barggu bajimus
                  rámmat, organiseren, ovdánanleaktu ja
                  mielváikkuheapmi, ja vel válddahallan das guđe
                  molssaeavttut galget árvvoštallojuvvot. Regionála
                  plánas galgá álo leat plánačilgehus mas plána
                  váikkuhusat válddahallojuvvojit. Dákkár plánaide main
                  leat huksenláiddanjuolggadusat, gustojit maiddái §
                  4-2 nuppi lađđasa gáibádusat váikkuhusčielggadeami
                  birra.</p>
    <section>
      <p type="title">7.4 Regionála plánamearrádus –
                  meannudannjuolggadusat ja riekteváikkuhus</p>
    </section>
    <p>
                  Regionála plánaide main leat láiddanjuolggadusat
                  areálageavaheami birra, lea § 8-5 vuođul vejolaš
                  mearridit regionála plánamearrádusa mii galgá
                  sihkkarastit ahte eai dahkkojuvvo
                  areálageavahanrievdadusat, mat rihkkot plána
                  láiddanjuolggadusaid. Mearrádus lea ođas.</p>
    <p>Areálaláiddanjuolggadusat regionála dásis leat
                  hárve nu aiddolaččat ahte lea lunddolaš geavahit dan
                  sullasaš váikkuhangaskaomiid go daid mat
                  geavahuvvojit gielddaplánamearrádusaide.
                  Regionálaplánain main leat areálageavaheami vástesaš
                  láiddanjuolggadusat, lea ain dat váikkuhus
                  gielddaplánemii ahte dat galgá biddjojuvvot vuođđun
                  gielddaplánemii ja addit vuođu gielddaplánaid
                  vuosttaldit.</p>
    <p>Jus dálá gielddaplánat addet vejolašvuođa čađahit
                  huksendoaibmabijuid mat eai leat sávahahttit
                  regionála plána vuođul, de sáhttá leat dárbu buoret
                  juridihkalaš váikkuhangaskaomiide mat čatnasit
                  regionála areálagažaldahkii. Regionála
                  plánamearrádusa sisdoallu lea vuosttažettiin
                  jurddašuvvon priváhta huksejeaddjiid ja
                  doaibmabiddjiid várás, muhto das leat maid
                  váikkuhusat gieldda hálddašeapmái. Mearrádus
                  geatnegahttá priváhta huksejeaddjiid ja gielddaid
                  juridihkalaččat, ja addá gielddaide áiggi muddet
                  plánavuođuset nu ahte dat sohpá regionála plánii.
                  Gielddus loahpahuvvo go gielda lea mearridan
                  areálaplána mii fuolaha mearrádusa deastta. Sihke
                  guoskevaš gielddat, regionála stáhtaorgánat ja
                  Sámediggi sáhttet gáibidit ahte
                  háldogáržžidangažaldat ovddiduvvo
                  Birasgáhttendepartementii mearrideapmái.</p>
    <p>Regionála plánamearrádusas lea dakkár váikkuhus
                  ahte eai sáhte álggahuvvot dakkár sierra albmaduvvon
                  huksen- dahje ráhkadusdoaibmabijut lagabui
                  ráddjejuvvon geográfalaš guovlluin, mat mearrádusaid
                  vuođul rihkkot plána almmá mieđiheami haga. Dát
                  sáhttá omd. guoskat eanadoalu guovddášguovlluide,
                  stuorra gávppiide gávpogiid ja čoahkkebáikkiid
                  olggobealde, eanadatguovlluide, dahje olggustallan-
                  ja luondduguovlluide main lea regionála dahje
                  nationála mearkkašupmi mearragáttiin dahje
                  várreguovlluin. Dát sáhttá maid guoskat stuorra
                  johtalusrusttegiid spáittuide, suodjalusrusttegiidda
                  dahje energiijalágidanrusttegiidda maidda eai leat
                  vel mearriduvvon bienalaš plánat, dahje
                  čázádathálddašeapmái. Geatnegasvuohta fuolahit
                  nationála beroštusaid mielddisbuktá ahte regionála
                  plánamearrádusat eai sáhte geavahuvvot hehttet dakkár
                  huksendoaibmabiju čađahuvvomis, mas lea nationála
                  mearkkašupmi, omd. fápmorusttegiid ráhkaduvvomis.
                  Vejolašvuohta oažžut dakkár plánaid ovddiduvvot
                  guovddáš meannudeapmái § 8-4 vuođul doaibmá dás
                  dorvoventiilan. Sáhttá maid mearriduvvot ahte
                  gielddus galgá gustot dušše lagabui mearriduvvon
                  doaibmabijuide, jogo šlája dahje sturrodaga mielde.
                  Go bidjá mearrádusa, de berre leat aiddolaš das gusto
                  go gielddus huksen- ja rusttetdoaibmabijuide
                  oppalaččat, vai gusto go gielddus dihto
                  doaibmabijuide dahje dihto dilálašvuođaide. Gielddus
                  gusto gitta logi jagi rádjai dainna vejolašvuođain
                  ahte dat sáhttá guhkiduvvot viđain jagiin háválassii,
                  geahča goalmmát lađđasa, go vurdojuvvo ahte gielddat
                  plánaineaset galget fuolahit regionála ja nationála
                  deasttaid čadni váikkuhusain. Dát boahtá ovdan
                  vuosttaš lađđasa maŋimus cealkagis.</p>
    <p>Plánamearrádus galgá meannuduvvot seamma láhkai go
                  regionála plána. Go regionála plánamearrádus lea
                  guovdil, de eaktuduvvo ahte dat čielggaduvvo dan
                  regionála plána plánaprográmma ráhkadeami oktavuođas,
                  masa mearrádus galgá čadnojuvvot. Dalle
                  meannuduvvojit plána ja plánamearrádus oktanaga.
                  Vejolaš riiddut čovdojuvvojit § 8-4, nuppi lađđasa
                  vuođul.</p>
    <p>Sáhttet čuožžilit dakkár dilit ahte maŋŋá
                  gávnnahuvvo ulbmillažžan mearridit regionála
                  plánamearrádusa dakkár regionála plánii mii lea jo
                  dohkkehuvvon. Ráhkadeapmi galgá dalle čuovvut § 8-3
                  ja § 8-4 mearrádusaid. Dattetge ii leat dárbu
                  ráhkadit sierra plánaprográmma go mearrádus ii dagat
                  rievdadusaid regionála plánii. Go plána lea
                  mearriduvvon, de galgá regionála plánamearrádus
                  almmuhuvvot Norsk Lovtidend nammasaš prentosii ja
                  almmuhuvvot buot guoskevaš almmolaš orgánaide,
                  berošteaddji organisašuvnnaide ja álbmogii seamma
                  láhkai go stáhta plánamearrádus ge almmuhuvvo, geahča
                  § 6-3 maŋimus lađđasa.</p>
    <p>Huksengielddus vuosttas lađđasa vuođul sáhttá
                  guhkiduvvot viđain jagiin háválassii. Dát vástida dan
                  vejolašvuhtii maid § 6-3 stáhta plánamearrádusa birra
                  addá. Dábálaččat leat gielddat ráhkadan čadni
                  areálaplánaid regionála plánamearrádusaid sadjái logi
                  jagi áigodagas. Regionála plánamearrádusa áigumuš lea
                  eastadit huksema ja sullasačča fuolahan dihtii
                  servodatberoštusaid guhkit áiggi vuollái. Jus
                  iešguđet sivaid geažil ii leat ráhkaduvvon
                  geatnegahtti gielddalaš areálaplána regionála
                  láiddanjuolggadusaid vuođul, de ferte
                  sihkkarastojuvvot vejolašvuohta guhkidit fálaldaga
                  dassážiigo dakkár plána lea ráhkaduvvon.</p>
    <p>Váldi mieđihit huksen- dahje rusttetdoaibmabidjui
                  masa plánamearrádus gusto, gullá regionála
                  plánaeiseváldái. Dát lea seamma eiseváldi mii lea
                  dohkkehan plánamearrádusa. Go plána lea mearriduvvon
                  guovddáš meannudeamis, geahča § 8-4, nuppi ja
                  goalmmát lađđasa, de ii sáhte addojuvvot lohpi mii
                  rihkku mearrádusa sisdoalu. Regionála plánaeiseváldi
                  galgá ráđđádallat gielddaiguin ja fylkkamánniin
                  ovdalgo mieđáhus addojuvvo. Dát galgá sihkkarastit
                  ahte doaibmabidju ii gártta vuostálagaid gielddaid
                  plánabargguin dahje dakkár nationála beroštusaiguin,
                  maid plánamearrádus vejolaččat galgá fuolahit.
                  Vuođđun biddjojuvvo ahte regionála plánaeiseváldi ii
                  sáhte mieđihit jus fylkkamánni sáhttá čujuhit dasa
                  ahte dát čielgasit gártá vuostálagaid nationála
                  beroštusaiguin. Go plánamearrádusaid áigumuš lea
                  fuolahit johtolat-, suodjalus- dahje
                  energiijalágidanberoštusaid, de ii galgga addojuvvot
                  dakkár mieđáhus mii lea vuostálagaid daid
                  eiseválddiid cealkámušaiguin mat fuolahit dáid
                  beroštusaid.</p>
    <section>
      <p type="title">7.5 Gielddaidgaskasaš plánaovttasbargu</p>
    </section>
    <p>
                  Lága kapihttalis 9 leat njuolggadusat
                  gielddaidgaskasaš plánaovttasbarggu birra. Buot
                  plánaáššit main lea mearkkašupmi máŋgga gildii, leat
                  iešalddiset áššáiguoskevaš fáttát regionála plánemis.
                  Gielddaidgaskasaš plánaovttasbargu lea vuohki mo
                  čađahit oktasaš regionála strategiijaid molssaeaktun
                  oasseguovllu vástesaš regionála plánii. Go dihto
                  ovttasbargovuogi berre geavahit nuppi sadjái, de dat
                  ii leat prinsihpalaš gažaldat, muhto dan válljen mii
                  lea heivvoleamos guoskevaš plánabargamuša ektui. Guđe
                  vuogi berre válljet iešguđet dilis lea dakkár ášši
                  maid berre čielggadit go divaštallá regionála
                  plánastrategiija.</p>
    <section>
      <p type="title">7.6 Gieldda plánastrategiija</p>
    </section>
    <p>
                  Gieldda plánastrategiija ulbmil lea čalmmustahttit
                  daid plánabargamušaid maid gielda berre álggahit
                  dahje joatkit vai gildii láhččojuvvo vejolašvuohta
                  ovdánit positiivvalaččat.</p>
    <p>Gieldda plánastrategiija ii leat plánašládja,
                  muhto veahkkeneavvu gielddaide mainna sáhttet
                  mearridit viidáset plánabarggu.</p>
    <p>Gielda lea dál § 11-1 vuođul geatnegahttojuvvon
                  ráhkadit gieldda plánastrategiija uhcimusat oktii
                  juohke válgaáigodagas ja dohkkehit dan maŋimusat jagi
                  maŋŋá gielddastivrra konstituerema (vuođđudeami). Lea
                  dehálaš ahte dát bargu álggahuvvo árrat maŋŋá
                  gielddastivrra vuođđudeami. Dalle lea ođđa
                  gielddastivrii vejolaš árvvoštallat ja mearridit guđe
                  plánabargamušaiguin lea dehálaš bargat
                  gielddastivraáigodagas.</p>
    <p>Gieldda plánastrategiijas galget leat gieldda
                  strategalaš válljemat gielddaservodaga ovddideami
                  várás. Dát guoská sihke guhkesáiggi
                  areálageavaheapmái, surggiid doibmii ja gielddaid
                  plánadárbbuid árvvoštallamii válgaáigodagas.
                  Strategiijas galgá leat:
                  • daid ovddideami mihtilmasvuođaid ja
                  hástalusaid čilgehus mat čatnasit
                  servodatovddideapmái ja birrasii,
                  • mihtilmasvuođaid ságaškuššan guhkesáiggi
                  areálastrategiijas (lanjalaš ovddideami
                  prinsihpat),
                  • surggiid plánadárbbuid árvvoštallan, ja
                  • vuoruhuvvon plánabargamušaid árvvoštallan ja
                  dárbu ođasmahttit gielddaplána servodatoasi ja
                  areálaoasi.</p>
    <p>Guhkesáiggi areálageavaheami láiddanjuolggadusat
                  galget leat oassin strategiijas ja leat vuođđun eanet
                  konkrehta bargui gielddaplána areálaosiin.
                  Guhkesáiggi areálastrategiija galgá čájehit
                  boahttevaš servodatovddideami ja areálageavaheami
                  gaskavuođa, ja čujuhit guhkesáiggi ovddidangeainnuide
                  gielddas ja erenoamáš ovddideami ja suodjaleami
                  surggiide fuolahan dihtii daid areáladeasttaid, mat
                  bohtet ovdan §:s 3-1.</p>
    <p>Jus dilli lea čielggas, de sáhttá plánastrategiija
                  oažžut dakkár sisdoalu ja meannudeami mii ollašuhttá
                  gielddaplána várás plánaprográmma gáibádusaid. Dakkár
                  diliin ferte strategiija čuovvut plánaprográmma
                  meannudannjuolggadusaid mat leat gielddaplána
                  mearrádusain, geahča § 11-13.</p>
    <p>Vai strategiijas lea viiddes čatnaseapmi, de lea
                  dehálaš ahte stáhta ja regionála orgánaid,
                  ránnjágielddaid ja álbmoga oainnut das mo strategiija
                  ja vuoruheamit árvvoštallojuvvojit leat almmolaččat
                  go gielddastivra galgá dahkat mearrádusas. Danne lea
                  geatnegasvuohta háhkat stáhta ja regionála orgánaid
                  ja ránnjágielddaid oainnuid.</p>
    <p>Dat addá maid stáhta ja regionála eiseválddiide
                  vejolašvuođa ovddidit dárbbuideaset oažžut
                  čielggaduvvot gieldda plánaid áigodagas. Gielda ferte
                  ieš mearridit mo galgá háhkat oainnuid, muhto dáin
                  eiseválddiin berre leat duohta vejolašvuohta ovddidit
                  oainnuideaset. Ii leat vejolaš ovddidit vuosttaldeami
                  gieldda plánastrategiija evttohusa vuostá. Geavadis
                  lea dehálaš gildii oažžut mieđáhusa gieldda
                  plánastrategiijii eará eiseválddiin, dannego muđuid
                  sáhttet álkit čuožžilit váttisvuođat maŋŋá
                  plánemis.</p>
    <p>Proseassa plánastrategiija oktavuođas ferte
                  geahččat dainna gittalagaid ahte háliida go gielda
                  ođasmahttit gielddaplána vai ii. Jus gielda mearrida
                  joatkit gustojeaddji gielddaplána, de lea lunddolaš
                  láhčit dili viidát digaštallamii gieldda
                  plánastrategiija birra, go dát šaddá áidna
                  vejolašvuohta oažžut ovdan oainnuid gieldda
                  vuoruhemiide ja hástalusaide. Seamma láhkai sáhttá
                  gielda mii láhčá dili gielddaplána ođasmahttimii,
                  geavahit gielddaplánaproseassa vuđolet
                  digaštallamiidda ja mielváikkuheapmái.</p>
    <p>Gieldda plánastrategiija mearrádus berre
                  fátmmastit gieldda iežas plánabarggu, ja veahki
                  čuovvolit priváhta plánaid. Mearrádus sáhttá guoskat
                  dievaslaš gielddaplána ođasmahttima álggaheapmái
                  dahje ráddjejuvvot areálaoasi ođasmahttimii ja
                  gielddaoasseplánaid ođasmahttimii dahje ráhkadeapmái
                  dihto surggiide dahje fáttáide. Dat sáhttá maid
                  guoskat dehálaš muddenplánaid álggaheapmái nu go
                  strategiija čuovvoleapmái. Plánastrategiija sáhttá
                  buoridit ovddalgihtii árvidahttivuođa das guđe
                  priváhta plánaálgagat vurdojuvvojit oažžut positiivva
                  vuostáiváldima. Priváhta plánaálgagat sáhttet
                  dattetge ovddiduvvot sorjjasmeahttumit
                  plánastrategiijas, eai ge sáhte hilgojuvvot dasa
                  čujuhettiin. Geavadis ferte plánenmearrádus
                  plánastrategiijas čujuhit váldorámmaide ja dehálaš
                  áŋgiruššamiidda, ja ferte láhččojuvvot dávggasvuhtii
                  jus dárbbut ja eavttut rivdet gaskan.</p>
    <p>Gieldda plánastrategiijas ii leat njuolgga
                  riekteváikkuhus gieldda ássiid ektui, muhto bidjá
                  láidestusaid gieldda viidáset plánabargui. Vaikke vel
                  plánastrategiija omd. dadjá ahte oassi gielddaplána
                  areálaoasis galgá ođasmahttojuvvot, de sáhttá
                  eanaeaiggát joatkit huksema gustovaš areálaoasi dahje
                  muddenplána vuođul nu guhká go dát plánat addet dan
                  vejolašvuođa. Gielda ferte vejolaččat mearridit
                  gaskaboddasaš gildosa doaibmabijuid vuostá § 13-1
                  vuođul jus áigu hehttet dán. Gieldda plánastrategiija
                  mearrideami bokte sáhttá gielda árvvoštallat berrejit
                  go muddenplánat heaittihuvvot dahje rievdaduvvot
                  plánaáigodagas. Dát lea gaskaboddasaš dieđiheapmi
                  dakkár heaittiheami birra. Loahpalaš mearrádus ferte
                  dahkkojuvvot juohke plánii kapihtal 12 njuolggadusaid
                  vuođul. Dát sáhttá guoskat boares plánaide mat leat
                  vuostálagaid nationála láidestusaiguin, ovdamearkka
                  dihtii plánaide mat rahpet vejolašvuođa unohis
                  huksemii gáddeavádagas.</p>
    <p>Gielda sáhttá ođasmahttit plánastrategiija
                  áigodagas dárbbu mielde. Plánastrategiija ii čana
                  gieldda formálalaččat ja das lea vejolaš
                  spiehkastuvvot jus leat buorit ákkat dasa. Jus gielda
                  háliida bissehit dahje maŋidit stuorra plánabargamuša
                  mii gullá plánastrategiijii, de dat berre dáhpáhuvvat
                  plánastrategiija rievdadeami bokte mas dábálaš
                  proseassanjuolggadusat čuvvojuvvojit. Dattetge ii
                  leat mihkkege geatnegasvuođaid dahkat dakkár
                  rievdadeami.</p>
    <p>Gielda sáhttá dattetge goas ihkinassii álggahit
                  ođđa plánabarggu plánastrategiija olggobealde.</p>
    <p>Plánadárbbu čielggadeapmi dáhpáhuvvá dalle dábálaš
                  plánaproseassas.</p>
    <section>
      <p type="title">7.7 Gielddaplána</p>
    </section>
    <p>
                  Lága kapihtal 11 mearrádusat deattuhit ahte vuođđun
                  daidda mearrádusaide mat gusket gieldda boahttevaš
                  ovddideapmái, galget biddjojuvvot dakkár
                  láiddanjuolggadusat mat leat vuolgán dákkár
                  oktiiordnejuvvon vihkkedallamiin main deasta
                  guhkesáiggi biras- ja servodatovddideapmái lea
                  árvvoštallojuvvon.</p>
    <p>Konkrehta váikkuhangaskaoamit dása bohtet ovdan
                  maŋit mearrádusain mat leat juohke plánašlája
                  várás.</p>
    <p>Gielddas galgá leat ollislaš gielddaplána mas lea
                  mielde servodatoassi oktan doaibmaosiin ja
                  areálaosiin.</p>
    <p>Gielddaplána galgá fuolahit sihke gieldda,
                  regionála ja nationála ulbmiliid, beroštusaid ja
                  bargamušaid, ja berre fátmmastit buot gieldda dehálaš
                  ulbmiliid ja bargamušaid. Gielddaplána vuolggasadjin
                  galgá leat gieldda strategiija ja dat galgá bidjat
                  vuođđun daid láiddanjuolggadusaid ja gohččosiid mat
                  bohtet stáhta ja regionála eiseválddiin.</p>
    <p>Gielddaoasseplána sáhttá ráhkaduvvot dihto
                  guovlluide, fáttáide dahje doaibmasurggiide.</p>
    <p>Gielddaplánas galgá leat doaibmaoassi mii čujuha
                  dasa mo plána galgá čuovvoluvvot njealji boahttevaš
                  jagi dahje eanet jagiid, ja ođasmahttojuvvot
                  jahkásaččat.</p>
    <p>Ekonomiijaplána gielddalága § 44 vuođul sáhttá
                  leat mielde doaibmaoasis.</p>
    <section>
      <p type="title">Gielddaplána servodatoassi</p>
    </section>
    <p>
                  § 11-2 mearrádus lea ođas ovddit lága ektui, ja váldá
                  atnui doahpaga gielddaplána servodatoassi dakkár
                  guhkesáiggi gielddaplánema birra mas lea viiddes
                  servodatlaš lahkoneapmi.</p>
    <p>Dát oassi lea guovddáš eaktudeaddji gielddaplánema
                  eará osiide. Sisdoalu dáfus dat čielggasmahttá osiid
                  ovddeš gielddaplánamearrádusain.</p>
    <p>Gielddaplána servodatoassi galgá meannudit
                  guhkesáiggi hástalusaid, dás maiddái birrasii guoski
                  hástalusaid ja hástalusaid mat čatnasit oppa
                  gielddaservodaga oppalaš hábmemii, mihttomeriide ja
                  strategiijaide ja gildii organisašuvdnan, surggiide
                  ja dihto ulbmiljoavkkuide. Das berre leat
                  servodatovddideami molssaeavttot strategiijaid
                  válddahallan ja árvvoštallan, surggiid doaibma ja
                  guhkesáiggi areáladárbu, ja dat berre árvvoštallat
                  guđe strategiija gielda berre bidjat vuođđun. Áigumuš
                  dáinna maŋimuččain lea válddahallat guhkesáiggi
                  ulbmiliid ja servodatoasi strategiijaid gaskavuođa
                  fysihkalaš váikkuhusaide. Gieldda plánastrategiija
                  areálastrategiija lea dehálaš eaktu servodatoassái go
                  das lea mearkkašupmi gieldda servodatbálvalusaid
                  ovddideapmái.</p>
    <p>Gielddaplána servodatoassi galgá oktiiordnet
                  surggiid plánaid. Dat galgá addit
                  láiddanjuolggadusaid ulbmiliid ja strategiijaid
                  čađaheapmái, sihke gielddalaš doaimmas ja eará
                  almmolaš orgánaid ja priváhtaid mielváikkuheami
                  oktavuođas.</p>
    <p>Buot gieldda suorgeplánen berre čadnojuvvot
                  gielddaplána servodatoassái, vejolaččat
                  gielddaoasseplánemin servodatoasi vuođul.
                  Gielddaplánaid servodatoassi lea dehálaš arena gos
                  iešguđet suorggi hástalusat ja vuoruheamit ja gieldda
                  dievaslaš ovddideapmi oktiiordnejuvvojit.</p>
    <p>Servodatoassi galgá addit njuolggadusaid surggiid
                  doibmii. Láhka ii čujut lagabui guđe njuolggadusat
                  sáhttet addojuvvot. Dát berre leat fáddán maŋit áiggi
                  spesifikašuvnnaide láhkaásahusain ja bagadusain.
                  Čuovvovaš čuoggát sáhttet leat vuolggasadjin
                  servodatoasi láiddanjuolggadusaid sisdollui:</p>
    <p>• gielddaservodaga guhkesáiggi
                  hástalusat
                  • guhkesáiggi hástalusat guđege suorggis ja daid
                  ovttasbarggus
                  • birrasii guoski hástalusat, fysihkalaš
                  váikkuhusaid árvvoštallan plána ovddidan- ja
                  suodjalanstrategiijaid ektui, vuođđun
                  areálaplánii
                  • vuoruhuvvon áŋgiruššansuorggit ja erenoamáš
                  váikkuhangaskaomiid suorggit
                  • doaibmaprográmma ja ekonomiijaplána
                  láiddanjuolggadusat
                  • gieldda plánabarggu láiddanjuolggadusat.</p>
    <section>
      <p type="title">Gielddaplána areálaoassi § 11-5 rájes gitta §
                  11-18 rádjai.</p>
    </section>
    <p>Eanaš gielddain lea areálaoassi gielddaplánii mii
                  lea ráhkaduvvon phl.85 mearrádusaid vuođul. § 34-1
                  guđát lađđasa vuođul gustojit dát areálaoasit ja
                  oasseplánat dassážiigo dat rievdaduvvojit, muhto
                  gielddas lea geatnegasvuohta árvvoštallat iežas
                  areálaoasi ođasmahttindárbbu dan gieldda
                  plánastrategiija meannudeami oktavuođas, maid
                  gielddastivra lea geatnegahttojuvvon mearridit
                  maŋimusat jagi maŋŋágo gielddastivra lea
                  vuođđuduvvon, geahča § 10-1. Vulobealde leat
                  oanehaččat čilgejuvvon dat lága mearrádusat, mat
                  bidjet rámmaid gielddaplána areálaoassái:</p>
    <p>• § 11-5 mii cealká juoidá dan birra mii
                  gielddaplána areálaoassi lea ja geatnegasvuođa birra
                  ráhkadit dakkár plánaid.
                  • § 11-6 mii sisttisdoallá mearrádusaid mat
                  muitalit guđe riekteváikkuhusat lágalaččat
                  mearriduvvon areálaoasis leat.
                  • § 11-7 mii válddahallá daid areálaáigumušaid
                  mat sáhttet leat areálaoasis ja mat dalle galget
                  čájehuvvot plánakárttas.
                  • § 11-8 mii vuoigada čájehit daid
                  deastaavádagaid, mat muitalit guđe deasttat galget
                  fuolahuvvot areála geavaheamis. Dat muitala maiddái
                  guđe mearrádusat ja láiddanjuolggadusat sáhttet
                  addojuvvot iešguđet deastaavádahkii sihkkarastin
                  dihtii ahte deasta fuolahuvvo.
                  • § 11-9 mii vuoigada addit daid oppalaš
                  mearrádusaid plánii, mat eai dárbbaš leat njuolgga
                  čadnojuvvon bođu areálaide ja areálaáigumušaide.
                  Dakkár mearrádusat galget boahtit daid gielddalaš
                  njuolggadusaid sadjái maid ollu gielddat leat addán
                  phl.85:i.
                  • §§ 11-10 ja 11-11 mat dadjet guđe mearrádusat
                  sáhttet addojuvvot daid areálaáigumušaide, mat leat
                  almmuhuvvon §:s 11-7 dáid ollistan dihtii.
                  • § 11-12 rájes § 11-17 rádjai mat sisttiset
                  dollet njuolggadusaid das mo areálaoassi galgá
                  meannuduvvot vai šaddá lágalažžan.
                  • § 11-18 mii vuoigada ráddjet gielddaid
                  vejolašvuođa rievdadit dohkkehuvvon areálaoasi.</p>
    <p>Areálaoasi sisdoallu molsašuddá gielddas gildii,
                  muhto daid válljenmuniid siskkobealde maid láhka
                  addá, das leat dábálaččat čájehuvvon kárttas
                  areálaáigumušat ovttastuvvon deastaavádagaiguin §§
                  11-7 ja 11-8 vuođul ja dasa leat vel lasihuvvon
                  oppalaš mearrádusat § 11-9 vuođul ja sierra
                  mearrádusat mat čatnasit daidda areálaáigumušaide ja
                  deastaavádagaide, mat leat válljejuvvon §§ 11-10,
                  11-11 ja 11-8 vuođul. Mii guoská iešguđet
                  mearrádusaid mearkkašumiide ja plánačilgehusaid ja
                  plánamearrádusaid ovdamearkkaide, de čujuhuvvo
                  bagadussii dás: planlegging.no.</p>
    <section>
      <p type="title">7.8 Muddenplána</p>
    </section>
    <p>
                  Muddenplána mearrádusat juohkásit 15 paragráfii:</p>
    <p>• § 12-1 definere muddenplána ja mearrida
                  goas muddenplána galgá ráhkaduvvot. Muddenplána
                  sáhttá ráhkaduvvot guovlomuddemin dahje bienalaš
                  muddemin.
                  • § 12–2 guoská guovlomuddemii ja čájeha dán
                  plánavuogi geavahanviidodaga.
                  • § 12-3 guoská bienalaš muddemii ja čájeha dán
                  plánavuogi geavahanviidodaga.
                  • § 12-4 sisttisdoallá mearrádusaid muddenplána
                  riekteváikkuhusa birra.
                  • § 12-5 mearrida guđe areálaulbmiliid
                  muddenplána galgá sisttisdoallat.
                  • § 12-6 guoská muddenplána deastaavádagaid
                  geavaheapmái.
                  • § 12-7 muitala guđe mearrádusat sáhttet
                  čadnojuvvot muddenplánii.
                  • § 12-8 addá njuolggadusaid muddenplánabarggu
                  álggaheami birra.
                  • § 12-9 addá sierra njuolggadusaid dakkár
                  muddenplánabarggu álggaheami birra, mas lea
                  mearkkašahtti váikkuhus birrasii ja servodahkii, dás
                  maiddái plánaprográmma birra.
                  • § 12-10 sisttisdoallá njuolggadusaid
                  muddenplánaevttohusa meannudeami birra.
                  • § 12-11 sisttisdoallá erenoamážit
                  njuolggadusaid priváhta muddenevttohusaid birra
                  (bienalaš muddema birra).
                  • § 12-12 guoská muddenplána
                  dohkkeheapmái.
                  • § 12-13 sisttisdoallá dakkár plánaid
                  meannudannjuolggadusaid, maidda lea ovddiduvvon
                  vuosttaldeapmi.
                  • § 12-14 guoská muddenplána heaittiheami
                  rievdadeapmái. 
                  • § 12-15 addá njuolggadusaid
                  muddenplánaevttohusa ja huksenohcama oktasaš
                  meannudeami birra.</p>
    <p>Lága vuođđun lea dat eaktu ahte ovdalgo sáhttá
                  čađahuvvot huksen- dahje ráhkadusdoaibmabidju mas lea
                  makkárge mearkkašupmi, de galgá ráhkaduvvot
                  muddenplána.</p>
    <p>Mii guoská kommeanttaide guđege mearrádussii ja
                  ovdamearkkaide plánačilgehusaide ja
                  plánamearrádusaide, de čujuhuvvo bagadussii dás:
                  www.planlegging.no
                  .</p>
    <section>
      <p type="title">Erenoamážit priváhta bienalaš muddemiid birra –
                  huksenbargguid álggaheami áigemeari birra –
                  vejolašvuođa birra oažžut guhkiduvvot áigemeari –
                  ohcanmeannudeami birra (§ 12-4, njealját lađas)</p>
    </section>
    <p>Viđa jahkásaš rádjá biddjojuvvo dakkár bienalaš
                  muddema álggaheapmái ja čađaheapmái, mii lea
                  ovddiduvvon priváhta evttohusa vuođul. Jus dakkár
                  huksen- ja ráhkadusdoaibmabidju mii lea vuoigaduvvon
                  plánas, ii leat álggahuvvon viđa jagis, de ii sáhte
                  álgojurdaga mielde addojuvvot huksenlohpi ovdalgo
                  ođđa plánamearrádus lea dahkkojuvvon. Dakkár
                  mearrádussii gáibiduvvo dábálaš plánaproseassa §§
                  12–9, 12-10 ja 12–11 vuođul. Doaibmabiddji ohcama
                  vuođul sáhttá maiddái plánamearrádus guhkiduvvot
                  gitta guvttiin jagiin háválassii, almmá dan haga ahte
                  gáibiduvvo ođđa plánaproseassa. Viidáseappot gusto
                  rámmalobi golmma jahkásaš čađahanáigemearri konkrehta
                  doaibmabidjui. Dohkkehuvvon doaibmabidju sáhttá dán
                  vuođul čađahuvvot rámmalobi mielde maŋimusat golbma
                  jagi mearrádusbeaivvi rájes maŋŋá viđa-jagi-áigemeari
                  loahpa. Viđa jahkásaš áigemearri gusto dattetge jus
                  addojuvvon rámmalohpi ii geavahuvvo ja jus vejolaččat
                  ovddiduvvo ođđa ohcan eará doaibmabidjui
                  plánaguovllus.</p>
    <p>Jus gielda gávdná vuođu dasa, de dat sáhttá
                  doaibmabiddji ohcama vuođul guhkidit áigemeari
                  guvttiin jagiin oktanaga plána dohkkehemiin.</p>
    <p>Jus váidojuvvo gielddastivrra plánamearrádus mas
                  lea čađahanáigemearri, de áigemearri lohkkojuvvo dan
                  rájes go váidda mearriduvvo.</p>
    <p>Guhkidanohcamii berre mieđihuvvot go eai leat
                  dehálaš ákkat hilgut dan. Ággan sáhttá leat ahte
                  doaibmabiddji ii sáhte ovddidit govttolaš ákka das
                  ahte doaibmabidju ii leat čađahuvvon ja ahte orru
                  leamen nu ahte dat ii čađahuvvo govttolaš áiggis.</p>
    <section>
      <p type="title">Muddenplánaevttohusa ja huksenohcama oktasaš
                  meannudeapmi (§ 12-15)</p>
    </section>
    <p>Plána- ja huksenášši meannudeapmi oktasaš
                  proseassas eaktuda ahte sihke gielda ja
                  evttoheaddji/doaibmabiddji mieđihit.
                  Areálaplánaevttohusa sáddejeaddji lea gielda § 12-10
                  vuođul. Sáddema rašonaliserema dihtii ferte gielda
                  sáddet dieđáhusa guoskevaš vuoigatvuođaeaiggádiidda
                  maiddái huksenáššis. Cealkináigemearri goappašiid
                  áššiin ii sáhte leat oanehet go dan mii guoská
                  plánaáššiide, dm. guhtta vahku. Seamma láhkai berre
                  gielda leat vejolaš vuosttaldemiid ja kommentáraid
                  vuostáiváldi. Dat galgá leat nu danne vai
                  vuoigatvuođalaččain geaidda lea sáddejuvvon dieđáhus,
                  lea okta sadji gosa sáddet sin mearkkašemiid
                  beroškeahttá das gulažit go dat formálalaččat
                  plánaáššái vai huksenáššái. Áššemeannudanáigemearit
                  gieldda plánameannudeapmái gustojit maiddái
                  huksenáššái. Huksenáššis ja plánaáššis galget
                  dahkkojuvvot sierra mearrádusat.</p>
    <p>Formálalaččat ferte plána dohkkehuvvot ovdalgo
                  huksenlohpi sáhttá addojuvvot.</p>
    <p>
                Bláđe dokumeanttas: </p>
    <p>
                &lt; 6. Oassálastin plánemii dás maiddái vuosttaldeami
                geavaheami birra</p>
    <p> | </p>
    <p>
                8. Gaskaboddasaš doaibmabidjogielddus ></p>
    <p> | </p>
    <p>
                Ovdasiidu</p>
  </body>
</document>
