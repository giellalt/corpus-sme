<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Logaldallan Oslo Militære Samfund báikkis - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>3961</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/fd/aigeguovdil/taler_artikler/ministeren/taler-og-artikler-av-forsvarsminister-gr/2011/logaldallan-oslo-militare-samfund-baikki.html?id=630454</origFileName>
    <parallel_text location="foredrag-i-oslo-militare-samfund-10-janu.html_id=630454" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision$; </version>
  </header>
  <body>
    <p>Sárdni/artihkal , 19.01.2011 </p>
    <section>
      <p type="title" xml:lang="nob">Logaldallan Oslo Militære Samfund báikkis</p>
    </section>
    <p>
      <em type="italic">Logaldallan Oslo Militære
                    Samfund báikkis
                    Ođđajagimánu 10.b. 2011
                    Suodjalusministtar Grete Faremo</em>
    </p>
    <p>»Buot maid mii háliidat bisuhit,
                    ferte rievdadit”.  Bill Clinton sánit govvidit
                    bures manne mii geat háliidat gievrras suodjalusa
                    álo fertet jurddašit rievdadusaid birra.</p>
    <p>Dan dahkat mii dál
                    Suodjalusas.  Rievdadus. Munnje
                    sosiálademokráhttan lea dušše rievdadusat ja
                    ođastusat mat sáhttet dievasmahttit oadjebasvuođa
                    ulbmiliid buohkaide.  Máilbmi min birra
                    nuppástuvvá.  Mii fertet dahkat dan seammá.
                    Nuppástuhttit, buoridit ja nannet.  Boares
                    áigásaš jurddašeapmi ii buvtte oadjebasvuođa
                    rievddadeaddji máilbmái.</p>
    <p>Muhto buot nuppástuhttimat gáibidit
                    sihke láidesteami ja ovdáneami.</p>
    <p>Leat go mii doarvái duođas váldán
                    dán barggu? Makkár hástalusat leat vuordagis, ja
                    maid galgat nuppástuhttit boahttevaš áiggi? 
                    Ja áinnas ge  – movt galgat nuppástuhttit
                    hábmet dorvvolašvuođa?
                    Suodjalus lea maŋimuš jagiid vásihan vuđolaš
                    rievdadusaid. Dál lea áigi dássedis rievdademiide,
                    iige buotbeallásaš ođastusaide.
                    Ovdáneapmi almmatge gáibida mis áddejumi dan áigái
                    mas eallit ja makkár nuppástusaide lea dárbu 
                    boahttevaš áiggis. Historjjás mii dalle fertet
                    viežžat oahpu.  Dalle lea dárbu geahčastit
                    maŋos guvlui. </p>
    <p>Geahčastagat maŋos guvlui</p>
    <p>Mun šadden stáhtaráđđin vuosttas
                    gearddi Gro Harlem Brundtland goalmmát ráđđehusas
                    skábmamánus jagi 1990.  Veahkkeministtarin
                    deattuhin geafivuođavuosttaldeami ja doarjut
                    máilmmi geafimus riikkaid.  Vásihin ahte
                    áimmehis nuppástuhttinproseassat Nuorta-Eurohpás
                    ledje hui guovdilis , ja nu maid NATO ja Norgga
                    suodjalusa vuosttas áigumušat iežaset heivehit ođđa
                    sihkkarvuođapolitihkalaš dillái.</p>
    <p>Jurddaš mo dorvvolašvuođapolitihkka
                    lei jagi 1991:</p>
    <p>- Duiska fas čoahkkanii
                    - Warzsawalihttu lei oalát hádjaneamen
                    - Borgemánus jagi 1991 hehttejuvvui
                    militearaválddigomiheapmi Ruoššas. Riikkas šadde de
                    15  republihka juovlamánus seammá jagi.
                    - Šiehtadusat dahkkojuvvojedje geahpedan
                    dihtii daid árvat olu vearjolánaid Eurohpás
                    - Strategalaš atomavearjjuid geahpedeapmi
                    šiehtadallojuvvui
                    - NATO geahpedii  dábálaš soahteveaga
                    gearggusvuođa
                    - Balkanis lassánii eahpedorvvolašvuohta.
                    Dalle álggahuvvui vuosttas duođalaš soahti Eurohpás
                    maŋŋil 2.máilmmisoađi.
                    -  Irak fallehii Kuwait, ja mii balaimet
                    stuorrasoađi šaddat Persialuovttas.</p>
    <p>Olu guovlluin, nu maid Norggas,
                    šattai sáhka heaittihit NATO.  Buorre lihkus
                    lei ovttamielalašvuohta joatkit NATO-ovttasbarggu.
                    Molssaeaktun livčče lean ahte oarjemáilmmi riikkat
                    juohkehaš ovddidit ođđa našunála dorvvolaš- ja
                    suodjaluspolitihka. Dát livčče de váikkuhan
                    Eurohpái eanet sođiiid ja uhcit riikkat livčče
                    ballan ahte stuorit ja fámolaš riikkat livčče sin
                    fallehan.</p>
    <p>NATO-ovttasbargovuogit
                    mearriduvvojedje NATO ođđa strategiijas jagi 1991.
                    Seammá jagi mearriduvvui ođastit oarjeriikkaid
                    suodjalusovttasbarggu, sihke struktuvrra ja
                    ráhkadusaid.</p>
    <p>Willoch-kommišuvdna mii ásahuvvui
                    Norggas jagi 1990 oaččuhii áigái ovttaoaivilvuođa
                    ahte ovdáneapmi gáibida rievdademiid. Hæren
                    soahteveagas dan áiggi ledje 13 brigáda. 
                    Kommišuvdna evttohii jagi 1992 geahpedit, ja nu
                    šadde 6 brigáda ja 17 iešheanalaš bataljuvnna.
                    Soahtedoaimmahagas njiejai lohku 320.000 soalddáhis
                    215.000 soalddáhii.</p>
    <p>Ođđa áigái</p>
    <p>Muhto easkka Bjørn Tore Godal ođđa,
                    politihkalaš vuolggahemiin jagis 2000 álggahuvvui
                    sihke doaimmahusa ja ráhkadusaid nuppástuhttin . Ja
                    nu maiddái digaštallan.
                    Nugo Godal čállá girjjistis »Utsikter”: Dás lei
                    sáhka logi jagi goarideamis mii bođii oidnosii
                    guovtte láhkái</p>
    <p>- Vuosttažettiin čalmmustuvvui
                    ahte finánsaroassu lei šaddan duođalaš maŋŋil olu
                    jagiid systemáhtalaš heajos ruhtajuolludemiiguin
                    ovdalis mearriduvvon suodjalusdoaimmaide
                    - Dasto son čujuhii man njozet geađgemuvrra
                    gahččan váikkuhusat dohkkehuvvojedje 
                    »Suodjaluspolitihkalaš birrasat gohccájedje
                    tornerosenahkáriin, - ii ge čáppa prinsa sin
                    boktán, muhto balddonas gii almmuhii sidjiide
                    duohtavuođa maid eai háliidan gullat.”</p>
    <p>10 jagi maŋŋil leat mii čađahan
                    stuorimus ja buoremus nuppástuhttinproseassa go
                    goassige ovdal Norggas. Mii leat ožžon Suodjalusa
                    heivehuvvon min áiggi dorvvolašvuođapolitihkalaš
                    hástalusaide, sturrodaga dáfus olu unniduvvon ja
                    ráhkadusaid ektui olu rievdaduvvon.  Mis lea
                    soahteveahka mii  lea máškideabbo ja eanet
                    jođašahtti, mii bures doaibmá sihke ruovtturiikkas
                    ja olgoriikkas. Doaibmannávccat leat nannejuvvon ja
                    nannejuvvojit vel eanet maŋŋil guhkesáiggiplána
                    2009-2012 ulbmiliid ollašuhttimiid. 
                    Guovddážis leat ođasmahttindoaimmat maiguin sáhttit
                    čevllohallat.  Bargiid lohku lassána
                    dárbbašlaš surggiin. Hæren bargoveahka lea
                    lassánan  50% jagi 2005 rájes.</p>
    <p>Mii leat heaittihan boares
                    doaimmaid ja huksen sadjái ođđa doaimmaid. 
                    Mis leat ain barggut vuordagis, ja doaibmi
                    guhkesáiggiplána ulbmiliid lea vejolaš ollašuhttit.
                    Lea maid áibbas erenoamáš ahte goalmmát jagi, mii
                    maid lea váttis, ahte guhkesáiggiplána ain doaibmá.
                    Dát govve sihke Suodjalusa ja politihkkariid
                    áigumušaid, mii addá munnje jáhku ahte mii joavdat
                    mollii, ja olahit  plánejuvvon dássejuvvon
                    doaimmaid, struktuvrra ja
                    resurssaid.      </p>
    <p>Buorit ustibat</p>
    <p>Mii eallit máilmmis gos áitinvuogit
                    álo rivdet. Suodjalusa doaibma lea vuosttažettiin
                    eastadit ja hehttet sođiid. Almmatge oaivvildit
                    máŋggas Suodjalusa deháleamos bargun galgá
                    suodjalit eatnamiid. Muhto dás lea sáhka olu eanet
                    go das! Mii galget suodjalit, gáhttet ja suddjet
                    siskkáldas doaimmaid ja árvvuid man ala min
                    servodat lea huksejuvvon – sisriikkas ja
                    olgoriikkas.</p>
    <p>Danne mii dárbbašat bisánkeahtes
                    divaštallamiid boahttevaš ollislaš
                    suodjaluspolitihkalaš hástalusaid birra. Lea
                    giktalus dán namuhit go suodjaluspolitihkalaš
                    digaštallan fas orru šaddan gilvun kruvnnuid
                    alde,  oktan garra digaštallamiid mo
                    organiseret Ruovttusuodjalusa soalddáhiid
                    joavkodásis, ja makkár panservuojániid Suodjalus
                    galgá válljet.</p>
    <p>Gos livččiimet mii dál
                    nuppástuhttimiid haga? Mis livčče Suodjalus
                    struktuvrralaš heahtedilis, ja 
                    dohkketmeahttun dustet boahttevaš dorvvolašvuođa-
                    ja suodjaluspolitihkalaš hástalusaid.</p>
    <p>Nuppástuhttimis lea eanaš sáhka das
                    ahte earáhuhttit guottuid.</p>
    <p>Galbma soahti lei darvánan min
                    jurddašeapmái loahpageahčai jagi 2000-logu, ja ain
                    muittuhuvvot mii ahte dat gávdno.  Dát boahtá
                    ovdan go muhtimat ain vuosttildit heaittihit
                    HV016.   </p>
    <p>Mii dárbbašat suodjalusa mii rievdá
                    dorvvolašvuođapolitihka mielde. Olu hástalusat mat
                    čalmmustuvvojedje álgo 1990-logus gustojit ain.
                    Dasa lassin leat boahtán ođđa hástalusat,
                    váikkuhusaiguin maid ferte guorahallat ja maidda
                    ferte gávdnat čovdosiid.</p>
    <p>Min áiggi rievdadusat</p>
    <p>Mii leat daid maŋimuš guoktelogi
                    jagi vásihan guokte sihkkarvuođapolitihkalaš
                    gopmáneami; Sovjet-uniovdna gopmánii jagi 1991 ja
                    terrorfalleheamit USA vuostá jagi 2001.</p>
    <p>Dál, jagi 2011, vásihat ođđa,
                    goalmmát áigeearu. Sihkkarvuođapolitihkalaš
                    nuppástuhttimat maid mii oaidnit, eai leat nu
                    dramáhtalaččat go Warsawa-lihtu ja Sovjet-uniovnna
                    heaittiheamit. Guhkit áiggi vuollái sáhttet
                    rievdadusat šaddat duođalaččat. Kina, India ja
                    Brasil riikkaid ahtanuššan dagaha ahte USA ja
                    oarjemáilmmiriikkaid fápmu dađistaga lonuhuvvo ođđa
                    stivrejeddjiiguin. Mii oaidnit ahte olu
                    máilmmiviidosaš fápmoguovddážat ovdánit, ja USA ja
                    oarjemáilmmi riikkaid fápmu fas hedjona.  Ii
                    leat makkárge vejolašvuohta dán fas máhcahit. 
                    Baicce lea nu ahte ovdáneapmi manná ain
                    johtileabbo.</p>
    <p>Dát váikkuha máŋgga láhkai.</p>
    <p>Vuosttas: Stuorit  gilvovárra
                    fápmoriikkaid gaskkas. Dát fuolastahttá, danne go
                    dát de sáhttá mielddisbuktit ahte militearafápmu
                    geavahuvvo, erenoamážit unnit riikkaid vuostá.</p>
    <p>Nubbi: Stuorit gilvu válddi ja
                    strategalaš resurssaid alde sáhttá lasihit
                    gilvaleami fápmoriikkaid gaskii.   
                    Dálkkádatrievdamat sáhttet mielddisbuktit
                    siskkáldas ráfehisvuođa ja soahpameahttunvuođa,
                    erenoamáš daid máilmmiosiin gos lea
                    stáđismeahttunvuohta ja heajos dilli. Dál juo
                    oaidnit ahte dálkkádatrievdamiid negatiiva
                    váikkuhusat dagahit heđiid ja vuostálasvuođaid
                    muhtun guovlluin, nugo Afrika Horn:s.
                    Davviguovlluin sáhttet bohciidit vuostálas
                    beroštumit jieŋaid-suddama geažil, boahttevaš
                    fievrrádusgeainnuid, guolástusresurssaid, ja oljo-
                    ja gássaresurssaid geažil.  Mii eat dieđe
                    makkár hástalusaid dát addet midjiide
                    boahtteáiggis, ja fertet plánet iešguđetlágan
                    doaimmaid.</p>
    <p>Goalmmát hástalus lea
                    atomavearjjuid  lávdadeapmi ja ollilis
                    missiillat daid geavahit. NATO váldočoahkkin
                    njukčamánus Lisboas mearridii doarjut ovddidit ođđa
                    missiilasuodjalusa.</p>
    <p>Dihtorfalleheapmi lea njealját
                    duođalaš áitta min rabas servodaga vuostá. 
                    Áiddo dáhpáhuvvan ovdamearkkat leat
                    Nobel-lávdegotti interneahttasiidduid lobihis
                    rahpan, ja Wikileaks čiegus dieđuid almmustahttin.
                    DGT-vuogádagaid falleheapmi lea ođđa vuohki
                    soahtat, mii sáhttá billistit el-rávdnjelágideami,
                    industriproseassaid ja eará dehálaš
                    servodatdoaimmaid ja doaibmamušaid.  Danne
                    ferte dákkár áitagiid vuosttildit sihke siviila ja
                    militeara gaskaomiiguin.</p>
    <p>Viđát hástalus lea soahti
                    terrorfallehemiid vuostá. Iešsoardinfalleheapmi
                    Stockholmas juovlamánus, ja terrorplánaid
                    almmustahttin Danmárkkus juovllaid ja ođđajagi
                    gaskkas čalmmustahtii ahte minge  dáppe
                    davviguovlluin lea vejolaš dáinna lágiin
                    fallehit.  Terrorismma lea dehálaš hástalit
                    dorvvolašvuođa geažil, muhto mii eat sáhte álo das
                    ballat ja váruhit. Vearrámus dáhpáhus lea jos
                    riikkaidgaskasaš terrorismmas leat čanastagat
                    atomavearjogeavaheapmái.  Dán rádjái eat leat
                    dan gal vásihan, muhto váruhus lea das.</p>
    <p>Dorvvolašvuođa- ja
                    suodjaluspolitihkalaš váikkuhusat</p>
    <p>Maid dát mearkkaša midjiide? 
                    Mii vásihat máŋggabeallásaš ja váttis
                    sihkkarvuođapolitihkalaš dili, mii nuppástuvvá
                    jođáneabbo go ovdal. Jos vel Norgga vuostá eai
                    leamaš vel konkrehta áitagat, de fertet mii máhttit
                    hálddašit hárdilemiid ja vuorddekeahtes áitagiid.
                    Dát sáhttet leat unnit militeara falleheamit ja
                    falleheamit maid soahteveagat eai daga, omd.
                    Cyberfalleheamit.  Dákkár falleheamit
                    loavkašuhttet min ja sáhttet  čielgasit áitit
                    min iežamet territoriála oppalašvuođa ja
                    doaibmanfriddjavuođa.</p>
    <p>Dát deattuha man dehálaš uhcit
                    riikkaide leat buorit lihtolaččat ja ustibat.
                    Ovdánahttin čájeha maid  nana internašunála
                    riekteservodaga  ja buorredoaibmi
                    oppamáilmmálaš stivrejumi dehálašvuođa.</p>
    <p>Hástalusat maid deattuhit našunála
                    doaibmannávccaid dehálašvuođa. Dás lea sáhka ee.
                    ahte mis lea jáhkehahtti našunála doaibmannávccat
                    hálddašit heahtediliid viissis dásis, ja návccat
                    veahkehit NATO oktasaš suodjalusa jos dat
                    gáibiduvvo.</p>
    <p>Dálá suodjalusstruktuvra lea buorre
                    vuolggasadjin dustet dán dilis. Našunála
                    gearggusvuođaplánaid ja ollislaš suodjalusa ođđasit
                    guorahallan ja ođasmahttin, kommandovuogádat ja
                    sisaváldinapparáhta  NATO hárjehallamiidda ja
                    soalddáhiid lasiheapmi leat ovdamearkkat
                    doaibmabijuide mat berrejit sajustuvvot. Dál mii
                    leat hábmemin našunála cyberstrategiija.</p>
    <p>NATO-váldočoahkkin Lisboas jagi
                    2010</p>
    <p>Norgga suodjalus lea
                    lihttovuođđuduvvon. 2009-2012 guhkesáiggiplána
                    čilge suodjalusa rámmaid ja ulbmiliid ja min
                    vuordámušaid lihtolaččain.  NATO váldočoahkkin
                    skábmamánus lei midjiide vuolggasadjin ain joatkit
                    dorvvolašvuođa hástalusaiguin, nugo ođđa
                    strategalaš plánabarggu ja kommandodoaimma
                    ođastusmearrádusaid.</p>
    <p>Iežan sártnis diibmá dás Oslo
                    Militære Samfunn báikkis meannudin mun Norgga
                    guottuid ja gáibádusaid sihke plánabargui ja
                    ođastusaide.  Lean danne hui duhtavaš go
                    váldočoahkkin nu bures meannudii Norgga
                    mearrádusaid. Dasa lassin lei árvat
                    ovttamielalašvuohta viidásat bargui.</p>
    <p>- Vuosttažettiin loktejuvvojit
                    oktasaš iešsuodjalusa geatnegasvuođat ođđa
                    strategalaš bargui. Dát lea norgalaš lágasguovlluid
                    doaibmamušaid eavttuid mielde maiguin mii guhká juo
                    leat ráhčan.
                    - Dasto galgá oktasaš doaibmi plánabargu
                    nannejuvvot suodjalit miellahtturiikkaid
                    eatnamiid.  Dalle mii gievrudat NATO
                    luohttevašvuođa ja beavttalmahttinvuođa
                    ovttastahttit ja jođihit oktasaš árjasuodjalusa
                    Eurohpás. 
                    - NATO kommandodoammahat galgá bargat eanet
                    regionálalaččat. Dát sáhttá čađahuvvot jos NATO
                    oktasaš váldoguovddážis lea áddejupmi ja máhtu
                    iešguđet miellahtturiikkaid sihkkarvuođa- ja
                    suodjaluspolitihkalaš áššiide. NATO
                    kommandodoaimmahagas galget čanastagat ja
                    ovttabargu áigeguovdilis našunála
                    doaimmahusaiguin.  Ortnet lea de dehálaš
                    beavttalmahttin doaibmabidju ja addá NATOii gealbbu
                    ja doaimmaid mat dat divdna dárbbaša.
                    -  NATO soahteveahka galgá leat
                    johttisoahteveahka mii galgá sáhttit doaibmat doppe
                    gos lea dárbu.  Dát ođđa áigumuš mielddisbuktá
                    buoret njuovžilisvuođa ja doaibmannávccaid dustet
                    dálá ja boahttevaš sihkkarvuođa hástalusaid. Norga
                    lea vuolggahan dáid rievdadusaid mat galget dahkat
                    NATO eanet beaktileabbo ja seammás hálbbibun uhcit
                    bargoveagain, mii njiedjá 16.000 bargis
                    9.000ii.</p>
    <p>Boahtteáiggis galget NATOs leat
                    guokte oktasaš váldoguovddáža. Jáhkán ahte
                    váldoguovddáš mii dál lea Brunssum báikkis
                    Nederlánddas bisuhuvvo.  Váldoguovddás
                    Davvi-Eurohpás galgá doaibmat guvllolaččat, ja das
                    galgá oktavuohta našunála militeara ásahusaiguin.
                    Dat galgá maid sáhttit jođihit doaimmaid
                    olggobealde NATO lágašguovlluid. </p>
    <p>Sihke Norgga Suodjalusdepartemeanta
                    ja lihttoriikkat barget dál ahte
                    NATO-váldočoahkkima ođastusmearrádusat buktet
                    praktihkalaš bohtosiid.</p>
    <p>NATO-riikkaid našunála
                    váldoguovddážat ožžot dehálaš doaimmaid. Dát
                    mearkkaša midjiide hui olu.  Suodjalusa
                    doaibmi guovddáš Bådådjos sáhttá šaddat dehálaš
                    ođđa guvllolaš kommandoásaahussan, ja buoridit NATO
                    áddejumi ja dieđuid davviguovllus.  </p>
    <p>NATO dárbbaša ain Joint Warfare
                    Centre mii lea oassi nuppástusdoaimmas. Mun ražan
                    garrasit bisuhit guovddáža ain Stavangeris.
                    Proseassa mii dál lea jođus lea váldočoahkkin
                    mearrádusaid čuovvoleapmi ja galgá mearriduvvot
                    geassemánus plánaid mielde. </p>
    <p>Searvevuohta, davviriikkalaš- ja
                    riikkaidgaskasaš suodjalusovttasbargu</p>
    <p>Váldočoahkkima mearrádus viiddidit
                    ja buoridit searvevuođa eará riikkaiguin ja
                    organisašuvnnaiguin lea hirbmat dehálaš Norgii.</p>
    <p>Mis leat riikkarájit golmma riikii,
                    ja buohkain lea dahkamuš NATO searvevuođain.
                    Ruoššas lea erenoamáš doaibma NATO-Ruošša
                    Ráđis.  Ruoŧŧa ja Suopma leaba NATO
                    olggobealde ja singuin mis lea eanemus
                    ovttasbargu.</p>
    <p>Positiiva ovdáneapmi Ruoššas ja
                    erenoamážit oktasaš rádjesoahpamuš ja NATO ektui
                    addet ođđa vejolašvuođaid.  Dálkkádatrievdamat
                    Arktisas nannejit ain eanet min riikka strategalaš
                    sajusteami. Polajieŋa suddamat sáhttet áiggi mielde
                    earáhuhttit siviila ja militeara
                    skiipajohtalusa  borjjastanminstara
                    davviguovlluin. Davviguovllut leat strategalaččat
                    mávssolaččat Ruššii maid.</p>
    <p>Atomavearjjut leat Ruššii ain
                    dehálaččat, ja stuorra oassi vearjjuin gávdnojit
                    min lagasguovlluin. Ruošša lasiha militeara
                    oassálastima ja iežas suodjalusbušeahta. Mii fertet
                    váldit vuhtii dáid beliid plánedettiin
                    suodjalusbušeahta boahttevaš buolvvaide. Dát
                    gáibida vuorddehahtti ja jearggalaš suodjalusa ja
                    sihkkarvuođa man vuođđun lea NATO-miellahttuvuohta
                    ja lagamus lihttoriikkaiguin lagaš
                    ovttasdoaibman.</p>
    <p>Norgii lea EO ja ON searvevuohta
                    dieđusge hirbmat mávssolaš. Mii oassálastit EO
                    suodjalusovttasbarggus, ja ON prinsihpat leat
                    vuođđun buot min riikkaidgaskasaš beroštumiide.</p>
    <p>Maŋŋil finánsaroasu lea
                    riikkaidgaskasaš suodjalusovttasbargu šaddan ain
                    deháleabbot.</p>
    <p>Mii vásihat ahte goluid lassánemiid
                    geažil ii oktage riika okto nagot doalahit našunála
                    ja divrras doaimmaid.  Ovdamearkka
                    dihtii  áiddo dahkkojuvvon
                    fránskalaš-brihttálaš šiehtadus
                    suodjalusovttasbarggu birra.  Davviriikalaš
                    suodjalusovttasbargu čađat buoriduvvo.  Máŋgga
                    dáfus lea  dát ovttasbargu garrasit váikkuhan
                    eará surggiid ovttasbarggu
                    nannejupmái.  </p>
    <p>Maŋimuš jagiid lagaš ovttasbargu
                    olgoriikka- ja sihkkarvuođa áššiin, hárjehallan
                    ovttasbarggu buoridit, plánet, hárjehallamat ja
                    oastimat – ii dušše Nato siskkobealde, muhto
                    davviriikkain – dát barggut joatkašuvvet maiddái
                    boahttevaš jagiid.  Buorre davviriikkalaš
                    ovttasbargu galgá lassin eará doaimmaide.</p>
    <p>Dál ii leat áigeguovdil sierra
                    davviriikkalaš solidaritehtajulggaštussii militeara
                    veahkkelohppádusaiguin.  Ráđđehus almmatge
                    meannuda solidaritehtajulggáštusa, dainna 
                    dovddastemiin ahte ođđa eahpemiliteara sihkkarvuođa
                    hástalusat lassánit. Mearkkašan veara lea 
                    ahte NATO searvevuohta ja davviriikkalaš
                    suodjalusovttasbargu maŋimuš 20 jagi lea sakka
                    rievdan.</p>
    <p>Norgga suodjalusas lea viiddis
                    riikkaidgaskasaš ovttasbargu olu surggiin, ja olu
                    ovttasbargoguimmiiguin. Geađgejuolgin lea NATO
                    ovttasbargu. Norggas lea ovttasbargu njuolga
                    lihttoriikkaiguin dahje lihttoriikkaid
                    joavkkuiguin, ee.Davvimearaovttasbarggu bokte.
                    Ovttasdoaibman iežamet davviriikkalaš gránnjáiguin
                    dáhpáhuvvá NORDEFCO bokte.  Ja áidna riikan EO
                    olggobealde lea mis ovttasbargošiehtadus Eurohpálaš
                    suodjalusdoaimmahagain, EDAin.</p>
    <p>Diibmá bovdejin, brihttalaš
                    bargoskihpára dáhtu mielde, čoahkkimii Osloi mas
                    oasálaste buot davviriikkat ja báltalaš riikkat,
                    maiddái Puola,  Duiska ja
                    Stuorra-Británnia.  Nederlánda maid háliida
                    oasálastit dán lágan čoahkkimiin boahttevuođas. Dál
                    mii digaštallat mo dán áigumuša fievrridit
                    ovddasguvlui. Soaitit ovttastahttit jurdagiid ja
                    ovddidit ovttasbarggu mas leat mielde davviriikkat
                    ja davvi-Eurohpá lihttoriikkat.  Doppe gos
                    Norggas lea suodjalusovttasbargu eai gávdno
                    vuostálasvuođat iešguđet arenaid gaskkas.
                    Áigeguovdilis ovttasbargu sáhttet leat militeara
                    doaimmat, hárjehallamat, oahppu, hárjehusat ja
                    operašuvnnat.</p>
    <p>Atomavearjjut, missilsuodjalus,
                    vearjogeahpedeapmi</p>
    <p>Buorit ustibat.  Ii makkárge
                    vearredahku olbmuid vuostá ja min sivilisašuvnna
                    vuostá leat váraleabbo go atomavearjjuid
                    geavaheapmi. Álo fertet čielgasit almmuhit
                    olgomáilbmái: Mii eat hálit dákkár vearjjuid.</p>
    <p>Lean danne duhtavaš go
                    strategalašplána  vuosttas gearddi mearridii
                    ahte NATO bargun lea dahkat vearjutkeahtes
                    máilmmi.  NATOs galgá eanet dadjamuš áššiide
                    mat gusket vearjogeahpedeapmái, 
                    vearjoleavvamii ja vearjodárkkástussii. Ráđđehus
                    váldá dán ášši hui duođas.  Dál go
                    START-šiehtadus lea dohkkehuvvon áigut mii
                    hoahpuhit barggu geahpedit ja heaittihit oanehis
                    ollilis atomavearjjuid. Dán lágan atomavearjjut
                    leat ain stuora uhkádussan sihkkarvuhtii.</p>
    <p>Váldočoahkkin lea mearridan ahte
                    NATO galgá ain ovddidit territoriála
                    missilsuodjalusvuogádaga vuosttaldit ballistalaš
                    missiila áitagiid.  Dát mearkkaša ahte
                    vuogádat maid NATO  juo lea ásaheamen ja maid
                    soahteveagat sáhttet geavahit, galgá maid guoskat
                    lihttoriikkaid eatnamiidda ja álbmogiidda. Norga
                    deattuha ahte dákkár suodjalusvuogádat galgá
                    geavahuvvot duođalaš áitagiid vuostá,  ahte
                    lea goluidseasti ja sihkkarvuođa gáhttejeaddji buot
                    miellahtturiikkain. Ráđđehus lea ovdal leamaš
                    eahpesihkkar ovddeš amerihkálaš rakeahttasuodjalus
                    plánaide. Dálá mearriduvvon missiilasuodjalus lea
                    vuođđuduvvon NATO bokte ja dasa leat čatnon
                    lihttoriikkaid kommando- ja dárkkástusvuogit. Dát
                    doarju lihttoriikkaid oktasaš sihkkarvuođa
                    vuođđoprinsihpaid, masa mis Norggas lea stuorra
                    beroštupmi.  Lea positiiva ahte lihttoriikkain
                    lea ovttamielalašvuohta ja go Ruošša lea vel
                    mielde, de mii nagodat ovddidit rakeahttasuodjalusa
                    Ruoššain ovttas.  Dát lea eanet go mii
                    duosttaimet jurddašit moadde jagi dás ovdal. 
                    Muhto eat galgga goassige vajáldahttit ahte ii
                    beaktilis suodjalus ge sáhte buhtadit buriid
                    diplomáhtalaš riidduidčoavdinvugiid.</p>
    <p>Váldočoahkkin mearridii maid
                    ollislaččat guorahallat lihttoriikkaid politihka
                    suodjalusa ja atomavearjjuid ektui, ja mun áiggun
                    Norggas joatkit barggu ovddidit norgalaš politihka
                    dán oktavuođas.</p>
    <p xml:lang="nob">Afganistana</p>
    <p>NATO dárbbaša riikkaidgaskasaš
                    suodjalusdoaimmaide systemáhtalaš ja ollislaš
                    oktasaš áddejumi.  Dilli Afganistanas čájeha
                    man gáibideaddji bistevaš politihkalaš čovdosiid
                    sajáiduhttin lea. </p>
    <p>Riikkaidgaskasaš servodat ja
                    Afganistana eiseválddit čuvvot mielde politihkalaš
                    proseassaid dássálagaid militeara doaimmaid – eai
                    gávdno ovttaskas militeara čovdosat
                    Afganistanas.  Lea dárbu áŋgiruššat buoridit
                    ekonomiija, sihke Afganistana ja riikkaidgaskasaš
                    servodaga bealis. Lea maid dehálaš árvvoštallat
                    sihkkarvuođa hástalusaid guvllolaš oktavuođas mas
                    Pakistanas erenoamážit, muhto maiddái Indias lea
                    dadjamuš. Dát čilgejuvvui munnje hui dárkilit go
                    ledjen mátkis juovlamánus Pakistanas ja
                    Afganistanas.</p>
    <p>NATO ja Afganistana eiseválddit
                    duođaštedje váldočoahkkimis Afganistana
                    soahteveagaid ulbmiliid váldit
                    sihkkarvuođaovddasvástádusa olles Afganistanas
                    ovdal jagi 2014. Jurddašeapmi mo sirdit
                    sihkkarvuođa ovddasvástádusa – nu gohčoduvvon
                    sirdin  -  galgá ain joatkkašuvvat, muhto
                    ulbmil lea ahte afganistanlaččat giđđat 2011
                    álgigohtet badjelasaset váldit ovddasvástádusa
                    muhtun guovlluin.  Afganistanlaččat
                    ovddasvástidit juo sihkkarvuođa Kabulas. Sirdin ii
                    okto mearkkaš ahte NATO-soahteveahka
                    geassáda.  NATO ja afganistanlaš 
                    eiseválddit vuolláičálle váldočoahkkimis šiehtadusa
                    joatkit guhkesáiggi sihkkarvuođaovttasbarggu
                    maiddái maŋŋil jagi 2014.  </p>
    <p>Mis galgá ain guhkesáiggi
                    áŋgiruššandoaibma, ja seammás fuolahit ahte norgga
                    soahteveahkaoassi  heivehuvvo dárbbašlaš
                    doaimmaide.  Dađi mielde go afganistanlaččat
                    čađahit iešheanalaš operašuvnnaid, galgá NATO eanet
                    duogábealde ja das galgá de eanet doarjun rolla.
                    Norga lea buvttehan guhkás oahpahit Afganistana
                    soahteveaga Faryabas:s. Min soahteveahka áŋgiruššá
                    ovddidit návccalašvuođaid guhkit áigái.
                    Lea mearriduvvon ahte Norgga soahteveahka galgá
                    joatkit doaimmaidis seammá dásis jagis 2011, muhto
                    doaibmabijuiguin mat buoridit oahpahussuorggi ain
                    eanet.</p>
    <p>Áiggun maid rápmot norgalaš
                    soalddáhiid Afganistanas ja militeara ja siviila
                    jođiheaddjit geaid gallestallen rámidedje sin. Mun
                    lean hui čeavlái dainna mo min soalddáhat doibmet
                    doppe.</p>
    <p>Doaibma Afganistanas  lea
                    hástaleaddji – erenoamáš Hærenii. Nuppástuhttin
                    proseassa mii dál čađahuvvo Suodjalusas nanne
                    dan.</p>
    <p>Ođđa guhkesáiggiplána</p>
    <p>Lean ságastan sihkkarvuođa áitagiid
                    birra min birasriikkaiguin. Lean maid čujuhan ahte
                    NATO ain doaibmá geađgejuolgin min sihkkarvuhtii.
                    Ođđa strategalaš áigumušat ja ođđa kommandodoaimmat
                    dahket lihttui álkibun čoavdit ođđa
                    hástalusaid.</p>
    <p>Vuođđun guhkesáiggiplánabargui lea
                    NATO-miellahttuvuohta. Mii leat earáhuhttán ja
                    nuppástuhttán iežamet suodjalusa čoavdin dihtii
                    dálá ja boahttevaš hástalusaid. Dát lea midjiide
                    buorre vuolggasadjin boahttevaš rievdadusaide.</p>
    <p>Ovdáneapmi ovddasguvlui čađahuvvo
                    guhkesáiggiplána vuođul, maid Ráđđehus áigu
                    ovddidit Stuoradiggái jagi 2012. Mii čuovvolat
                    mearrádusaid váldit atnui ođasmahtti
                    guhkesáiggiplána nu go almmuhuvvui dálá
                    guhkesáiggiplánas. Dálá Stuoradiggi, oažžu nugo
                    ovddit Stuoradiggi, vejolašvuođaid divaštallat
                    rámmaid Suodjalusa ovdáneapmái.  </p>
    <p>Áiggun viidáset fievrridit dan
                    vieru ahte bajitdási perspektiivva ovddidit
                    Stuoradiggái. Politihkalaš mearriduvvon
                    guhkesáiggiplánat čielga ulbmiliiguin leat
                    dehálaččat sihkarastit guhkesáiggidoaimmaid ja
                    oažžut doarjaga suodjaluspolitihkkii.  Dat lea
                    maid mearrideaddjin stivremis suodjalussuorggi
                    beaktilit ja dohkálaččat.   </p>
    <p>Muhto mii eat galgga almmuhit olles
                    Suodjalusa doaimmaid álggu rájes juohke
                    guhkesáiggiplánas. Boahtte ja boahttevaš
                    guhkesáiggiplánain sáhttit mii guorahallat áššiid
                    maid ollislaš  rámmaid siskkobealde dárbbaša
                    heivehit dahje maid bajitdásis ferte
                    mearridit.  </p>
    <p>Suodjalushoavdda doaibma
                    guhkesáiggiplánemis</p>
    <p>Suodjalushoavdda doaibma lea
                    rievddatkeahttá ođđa plánamodeallas – son ovddida
                    ain iežas sorjjasmeahttun suodjalusfágalaš
                    neavvagiid.  Su rávvagat leat guovddážis ođđa
                    guhkesáiggiplána barggus.  Mun lean áiddo
                    sádden suodjalushovdii rámmačállosa dán
                    birra.  Boahttevaš mánuid son jođiha proseassa
                    man boađusin leat bienalaš suodjalusfágalaš
                    rávvagat ođđa guhkesáiggiplána ektui.</p>
    <p>Suodjalushoavdda doaibma bajimus
                    suodjalusfágalaš ráđđeaddin lea rievddakeahttá –
                    háliidan cealkit ahte su doaibma lea ain deháleabbo
                    go ovdal. Suodjalusfágalaš rávvagat leat
                    mávssolaččat  go daid geavaha ovttas
                    politihkahábmemis.   </p>
    <p>Guhkesáiggiplána bargu galgá leat
                    govda ja fátmmasteaddji proseassa. Suodjalushoavda
                    seaguha iežas organisašuvnna iskat hástalusaid ja
                    guorahallat čovdosiid. Fágaorganisašuvnnat ja
                    dutkanbirrasat oasálastet proseassas. Mun háliidan
                    vuđolaš duogášdieđuid rávvagiidda maid galggan
                    ovddidit Stuoradiggái giđđat boahtte jagi.</p>
    <p>Boahtte guhkesáiggiplánas leat
                    temát mat dál orrot áigeguovdilat: </p>
    <p>• Maid mearkkaša lihtolaččaide
                    NATO ovddideapmi ja Suodjalusa
                    ođasmahttin   
                    • Mo galgat mii hálddašit hástalusaid
                    ruovtturiikkas ja olgoriikkas buoremus lági mielde?
                    Dán oktavuođas berre gáddesuodjalus meannuduvvot
                    erenoamážit, vai lea vejolaš plánas mearridit
                    čielga ja guhkesáiggi áigumušaid
                    gáddesuodjalussii
                    • Ođđa soahtegirdit ja Áibmosuodjalussii
                    vuođđostruktuvra</p>
    <p>Áiggošin vel eanet cealkit
                    ovdáneaddji doaimmaid birra guhkesáiggiplánas.</p>
    <p>Buorre  čiegusvákšun</p>
    <p>Mis galget álo leat ođđaseamos
                    dieđut. Mii áigut ain nannet čiegusvákšundoaimmaid
                    ja vuoruhat dán boahttevuođas.  Suodjalus, ja
                    áinnas  Čiegusvákšun almmuha dieđuid dađistaga
                    ja addá buori gova davviguovlluin, maiddái 
                    olgoriikkaguovlluin gos oasálastit. Dát addá
                    midjiide áddejumi ja vuorddehahttivuođa dákkár
                    doaimmaide.</p>
    <p>Dasa lassin mielddisbuktá čavgadis
                    čanastagaid iežamet deháleamos lihtolaččaide.
                    Almmolaš beroštupmi lea stuoris dán suorggis. Lean
                    danin bivdán Čiegusvákšunbálvalusa hoavdda hábmet
                    eahpegraderejuvvon áittaárvvoštallama veahkkin vai
                    olbmot leat buorebut čuvgejuvvon go almmolaččat
                    digaštallet gustovaš sihkkarvuođahástalusaid birra.
                    Dát ilbmá dán jagi mielde.</p>
    <p>Áibmosuodjalus – ođđa soahtegirdit
                    ja váldodoaimmahus</p>
    <p>Áibmosuodjalusa ođđa soahtegirdit
                    gokčet strategalaš doaimmaid dárbbuid, ja ođđa
                    maritiibma helikopterat leat boađi boađi. Dasto
                    leat mearridan oastit ođđa F-35 soahtegirdiid ja
                    dál plánet oastimiid.</p>
    <p>Ráhkis guldaleaddjit – ođđa
                    soahtegirdiid háhkandoaibma bistá boahtte logi
                    jagi.  Dat lea stuorimus oktagaslaš
                    soahtegirdiid háhkan min historjjás. Oktage ii
                    galgga hirpmástuvvat jos duollet dállet šaddet
                    rievdadusat ja heiveheamit.  Ja eatge galgga
                    hirpmástuvvat jos áššit maŋiduvvojit dahje jos
                    šaddat diŋgongirjjiid rievdadit: Mii dárbbašat
                    ođđaáigásaš soahtegirdiid.  F-16 girdit
                    heaittihuvvojit moatti jagi siste. Norga ii sáhte
                    fállat boahtte buolvvaide suodjalusa soahtegirdiid
                    haga. </p>
    <p>Soahtegirdit ja Áibmosuodjalusa
                    váldodoaimmahus leat guovddážis ođđa
                    guhkesáiggiplánas  – na, dat šaddá deháleamos
                    doaibma masa Stuoradiggi bovdejuvvo mearrideaddjin
                    go plána
                    ovddiduvvo.      </p>
    <p>Ráđđehus ii leat meannudan báikki
                    soahtegirdiide.  Jagi 2009 čavčča rájes lea
                    Suodjalusdepartemeanta čielggadan iešguđetlágan
                    molssaeavttuid; namalassii Bådådjo, Evenášši ja
                    Ørland ja lotnolasvuođaid dáid báikkiid gaskka.</p>
    <p>Mii eat sáhte sirret soahtegirdiid
                    eret Áibmosuodjalusa  váldodoaimmas.
                    Áibmosuodjalusas leat dál gávcci girdi- ja
                    áibmosuodjalusstašuvnna. Dasa lassin lea
                    Áibmosuodjalusas guokte skuvlla ja golbma
                    helikopterdoaimmahusa. Oktiibuot 13 báikki
                    militeara doaimmaiguin. Vuosttažettiin lea dát
                    historjjálaš árbbi boađus ja ii govvit 
                    Áibmosudjalusa dálá dárbbuid. Váldodoaimmahusa lea
                    maid divrras jođihit.</p>
    <p>Vel oktii čujuhan dán sártni
                    historjjálaš álgui. Muhtimin lea dárbu bidjat
                    návccaid dahkat čielga mearrádusaid amas darvánit
                    vássánáigái. Áigi lea láddan Áibmosuodjalusa
                    váldodoaimmahusa  nuppástuhttit. Lunddolaš
                    vuolggasadjin lea ođđa soahtegirdiid oastimat ja
                    guorahallat ja ođasmahttit olles
                    Áibmosuodjalusa.</p>
    <p>Gáddesuodjalus</p>
    <p>Eará dehálaš temá ođđa
                    guhkesáiggiplánas lea soahteveaga boahtteáiggi
                    doaimmat ja ráhkadusat.  Farga logi jagi leat
                    mii veahkehan moalkás ja váttis operašuvnnaid
                    Afganistanas. Lea soahteveahka mii lea guoddán daid
                    losimus nođiid.</p>
    <p>Hástalussan šaddá oažžut áigái
                    soahteveaga mii duhtada oktasaš suodjalusa
                    gáibádusaid,mii seammás lea áigeguovdil ja sáhttá
                    hálddašit riikkaidgaskasaš heahtediliid. 
                    Dákkár guovttegeardásaš  ulbmil lea
                    gáibideaddji. Muhto lea dárbu hálddašit goappaš
                    beliid, sihke gealbooktavuođas ja doalahan dihtii
                    gáddesuodjalusa mearkkašumi.</p>
    <p>Áŋgiruššamiid olgoriikkas ferte
                    vihkkedallat našuvnnalaš dárbbuid ektui. Jos
                    veahkki dárbbašuvvo guhkit áigái, de dat ferte leat
                    dan dásis ahte ii geahnohuhte soahteveaga mii fas
                    váikkuha soahteveaga doaibmannávccaide.  Buot
                    beliid Suodjalusas ferte geavahit, erenoamáš
                    riikkaidgaskasaš heahtedilis mii gáibida guhkit
                    áiggi bistevaš oassálastima.</p>
    <p>Seammás fertet muitit ahte min
                    doaimmat Afganistanas maiddái galggašedje olahit
                    eará mearriduvvon ulbmiliid:</p>
    <p>- Veahkehit dássedit guovlluid
                    mat sáhttet dagahit stuora internašunála
                    ráfehisvuođaid ja sođiid.
                    - Terrorismma vuosttildit.
                    - Veahkehit go ON ja NATO min
                    dárbbašit.    </p>
    <p>Ruovttusuodjalusa ektui lea
                    Kvalitehtaođastus mearridan rámmaid ođđaáigásaš
                    ruovttusuodjalussii mii galgá ain doaibmat
                    váldocaggin norgga Suodjalusas. Dás ovddasguvlui
                    ferte sihkkarastit buoret hárjehallamiid ja nu
                    buriid beavttálmahttindoaimmaid go vejolaš.</p>
    <p>Mearrasuodjalus</p>
    <p>Min mearraguovlu lea  viđa
                    gearddi stuorit go eanaguovlu. Danne háliidan nanu
                    mearrasuodjalusa. Ja dat lea mis.  Jagi 2011
                    lea Norggas Eurohpá ođđaseamos mariidna.
                    Mearrasuodjalusas leat doaibmannávccat čoavdit
                    váttisvuođaid</p>
    <p>Barentsábis seammá go
                    Adenluovttas.
                    Mearrasuodjalusa nubbi stuora hástalus guoská
                    čáhcevuolefatnasiid investeremiidda. Dán oktavuođas
                    áigut mii gáibádusaid ektui vuđolaččat guorahallat
                    ja čielggadit ja áiggemuni dahkat rivttes
                    mearrádusaid.</p>
    <p>Ođđa guhkesáiggiplána galgá
                    deattuhit mo mii buoremus lági mielde sáhttit
                    joatkit iežamet áigumušaid jođihit nu buori
                    mearrasuodjalusa go vejolaš.   </p>
    <p>Siviila-militeara ovttasbargu</p>
    <p>Dán áiggi ođđa áitagat nugo
                    dihtorfalleheamit ja terror, gáibidit maid áibbas
                    ođđa siviila-militeara ovttasbargoáŋgiruššama. Min
                    ođđaáigásaš servodat lea hui rašši. Dát guoská
                    maiddái iežamet soahteveaga
                    doaibmannávccaide.  Danne lea deháleabbo go
                    goassige ovdal ovttastahttit siviila ja militeara
                    gaskaomiid. Mii fertet sihkkarastit ahte mis
                    gávdnojit doaibmi ovttasbargovuogit militeara ja
                    siviila surggiid gaskka. Guorahallamis mii áiddo
                    lea dahkkojuvvon bohte ovdan dárbbut maid mii dál
                    árvvoštallat.</p>
    <p>Veteránat</p>
    <p>Ovdal go loahpahan, de áiggun
                    moadde sáni dadjat maŋimuš vahkuid mediabeaggimiid
                    birra. Ii mihkkige leat mu váimmu lagat go ahte min
                    soalddáhat galget oažžut dan doarjaga ja
                    dohkkeheami maid sii ánssášit. Sii galget beassat
                    vásihit ahte mii váldit vára sis, ovdal,
                    suodjalusas,  ja maŋŋil go suodjalusas leat
                    geargan. Danne lea dát ráđđehus meannudan
                    veteránaid dili áibbas eará láhkai go ovdal. 
                    Jagi 2005 rájes leat lávkestan čiežamiilla!</p>
    <p>Medias beaggá eanaš garvinsuttut.
                    Ja dát ii leat imaš.  Go mii garrasit čuvget
                    áššiid mat guhká leamaš seavdnjadasas, de ihtet
                    bajás ovddeš áiggi goarideamit.</p>
    <p>Mii leat bargamin dáid áššiiguin.
                    Ja in atte vuollái ovdal go buot ásahusat ja
                    suorggit leat ožžon dárbbašlaš dieđuid áimmahuššat
                    soalddáhiid dárbbuid ja vuoigatvuođaid.  Dát
                    guoská Suodjalussii, siviila
                    dearvvašvuođabálvalussii, NAVii, Stáhta
                    penšuvdnakássii, gielddaide ja fástadoaktáriidda.
                    Vaikko vel Suodjalus lea dehálaš bargoaddi, de
                    almmatge lea servodaga ovddasvástádus fuolahit ahte
                    roasmmuhuvvon soalddáhat soađi geažil ožžot veahki,
                    divššu ja buhtadusa .</p>
    <p>Loahpas galgá čielggas ahte mun
                    dovddastan ahte gávdnojit olbmot geat dovdet ahte
                    sii eai leat ožžon dan veahki maid dárbbašit. 
                    Mun deaivvadan bargiiguin geainna leat leamaš
                    váttis dilli, muhto almmatge leat duhtavaččat
                    dainna vehkiin maid Suodjalus ja muđui servodat lea
                    addán.  Go dán lean dadjan, de dieđán bures
                    ahte go okta vásiha beahttima servodaga bealis de
                    lea okta menddo olu. </p>
    <p>Jos vel olu lea dahkkon, de lea ain
                    olu barggakeahttá. Olusat leat gierdameahttumat ja
                    ádden dan bures. Mun lean maid gierdameahttun. Mii
                    leat máŋggas geat galgat ovttasbargat vai
                    lihkostuvvat.  Muhto de lea dehálaš fuomášit
                    áššiid mat ollašuvvet  – ii dušše
                    váilivuođaid.</p>
    <p>Loahppa</p>
    <p>Ferten čoahkkáigeassit. Nu go 20
                    jagi dás ovdal, de vásihat vuđolaš nuppástuhttimiid
                    internašunála sihkkarvuođa áššiin.  NATO ođđa
                    strategalaš áigumušat govvejit dáid rievdadusaid
                    maid váldočoahkkin doarjjui vuđolaččat.</p>
    <p>Ođastusa mearrádusat addet
                    vejolašvuođa nannet ovttasbarggu gaskal Norgga
                    suodjalusa ja NATO militeara doaimmaid.
                    Finánsaroassu váikkuha, ja ovdáneapmi muđui, ahte
                    iežamet suodjalus ja davvi-eurohpálaš lihtolaččat
                    ja davviriikkat ožžot vejolašvuođaid bargat
                    lahkalagaid. Dákkár vejolašvuođaid galgat ollásit
                    geavahit. </p>
    <p>Praktihkalaš doaibmabijuid ja ođđa
                    guhkesáiggiplána bokte fertet fuolahit ahte
                    bohtosat ilbmet  našunála suodjalusa doaimmaid
                    bokte ja suodjalusplánain.
                    Strategalaš mearkkašupmi min lagašguovlluide
                    lassána dás duohko. Áigumuš lea ahte iežamet
                    lihttovuođđuduvvon árjasuodjalus galgá eastadeaddji
                    iežamet lagašguovlluin, ja seammás dehálaš veahkkin
                    hálddašit internašunála heahtediliid.
                    Danne joatkit nuppástuhttit. Dát gáibida
                    politihkalaš dáhtu ja ásahusas
                    nuppástuhttinnávccaid. Dieđán maid ahte rievdadusat
                    leat gáibideaddji sihke Suodjalussii ja olbmuide
                    muđui, muhto nuppástuhttinnávccat oaččuhit áigái
                    dorvvolašvuođa.</p>
    <p>Mii galgat buoret áiggi go ovdal
                    geavahit nuppástuhttimiidda   - dainna
                    oadjebasvuođain ahte vuđolaš rámmat leat juo
                    sajis.</p>
    <p>Mii dárbbašat divaštallamiid
                    suodjalusa birra vai álbmot ádde ja dohkkeha
                    nuppástuhttindárbbuid. Vuosttas bahkun
                    ollašuhttimis lea rabasvuođa deattuhit ja bures
                    divaštallat Suodjalusa ovddidan doaimmaid.</p>
    <p>Mii galgat nuppástuhttit dainna
                    lágiin ahte vára váldit olbmuid
                    organisašuvnnas.  Buorre ovttasbargu
                    organisašuvnnaiguin lea guovddážis sihkkarastimis
                    virkos ja gievrras suodjalusa maiddái boahttevaš
                    jagiid. Fágapolitihkalaš ovttasbargu lea
                    duođašteaddjin otná ođđaáigásaš, gealbojođihuvvon
                    ja bures ráhkkanahttojuvvon suodjalussii čoavdin
                    dihtii boahtteáiggi hástalusaid.</p>
  </body>
</document>
