<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sámegiella ja IT - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>505</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/fad/tema/Samepolitihkka/Samegiela-geavaheapmi/Samegiella-ja-IT.html?id=86947</origFileName>
    <parallel_text location="samisk-sprak-og-it.html_id=86947" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <section>
      <p type="title">Sámegiella ja IT</p>
    </section>
    <p>Ráđđehusa ulbmil lea ahte buot almmolaš
                    registariin galgá sáhttit geavahit sámegiela
                    čállinmearkkaid, ja ahte dieđuid galgá sáhttit
                    sirddašit registariid gaskka. Sámegiel namaid,
                    báikenamaid, čujuhusaid jna. galgá leat vejolaš
                    riekta registreret. </p>
    <p>Danne lea ráđđehus mearridan ahte stáhta
                    etáhtaid galgá geatnegahttit árvvoštallat lea go
                    dárbu atnui váldit dakkár
                    prográmmaid/geavahanvuogádagaid mat dagašedje
                    vejolažžan geavahit sámegiela čállinmearkkaid
                    dađistaga go dálá prográmmat molsojuvvojit. Vai
                    almmolaš doaimmahusaide šattašii álkit
                    geavahišgoahtit sámegiela čállinmearkkaid, lea
                    Gielda- ja guovlodepartemeanta ásahan
                    gelbbolašvuođabása ja sierra neahttasaji sámegiela
                    čállinmearkkaid ja ITa várás – www.samit.no . Nu leat dahkan vai
                    almmolaš doaimmahusat galget sáhttit veahki doppe
                    oažžut. Standard Norge dat doaimmaha
                    gelbbolašvuođabása maid Gielda- ja
                    guovlodepartemeanta ruhtada.</p>
    <p><em type="italic">Raporta ja seminára – geavaheaddjiiid
                    vásáhusat</em>
                    Čuolbmačilgehusat mat gusket sámegiela
                    čállinmearkkaide ja ITii, leat máinnašuvvon máŋgga
                    oktavuođas, ja leat earret eará ovttastuvvon
                    ráđđehusa eNorge-plánii, ráđđehusa elektrovnnalaš
                    sisdoalu strategiijii, ja ráđđehusa almmolaš
                    suorggi ITa strategiijii. Bargo- ja
                    searvadahttindepartemeanta okttiiordne barggu ja
                    guovddáš ovttasbargit leat Ealáhus- ja
                    gávhedepartemeanta ja Sámediggi. </p>
    <p>Bargojoavku mas leat máŋgga departemeantta ja
                    Sámedikki oassálastit geigii guovvamánus 2002
                    ráportta ”Samisk tegnsett og IT” (sámegiela
                    čállinmearkkat ja IT). Ráporta lea leamaš
                    gulaskuddamis. Hui stuorra eanetlohku
                    gulaskuddancealkámušain doarju ahte boahtteáiggi
                    prográmmaođasmahttimat galget heivehuvvot
                    sámegillii, ja vel eará gielaide ge mat eambbo ja
                    eambbo geavahuvvojit Norggas. </p>
    <p>Norsk teknologisenter (Norgga
                    teknologiijaguovddáš) ja Gielda- ja
                    guovlodepartemeanta dolle seminára geassemánus 2002
                    masa earret eará Brønnøysund-registariid, Aetata,
                    Stáhta kártadoaimmahaga, Stáhta hálddahusbálvalusa,
                    ja Sámedikki ovddasteaddjit oassálaste ja lonohalle
                    vásáhusaid. Dát bođii ovdan:</p>
    <list>
      <p type="listitem">Unicode bokte lea dihtorealáhus ásahan ođđa
                      standárdda (ISO/IEC 10646-X), earret eará
                      sámegiela čállinmearkkaid čoavddusin. Dán
                      standárdda sáhttet buohkat geavahit. </p>
      <p type="listitem">Unicode bokte eai leat šat matge teknihkalaš
                      hehttehusaid mat cakkašedje almmolaš orgánaid
                      geavaheames sámegiela čállinmearkkaid ovdamearkka
                      dihtii almmolaš registariin. </p>
      <p type="listitem">Hástalusat čatnasit dieđuid lonuhallamii
                      boarráset vuogádagaiguin. Dain eai leat dál galle
                      vuogádaga mat sáhttet vuostáiváldit sámegiela
                      čállinmearkkaid.  </p>
      <p type="listitem">Go, erenoamážit dihtorprográmmat
                      molsojuvvojit/ođastuvvojit, de galget etáhtat
                      fuolahit ahte ođđa prográmmat heivejit
                      Unicodii.</p>
    </list>
    <p><em type="italic">Davviriikkalaš
                    ovttasbargu</em>
                    Norga lea ovttas Ruoŧain ja Suomain dorjon
                    sámegiela oktasaš dihtorstandárdenvuogádaga. Dát
                    sáhttá dasa váikkuhit ahte sámegiella oažžu stuorát
                    gudneárvvu márkana dáfus. Sávahahtti livččii
                    gilvalahttit daid dihtorskáhppojeaddjiid mat fállet
                    iežaset buktagiid almmolaš ásahusaide. Iežaset
                    čoahkkima oktavuođas skábmamánus 2002 ávžžuhedje
                    Suoma, Norgga ja Ruoŧa sámeministarat ja
                    sámediggepresideanttat dihtorindustriija
                    johtileamos lági mielde heivehit iežaset buktagiid
                    sámegillii. Dál lea vuođđuduvvon Davviriikkaid
                    ámmátolbmoorgána vuollásaš bargolávdegoddi man
                    bargun lea oktiiordnet dáid cuolbmačilgehusaid
                    davviriikkalaš dásis.</p>
    <p></p>
    <p></p>
    <p></p>
    <p></p>
  </body>
</document>
