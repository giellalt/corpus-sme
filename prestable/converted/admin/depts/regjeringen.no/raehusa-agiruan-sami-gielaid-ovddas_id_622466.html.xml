<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ráđđehusa áŋgiruššan sámi gielaid ovddas - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>1705</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/fad/oasat/taler_og_artikler/av_ovrig_politisk_ledelse/taler-og-artikler-av-statssekretar-raimo/2010/raehusa-agiruan-sami-gielaid-ovddas.html?id=622466</origFileName>
    <parallel_text location="regjeringens-innsats-for-samiske-sprak.html_id=622466" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision$; </version>
  </header>
  <body>
    <p>Sárdni/artihkal , 02.11.2010 </p>
    <p>Stáhtačálli Raimo Valle</p>
    <section>
      <p type="title">Ráđđehusa áŋgiruššan sámi gielaid ovddas</p>
    </section>
    <p>Lea paradoksan dat ahte seammás go
                    eanetlohkoráđđehus lea vuolggahan buot stuorimus ja
                    vuogádatlaš áŋgiruššama sámi gielaid ovddas 
                    go goassege ovdal, de logut duođaštit ahte
                    ohppiidlohku geat vuođđoskuvllas ožžot sámegielat
                    oahpahusa ja mánáidlohku sámi mánáidgárddiin
                    garrasit njiedjá. Navdimis dát lea dat stuorimus
                    sámepolitihkalaš hástalussan ovddasguvlui. Dán dili
                    lea dárbun rievdadit.</p>
    <p>Eanetlohkoráđđehus lea St. dieđ. nr. 28
                    (2008-2009) Sámepolitihkka ja sámegielaid
                    doaibmaplána bokte garrasit deattuhan sámegielaid
                    ovdáneami.  Mealgat eanet go ovdal maiddái
                    deattuhan julevsámegiela ja lullisámegiela. Vássán
                    beannot jagis das rájes go sámegielaid doaibmaplána
                    ovddiduvvui de leat olahan ollu buori bohtosiid,
                    muhto ain lea ollu dagakeahttá. Danin fertet
                    joatkit.</p>
    <p>Sámedikki jienastuslohku lassánii oktiibuot 5500
                    mat ledje jienastuslogus jagi 1989:s - váile 14
                    000:ii jagi 2009:is. Sámi kultuvra ja identitehta
                    ahtanuššá. Mii sáhttit illudit go dađistaga ain
                    ihtet gelddolaš sámi kulturilbmaneamit ođđa
                    surggiin. Gávttiid ja sámi hápmásaš biktasiid
                    geavaheapmi leavvá. Lea ollu gelddolaš mii
                    dáhpáhuvvá. Hástalussan lea váikkuhit dasa ahte
                    kultuvrra ja identitehta positiiva sojut galggaše
                    dagahit ahte oažžut vel eanet sámi
                    giellageavaheddjiid go dat mat odne leat. Mii
                    dárbbašat eanet giellageavaheddjiid jus galgat
                    nagodit bisuhit sámi gielaid iešguđetge
                    servodatsurggiin.</p>
    <p>Lea ollu positiiva bealit maid sáhttá deattuhit.
                    Sámi gielat leat eanet oidnosis ja gullojit
                    dávjjibut almmolašvuođas go goassege ovdal. Lágat
                    ja ortnegat mat vuhtiiváldet gielalaš
                    vuoigatvuođaid leat dagahan ahte sámi gielaid árvu
                    lea lassánan. Mii leat nannen diehtojuohkima
                    sámegielat fálaldagaid vuoigatvuođaid birra
                    mánáidgárddiin ja vuođđoskuvllain. Eanet ja eanet
                    almmolaš ásahusat barget dihtomielalaččat sámi
                    gielaiguin. Vejolašvuođat oahppat sámegiela
                    oahppofálaldagaid bokte iešguđetge dásiin ii leat
                    goassege leamašan nu buorre go dál. Eanet gielddat
                    mat fállet sámegieloahpahusa lea garrasit lassánan,
                    vaikko máŋga dain fállet oahpahusa ovtta dahje
                    moatti oahppái. Teknologiija dagaha ođđa
                    vejolašvuođaid gáiddusoahpahusa bokte.</p>
    <p>Dattetge vuođđoskuvlla ohppiidlohku geain lea
                    sámegiella njiedjá (unnu). Dat dáhpáhuvvá maŋŋil go
                    ohppiidlohku guovttelot jagis dássidit lea
                    lassánan. Mii ain jáhkkit ahte giellageavaheddjiid
                    lohku servodagas njiedjá jođáneappot go ođđa
                    riegádit. Dát mearkkaša ahte mánáidgárddit ja
                    skuvllat leat áibbaš deaŧalaččat rekruteremis ođđa
                    giellageavaheddjiid. Dát ges mearkkaša ahte dii
                    geat lehpet searvan dán konferánsii, dii geat
                    beaivválaččat bargabehtet sámi gielaiguin
                    mánáidgárddiin ja skuvllain, dii lehpet earenoamáš
                    deaŧalaš resursat giellaovdánahttinbargui. Danin
                    lea deaŧalaš gullát ja áicat din vásáhusaid ja
                    makkár buoridanárvalusaid dii buktibehtet
                    buorideames dili.</p>
    <p>Manin lohkku njiedjá? Vuođđoskuvllas guoská dát
                    erenoamážiid nuppi gielat oahpahussii ja
                    erenoamážiid davvisámegielas.  Oktiibuot lea
                    lohku njiedjan 709 ohppiin dahje 23% 2005 rájes.
                    Sámi mánáidgárddiid lohku lea njiedjan go 2005
                    ledje 46 mánáidgárddi ja 2009 ges eai lean go 37
                    mánáidgárddi, ja mánáidlohku sámi mánáidgárddiin
                    ges lea njiedjan 882:s 789 rádjai. Vaikko leat
                    veaháš eanet mánát geat ožžot sámegielat oahpahusa
                    dárogielat mánáidgárddiin, de dattetge mánáidlohku
                    njiedjá. Lea illudahtti go dárogielat
                    mánáidgárddiid lohku main lea sámegielat fálaldat
                    lea meastá duppalastojuvvon go 18 mánáidgárddi
                    fálle sámegieloahpahusa 2005:as  ja jagi
                    2009:is ledje 34 mánáidgárddi. Lea maiddái
                    illudahtti oaidnit ahte mánáidlohku julevsámi 
                    mánáidgárddiin lea lassánan 22 mánás jagi 2006:s 27
                    mánnái 2009 ja vástideaddji mánáidlohku lullisámis
                    lea  lassánan 17 mánás 31 mánnái.
                    Soapmásat čuoččuhit ahte duogáš dasago mánáidlohku
                    geain lea sámegiella vuođđoskuvllas ja mánáidlohku
                    sámi mánáidgárddiin njiedjá lea go olmmošlohku sámi
                    guovlluin njiedjá. Olmmošlohku STN-guovllus
                    (SOF-guovllus) lea njiedjan 16% maŋimus 20 jagis.
                    Muhto dása sáhttet maiddái leat eará sivat.
                     
                    Leagoson nu ahte mii beare guhka ja dávjá leat
                    deattuhan logu ja beare hárve unnán kvalitehta
                    sámegieloahpahusas ja sámi mánáidgárdefálaldagain?
                    Mii dákkár dili dagaha: Leago suohkaniid
                    ekonomiija? Oahpponeavvodilli? Dat vuohki movt
                    oahpaheaddji ja ovdaskuvlaoahpaheaddjioahpahus
                    čađahuvvo? Skuvlla, ohppiid dahje vánhemiid
                    guottut? Oahpahusa organiseren? Leatgo pedagogalaš
                    vuogit? Leago dat ahte nu ollu vánhemat eai sáhte
                    veahkehit mánáideaset giellaoahpahusain? Vai váilot
                    go báikkit gos mánát sáhttet sámástit olggobealde
                    skuvlla ja mánáidgárddi? Mun in jáhke ahte lea nu
                    álki ahte lea okta sivva dasa go lohku njiedjá. Jus
                    eat gávnna vástádusaid dása de mis leat heajut
                    vejolašvuođat oažžut eanet sámegielat
                    geavaheddjiid. Dát leat gažaldagat maid
                    ovddasguvlui ain berret eanet deattuhit.
                    Oppanassiige lea dás sáhka deattuheames kvalitehta
                    daid fálaldagain maid fállat, nu ahte sii geat
                    duođaid geavahit áiggi ja návccaid oahppat
                    sámegiela vai šaddat aktiivvalaš
                    giellageavaheaddjit ja šaddet leat ávkin sihke
                    alcceseaset ja servodahkii.</p>
    <p>Mun jáhkán ahte mii berret earenoamážit
                    geahčadit dan dili mii lea árbevirolaš sámi
                    guovlluid olggobealde, go dáidá leat doppe gos
                    ovddasguvlui leat buoremus ovdánanvejolašvuođat?
                    Dát mearkkaša ahte berre buorebut fuolahit daid
                    suohkaniid gos sámit orrot. Earenoamážit guoská dát
                    gávpogiidda, guovloguovddážiidda ja stuorit
                    čoahkkebáikkiide.</p>
    <p>Mun jáhkán maiddái ahte mii ovddasguvlui eanet
                    berret deattuhit dan ahte earát go dušše
                    sápmelaččat galget válljet sámegieloahpahusa ja
                    bargat sámi guovlluin.</p>
    <p>Dán čavčča lea mediain máŋgii beaggán ahte leat
                    oahppit geain máŋga jagi lea leamašan
                    sámegieloahpahus vuođđoskuvllas dattetge eai máhte
                    sámegiela go skuvllas gerget. Mun in dieđe man
                    dábálaš dát lea, muhto mediabeaggimat ja historjját
                    dagahit ahte mun duođaid fuolastuvan. Jus oahppit
                    eai oahpa sámegiela, eai njálmmálaččat eaige
                    čálalaččat, de oažžu jearrat ahte leago ávki
                    joatkit dákkár oahpahusain? Iigo bat dat dagat ahte
                    ohppiide, váhnemiidda, oahpaheddjiide, rektoriidda
                    ja skuvlaeaiggádiidda šaddet heajos dovddut sámi
                    gielaid ektui?</p>
    <p>Ráđđehus atná dán duođalažžan. Danin diibmá ja
                    dán jagi fylkkamánni vuosttaš geardde lea gozihan
                    sámegieloahpahusa vuođđoskuvllas. Maŋŋelis dán
                    konferánssas gullat sáhkavuoru mas gozihanbohtosat
                    almmuhuvvojit. Kártenbarggu raporta mas leat
                    guorahallan dan movt oahppit árvvoštallet
                    sámegieloahpahusa gárvvistuvvo  čavčča mielde.
                    Mun in jáhke ahte mii gozihemiin leat geargan,
                    muhto lea dehálaš ahte dan leat álggahan ja ahte
                    gozihandoaimma muddet nu ahte šaddá ávkkálaš
                    reaidun skuvlaeaiggádiidda.</p>
    <p>Ollu ohppiide dagaha sámegieloahpahus ahte sis
                    lea guhkit skuvlabeaivi ja eanet skuvlabargu.
                    Lávdegoddi dál lea geahčadeamen fága- ja
                    diibmojuogu. Mun gelddolašvuođain vuorddán dán
                    barggu bohtosiid. Muhto mun maiddái fuolastuvan go
                    ohppiid liigebargu nu ovttageardániid
                    čalmmustahttet. Dás lea maiddái sáhka guottuin. Mun
                    háliidan danin din hástalit jurddašit movt
                    váhnemat, skuvla ja lagasbiras sáhttá váikkuhit
                    dasa ahte mánát ja nuorat atnet sámegieloahpahusa
                    geasuheaddjin ja suohtasin vaikko šaddet soames
                    liigediimmuid bargat?</p>
    <p>Eahpitkeahttá lea sámegieloahpahusas berre leat
                    buorre kvalitehta vai eanet válljejit sámegiela ja
                    unnit heitet gasku skuvlajagi. Buori kvaliteahta
                    eaktun lea ahte leat dihtomielalaš ja gelbbolaš
                    oahpaheaddjit, rektorat ja skuvlaeaiggádat. Vai sii
                    galget oažžut neavvagiid ja rávvagiid
                    sámegieloahpahusa birra de leat mii ovttas
                    Máhttodepartemeanttain ja Sámedikkiin juolludan
                    ruđaid guovtti jagi sámi lohkanguovddáš prošektii
                    Sámi allaskuvllas.  Eaktun juolludeapmái lea
                    ahte Sámi allaskuvllas galgá leat ovddasvástádus
                    davvi-, julev- ja lullisámegielaid ektui. Mus leat
                    stuora vuordámušat dan bargui maid Sámi allaskuvla
                    galgá bargat ja mun sávan ahte skuvllat
                    ávkkástallet gávdni fálaldaga.</p>
    <p>Buorre kvalitehta oahpahusa eaktuda maiddái ahte
                    oahpponeavvut gávdnojit. Sámediggi,
                    Máhttodepartemeantta ja Oahpahusdirektoráhtta leat
                    ovttas geahčadan movt dagahit
                    oahpponeavvobuvttadeami beaktileabbon.  Dán
                    barggu raporta ovddiduvvui 2010 geassemánus.
                    Sámedikkis lea ovddasvástádus čuovvolit dán
                    barggu.</p>
    <p>Oahpponeavvuid ektui mun maiddái háliidan
                    fuomášuhttit ahte ráđđehus boahtte jagi
                    stáhtabušeahtas lea árvalan juolludit 4,7 miljovnna
                    ruvnno Divvunprošektii. Lassin ovdánahttimis
                    elektrovnnalaš giellareaidduid, lea Divvun maiddái
                    vuoruhan pedagogalaš prográmmaid. Divvun buktagat
                    leat gávdnamis neahtas, ja sáhttet nuvttá
                    geavahuvvot.</p>
    <p>Mii dárbbašat eanet oahpaheddjiid ja
                    ovdaskuvlaoahpaheddjiid geain sámegielat
                    gelbbolašvuohta. Rekruhttemis studeanttaid sámi
                    oahpaheaddjiohppui ja oahpaheaddjiohppui mas lea
                    sámegiella fágasuorggis lea danin dehálaš. Sámi
                    allaskuvla lea ovttasráđiid Allaskuvllain Bådådjos
                    ja Davvi Trøndelagas ja Romssa Universitehtain
                    ráhkadan sámi alit oahpahussii strategiija
                    árvalusa. Barggu lea Máhttodepartemeantta ruhtadan,
                    geas maid lea ovddasvástádus čuovvut ášši.
                    Gulaskuddan lea aitto loahpahuvvon.</p>
    <p>Movttiidahttimis nuoraid váldit oahpu sámegielas
                    de lea ráđđehus 2010 rájes álggahan ortnega mas
                    luitet oahppoloana 50 000 ruvnnuin studeanttaide
                    geat čađahit dihto oahpaheaddjioahpu ja unnimusat
                    60 oahppočuoggá sámegielas. Maiddái gávdnojit buori
                    stipeandaortnegat nuoraide geat válljejit sámegiela
                    fágan joatkkaskuvllas ja alit oahpahusas.
                    Lea dehálaš ahte nuorat dán dihtet. Seamma dehálaš
                    lea maiddái diehtit ahte oahppu sámi gielain addá
                    buori bargovejolašvuođaid.</p>
    <p>Ovdánahttimis sámegiela buori geavahan- ja
                    gulahallangiellan de ferte beassat earáiguin
                    sámástit. Nordlándda fylkkamánni lágida julevsámi
                    ja lullisámi giellaleairraid ovttasráđiid eará
                    Norgga ja Ruoŧa oasálastiiguin. Vásáhusat
                    giellaleairrain ja ovttasbargguin gaskal Sirpmá
                    skuvlla Deanus ja Ohcejoga skuvlla Suomas leat
                    leamašan positiivan. Mun jáhkán ahte leat stuora
                    vejolašvuođat rádjerasttildeaddji ovttasbargguin.
                    Máhttodepartemeanta áigu dán mánus deaivvadit ruoŧa
                    oahpahuseisseválddiid ovddasteddjiiguin
                    ságastallamis vejolaš ovttasbargosurggiid
                    birra.</p>
    <p>Gielddain lea dehálaš sajádat ásaheames
                    sámegielat deaivvadanbáikkiid. Mánáid-, dásseárvo-
                    ja searvadahttindepartemeanta áigu, ovttasráđiid
                    guoskevaš departemeanttaiguin ja Sámedikkiin,
                    lágidit konferánssa gos sáhttá čohkket vásáhusaid
                    dákkár deaivvadanbáikkiin.</p>
    <p>Máhttodepartemeanta ovddasteaddjis lea sierra
                    sáhkavuorru mánáidgárdeáŋgiruššama birra. Mun
                    dattetge áiggun deattuhit man dehálaš lea ahte mii
                    lihkostuvvat mánáidgárdesuorggis. Doppe láhččojuvvo
                    mánáide deaŧalaš vuođđu 
                    giellaovdáneapmái.</p>
    <p>Máhttodepartemeanta lea álggahan iežas
                    gealbostrategiija mas giellabiras ja
                    giellamovttiidahttin lea okta dain njealji
                    vuoruhuvvon surggiin. Strategiijas deattuhuvvo ahte
                    ”sámi mánát galget oažžut doarjaga seailluheames
                    gielaset.” Lea dehálaš ahte suohkanat ja priváhta
                    mánáidgárdeeaiggádat dán čuovvolit.</p>
    <p>Departemeanta lea gulahallančoahkkimiin bivdán
                    fylkkamánniid movttiidahttit eanet suohkaniid gos
                    lea sámi mánáidgárddit ohcat stáhtalaš
                    gealboruđaid.</p>
    <p>Dehálaš mihttomearri sámegiela doaibmaplánas lea
                    servodagas lasihit dihtomielalašvuođa sámi gielaid
                    birra. Giellaáŋgiruššamiid bokte háliidat
                    čalmmustahttit sámi gielaid. Mii háliidat ahte
                    gielat galget oidnot mediaid, dáidaga ja kultuvrra
                    bokte. Ahte gielat galget oidnot almmolaš ja
                    priváhta neahttasiidduin ja galbbain min
                    lagasbirrasis. Sámi gielat galget šaddat lunddolaš
                    oassin servodagas ja geavahuvvot buot
                    servodatsurggiin. Doaibmaplánas leat máŋga
                    doaibmabiju mat leat veahkkin joksamis dán
                    mihttomeari. Dasa lassin lea ráđđehus golmma
                    maŋimus jagiid sihkkarasttán oktiibuot 23 miljovnna
                    ruvnno lassáneami sámi gielaide Ođasmahttin-,
                    hálddahus- ja girkodepartemeanta bušeahta bokte.
                    Dát ruđat leat lassin eará departemeanttaid
                    sámegielaid áŋgiruššamiidda dábálaš bušeahtaid
                    bokte.</p>
    <p>Loahpaloahpas dattetge ii leat dušše ruđain
                    sáhka. Juohke áidna mis geat hupmet ovtta dahje
                    máŋga sámi giellasuopmaniin leat giellaguoddit.
                    Juohkehačča giellaválljen árgabeaivvis, go hupmat
                    mánáidasamet, go ovttastallat bearrašiin ja
                    ustibiiguin, lea dehálaš giela ovdáneapmái. Dan
                    maid mii válljet váikkuha dasa man ealli geavahan-
                    ja gulahallangiellan sámegiella lea maiddái min
                    mánáin ja mánáidmánáin.</p>
    <p>Bargu nannemis sámi gielaid lea bistilis
                    proseassa. Ráđđehus áigu jahkemolsumis ovdanbidjat
                    sámegielaid doaibmaplána vuosttaš ođasmahttima – ja
                    das maŋŋil álggahit čuovvovaš ođastan proseassa.
                    Mii háliidat ahte bargu sámi gielaiguin galgá
                    heivehuvvot sámi servodaga dárbbuide. Oallugiin dis
                    geat dáppe dál lehpet lea dehálaš gelbbolašvuohta
                    mii sáhttá midjiide leat veahkkin buoridit dán
                    barggu. Mun ávžžuhan din buohkaid buktit jurdagiid
                    ja árvalit doaibmabijuid mat galggaše váldot mielde
                    doaibmaplánii.</p>
    <p>Giitu beroštumis!</p>
  </body>
</document>
