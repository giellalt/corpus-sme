<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sárdni Holocaustbeaivvi muitobottus - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2012</year>
    <wordcount>650</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/smk/aigeguovdil/sartnit-ja-artihkkalat/statsministeren/statsminister_jens_stoltenberg/2012/a.html?id=670621</origFileName>
    <parallel_text location="minnemarkering-pa-holocaustdagen.html_id=670621" xml:lang="nob"/>
    <parallel_text location="speech-on-international-holocaust-rememb.html_id=670621" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision$; </version>
  </header>
  <body>
    <p xml:lang="smj">Sárdni/artihkal  , 03.02.2012  </p>
    <p>Stáhtaministtar Jens Stoltenberg </p>
    <section>
      <p type="title">Sárdni Holocaustbeaivvi muitobottus</p>
    </section>
    <p>Ráhkis buohkat, </p>
    <p>Dál lea 70 jagi dan rájes go  <span type="quote">«Donau»</span> guđii dán kájá ja vulggii heahpada borjjasteapmái. </p>
    <p>532 juvddálačča ledje roavvát norron fatnasii. </p>
    <p>Dušše ovccis bohte ruovttoluotta. </p>
    <p>Maŋemus gii lea báhcán eallit lea Samuel Steinmann. </p>
    <p>Mun lean earenoamáš ilus go don leat dáppe ovttas minguin. </p>
    <p>Odne muittašit daid miljovnnaid vigihemiid geaid jávkadedje historjjá vearrámus álbmotgoddimis.  </p>
    <p>Mii muittašit buot norgga juvddálaččaid geat gottáhalle. </p>
    <p>Mii muittašit Rom-álbmoga, doaimmashehttejuvvon olbmuid, homofiillaid ja earáid geat gillájedje Hitler-ráđđenvuogi  bahávuođa. </p>
    <p>Holocaust boahtá álohii eahpegudnejahttit olmmošvuođa historjjá. </p>
    <p>Duorastaga skábmamánu 26.b. ollii holocaust Norgii. </p>
    <p>Okta dain ollugiin gii arresterejuvvui dan beaivvi lei Ruth Maier. </p>
    <p>Su historjá lea oahpis Gunvor Hofmo ja Jan Erik Vold geažil. </p>
    <p>Skábmamánu 26.b. iđitčuovganeamis stempo lossa skuovat láigolanjaviesu »Englehjemmet”tráhppá bajás Oslos. </p>
    <p>Veaháš maŋŋelaš oidne balddáskan nieidaustibat ahte seakka juvddálaš nieida dolvojuvvui uksaráiggi olggos Dalsbergstien 3:s. </p>
    <p>Maŋemus maid oidne lei go guokte rávis norgga politiija hoigadeigga Ruth Maiera sevdnjes biilla sisa. </p>
    <p>Vihtta beaivvi maŋŋel lea 22-jahkásaš jápmán. </p>
    <p>Gottáhallon Auscwitz gássakámmáris. </p>
    <p>Lihkus lea olmmošlaš iešvuohta oahppat iežamet boasttuvuođain. </p>
    <p>Ja ii leat goassege beare maŋŋit. </p>
    <p>Eanet go 50 jagi maŋŋel soađi attii Stuoradiggi ekonomalaš buhtadusa, kollektiivvalaš ja ovttaskas, goddimiid ovddas maid norgga juvddálaččat vásihedje. </p>
    <p>Dan boađusin lei moralaš dohkkeheapmi stáhta ovddasvástádusas daguid ovddas mat dahkkojedje Norggas juvddálaččaid vuostá 2.máilmmisoađis. </p>
    <p>Naba vearredaguiguin mat ledje Ruth Maiera ja eará juvddálaččaid vuostá? </p>
    <p>Goddimat leat eahpitkeahttá nasisttaid dagut. </p>
    <p>Muhto ledje norgalaččat geat arresterejedje. </p>
    <p>Ledje norgalaččat geat vudje biillaiguin. </p>
    <p xml:lang="smj">Ja dat dáhpáhuvai Norggas. </p>
    <p>Soahteáiggis 772 norgga juvddálačča ja juvddálaš báhtareaddjit aresterejuvvojedje ja deporterejuvvojedje. </p>
    <p>Dušše 34:s besse heakkas. </p>
    <p>Eat leat gal váldime nasisttain eret ovddasvástádusa, muhto lea gal áigi oaidnit ahte politiijat ja eará norgalaččat serve arresteret ja deporteret juvddálaččaid. </p>
    <p>Mu mielas lea odne lunddolaš dovddahit ahte min mielas lea duođai šállošahtti ahte dát sáhtii dáhpáhuvvat norgga eatnamis. </p>
    <p>Seamma dehálaš go šállošit lea oahppat. </p>
    <p>Ja vel deháleabbo: </p>
    <p>Geatnegahttit iežamet vuosttildit miellaguottuid ja daguid mat gáidadit min eret šigolašvuođas ja sivilisašuvnnas. </p>
    <p>70 jagi maŋŋel bávččagahttá munnje dadjat ahte idéat mat daguhedje holocausta ain gávdnojit. </p>
    <p>Miehtá máilmmi oaidnit mii ahte ovttaskasolbmot ja joavkkut gilvet gierdameahttunvuođa ja balu. </p>
    <p>Sii geavahit veahkaválddálaš ideologiijaid mat sáhttet dagahit antisemittisma ja vaši minoritehtaid vuostá. </p>
    <p>Maiddái norgga juvddálaččat muitalit ahte sii ellet balus. </p>
    <p>Vårt Land áviissas lohkat ahte muhtumat min juvddálaččain ballet oainnusindahkame iežaset juvddálažžan. </p>
    <p>Norggas mis ii galgga leat nu. </p>
    <p>Ii oktage galgga dárbbašit čiehkat iežas osku, kultuvrralaš identitehta dahje soju.  </p>
    <p>Juohke olmmoš lea seamma dehálaš. </p>
    <p>Buohkain leat seamma vuoigatvuođat. </p>
    <p>Nu, ja dušše nu, galgá leat Norggas </p>
    <p>Diehttalasat sáhttá leat miella jorggihit eret unohisvuođas. </p>
    <p>Ii beroštit dovdomearkkain mat čájehit ahte bahávuohta lassána. </p>
    <p>Muhto mis ii leat lohpi. </p>
    <p>Dalle mii beahttit olmmožin.   </p>
    <p>Dalle beahttit iežamet. </p>
    <p>Mii baicca galgat lohpidit nubbi nubbái ahte mii dustet visot válddálaš fillejeddjiid nanusvuođain. </p>
    <p>Mii galgat ákkastallat sin vuostá dainna ahte mis lea nanu jáhkku olmmošvuhtii ja dásseárvui. </p>
    <p>Lea min buohkaid ovddasvástádus máhtolašvuođa čuovggain vuojehit sin miellaguottuid olggos seavdnjadasas. </p>
    <p>Searvevuođa bargu lea suodjalit rašes joavkkuid áitagiid ja veahkaválddálašvuođaid vuostá. </p>
    <p>Ulbmil lea dat seamma: </p>
    <p>Norggas galgá leat oadjebas leat juvddálaš. </p>
    <p>Ii oktage – ii oktage olmmoš, ii oktage minoritehta – galgga riikkas dárbbašit eallit balus. </p>
    <p xml:lang="kal">Giitu beroštumis. </p>
  </body>
</document>
