<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Hui buorit bohtosat lobihis guolásteami vuostálastimis - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>449</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/fkd/Preassaguovdda/Preassadieahusat/2010/Hui-buorit-bohtosat-lobihis-guolasteami-vuostalastimis.html?id=601898</origFileName>
    <parallel_text location="svart-gode-resultater-i-kampen-mot-ulovlig-fiske.html_id=601898" xml:lang="nob"/>
    <parallel_text location="very-good-results-in-combating-illegal-fishing.html_id=601898" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>Preassadieđáhus , 06.05.2010 </p>
    <p>Nr.: 25/2010 </p>
    <section>
      <p type="title">Hui buorit bohtosat lobihis guolásteami
                    vuostálastimis</p>
    </section>
    <p>  <em type="italic">- Norgga ja Ruošša eiseválddiid
                    árjjalaš rahčamuša geažil lea lobihis,
                    dieđitkeahtes ja muddekeahtes dorskeguolásteapmi
                    geahpiduvvon eambbo go 100 000 tonna rájes nu
                    ollu ahte jagi 2009 ii oppa registrerejuvvon ge šat
                    dakkár dorskebivdu. Ráđđehus lea vuoruhan viehka
                    dehálažžan doarruma lobihis guolásteami vuostá
                    Baretsábis. Mii leat lahkalagaid bargan
                    ovttasráđiid Ruošša eiseválddiiguin, ja bohtosat
                    čájehit ahte mii leat lihkostuvvan, cealká
                    guolástus- ja riddoministtar Lisbeth
                    Berg-Hansen.</em></p>
    <p>Lobihis, dieđitkeahtes ja muddekeahtes
                    guolásteapmi čuohcá máddodahkii,
                    guolástusealáhussii ja daidda riddoservodagaide mat
                    ellet guolástusas. Jagis 2005 jahkái 2009 leat
                    lobihis ja registarastikeahtes guolit dađistaga
                    jávkaduvvon Norgga ja Ruošša eiseválddiid árjjalaš
                    áŋgiruššama geažil.</p>
    <p>- Ahte mii leat bissehan lobihis guolásteami lea
                    buorrin ja vuoitun birrasii ja Norgga ja Ruošša
                    guolástushálddašeapmái, muhto maiddái lága čuovvu
                    guolásteaddjiide ja oktasašservodahkii. Eanet go
                    milliárdda ruvdnosaš árvvut eai šat mana lobihis
                    guolásteaddjiid ja sin fierpmádagaid
                    ruhtaburssaide, muhto báhcet merrii
                    oktasašservodaga resursan ja šaddet ávkin
                    guolástusealáhusa lágajegolaš doaibmiide, dadjá
                    guolástus- ja riddoministtar Lisbeth
                    Berg-Hansen.</p>
    <p>Lobihis guolásteami vuostálastin lea oktan
                    oktasaš hálddašanstrategiijaiguin ja ovttasráđálaš
                    resursadárkkistemiin leamaš dehálaš dasa ahte
                    máddodatdilli Barentsábis dál lea hui buorre ja
                    áidnalágan máilmmemiehtásaš oktavuođas. Dat hukse
                    vuođu dasa ahte Norgga ja Ruošša guolásteaddjit
                    danne sáhttet goddit erenoamáš ollu guliid.
                     </p>
    <p>Mii leat ožžon mearkkašahtti riikkaidgaskasaš
                    doarjaga iežamet doaibmabijuide.
                    Hápmanstáhtadárkkisteamit, guovtteriikka gaskasaš
                    njuolgga ovttasbargu ja lassánan diehtolonohallan
                    leat leamaš dehálaš oasit dan barggus.  
                    EU ođđa gáibádusat sálašduođašteapmái leat
                    váikkuhan dasa ahte dál lea vel váddásat gáddái
                    buktit ja eksporteret lobihis guliid Eurohpai,
                    seammás go mii FAO bokte leat oaččohan áigái
                    máilmmeviidosaš soahpamuša hápmastáhtadárkkisteami
                    birra. Norgii lea leamaš guovddáš ášši oaččohit
                    dakkár šiehtadusa mii váikkuha ahte váttisvuođat
                    čovdojuvvojit máilmmeviidosaččat eai ge dušše min
                    lagašguovlluin. Dat sáhttá maiddái váikkuhit dasa
                    ahte álkit šaddá vuostálastit lobihis guolásteami
                    eara sajiin ge máilmmis.  </p>
    <p>
      <em type="italic">Oktavuođa sáhtát váldit
                    preassafáktatelefovdnii 22 24 66 99.</em>
    </p>
  </body>
</document>
