<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>4. Bargamušat ja váldi plánemis - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>1413</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/md/Dokumeanttat/Johtocalus/2009/T-209-Plana--ja-huksenlaga-oa-planaoasi-fapmuibidjan/4-Bargamuat-ja-valdi-planemis.html?id=571087</origFileName>
    <parallel_text location="4-oppgaver-og-myndighet-i-planleggingen-.html_id=571087" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 64438 $; </version>
  </header>
  <body>
    <p>T-2/09 Plána- ja huksenlága ođđa plánaoasi fápmuibidjan </p>
    <section>
      <p type="title">Geassemánu 27. b. 2008 mannosaš
                láhka nr. 71 plánema ja huksenáššemeannudeami birra
                (plána- ja huksenláhka) (plánaoassi) boahtá fápmui
                suoidnemánu 1. b. 2009.</p>
    </section>
    <section>
      <p type="title">4. Bargamušat ja váldi plánemis</p>
    </section>
    <p>§:s 3-1 leat váldojuvvon ovdan muhtun dehálaš servodatdeasttat maid plánen galgá vuhtii váldit. </p>
    <p type="listitem"> mearridit gielddaid ja regiovnnaid
                  fysihkalaš, biraslaš, ekonomalaš, sosiálalaš ja
                  kultuvrralaš ovddideami ulbmiliid, čielggadit
                  servodatlaš dárbbuid ja bargamušaid, ja čujuhit mo
                  bargamušaid lea vejolaš čoavdit
                  </p>
    <p type="listitem"> sihkkarastit eanaresurssaid, eanadaga
                  kvalitehtaid ja árvvolaš eanadagaid ja
                  kulturbirrasiid suodjaleami
                  </p>
    <p type="listitem"> sihkkarastit sámi kultuvrra,
                  ealáhusdoaimmaheami ja servodateallima
                  luondduvuđđosa
                  </p>
    <p type="listitem"> láhčit vejolašvuođaid árvoháhkamii ja
                  ealáhusovddideapmái
                  </p>
    <p type="listitem"> láhčit vejolašvuođaid dasa ahte huksejuvvon
                  birrasat, buorit ássanbirrasat ja buorit bajásšaddan-
                  ja eallineavttut hábmejuvvojit vuohkkasit buot riikka
                  osiin
                  </p>
    <p type="listitem"> ovddidit álbmoga dearvvašvuođa ja eastadit
                  sosiála dearvvašvuođaerohusaid, ja veahkehit eastadit
                  rihkolašvuođa
                  </p>
    <p type="listitem"> váldit dálkkádaga vuhtii energiijalágideami ja
                  fievrrideami čovdosiiguin
                  </p>
    <p type="listitem"> ovddidit servodatsihkkarvuođa nu ahte mii
                  eastadit heaggamassima ja dearvvašvuođa- ja
                  birasvahágiid ja vahágiid dehálaš vuođđostruktuvrii
                  ja ávnnaslaš árvvuide jed.</p>
    <p>Viidáseappot boahtá ovdan ahte plánen galgá ovddidit ollislašvuođa dan láhkai ahte suorggit, bargamušat ja beroštusat gehččojuvvojit gittalagaid go suorgeeiseválddiid gaskasaš, stáhta, regionála ja gieldda orgánaid, priváhta organisašuvnnaid ja ásahusaid, ja almmolašvuođa gaskasaš bargamušat čovdojuvvojit oktiiheivehallamiin ja ovttasbargguin. </p>
    <p>Lea deattuhuvvon ahte plánema čađaheami vuođus galget leat ekonomalaš ja eará resursaeavttut ii ge dat galgga leat viidát go lea dárbu. Plánat galget maiddái leat veahkkin čađaheamen riikkaidgaskasaš konvenšuvnnaid ja šiehtadusaid lága doaibmaviidodaga siskkobealde. </p>
    <p>Gielddalaš, guvllolaš, stáhtalaš ja priváhta doaimmaid vuođus mat leat plánaguovllus, galget leat mearriduvvon plánat. </p>
    <p>Departemeantta ruovttusiiddu láhkakommentáras leat dát čuoggát čilgejuvvon dárkileappot. </p>
    <section>
      <p type="title">4.1 Eiseválddiid ovddasvástádus- ja
                  bargamušjuohku plánemis</p>
    </section>
    <p>Ođđa láhka ii mielddisbuvtte makkárge rievdadusaid ovddasvástádus- ja bargamušjuogus. </p>
    <p>§:s 3-2 boahtá ovdan ahte ovddasvástádus plánemis lága vuođul gullá gielddastivrraide, fylkkadikkiide ja Gonagassii, geahča §§ 3-3 rájes 3-7 rádjai. </p>
    <p>Almmolaš orgánain ja priváhta olbmuin lea vuoigatvuohta ovddidit plánaevttohusaid §§ 3-7 ja 12-3 njuolggadusaid vuođul, geahča § 12-11. </p>
    <p>Buot almmolaš orgánain lea vuoigatvuohta ja geatnegasvuohta searvat plánemii go dat guoská daid áššesuorgái dahje daid plánaide ja mearrádusaide, ja dat galget addit pláneneiseválddiide dieđuid main sáhttá leat mearkkašupmi plánemii. Dát guoská maiddái Sámediggái. </p>
    <p>Fylkkamánni galgá bearráigeahččat ahte gielddat ollašuhttet plánengeatnegasvuođa lága vuođul. Regionála plánaeiseváldi, mii lea fylkkagielda, galgá bagadit ja veahkehit gielddaid daid plánenbargamušain. </p>
    <section>
      <p type="title">4.2 Gielddastivrra váldi</p>
    </section>
    <p>Gielddastivra ieš jođiha gieldda plánema ja galgá fuolahit ahte plána- ja huksenláhka čuvvojuvvo gielddas. Gielddastivra galgá mearridit gieldda plánastrategiija, gielddaplána ja muddenplána. Gielda organisere gieldda plánema kapihttaliid 10 ja 12 vuođul ja ásaha daid lávdegottiid ja čađaha daid doaibmabijuid mat dárbbašuvvojit plána čađaheapmái. </p>
    <p>Gielddastivra galgá bearráigeahččat ahte ásahuvvo sierra ortnet fuolahan dihtii mánáid ja nuoraid beroštusaid plánemis. Phl.85 § 9-1 erenoamáš gáibádus ahte gielddastivra galgá nammadit etáhtahoavdda dahje eará virgehasa fuolahit mánáid beroštusaid go plánaáššiid bistevaš lávdegoddi meannuda plánaevttohusaid, ii leat jotkojuvvon, muhto gielddas lea ain geatnegasvuohta bearráigeahččat ahte dát beroštusat fuolahuvvojit ja gielda galgá ásahit sierra ortnega mii sihkkarastá dan. </p>
    <p>Ii ge dat gáibádus ahte juohke gielddas galgá leat bistevaš lávdegoddi plánaáššiin, leat jotkojuvvon. Bajábealde boahtá ovdan guđe áššiid gielddastivra ieš galgá meannudit. </p>
    <p>Muđuid sáhttá váldi fápmuduvvot gielddalága mearrádusa rámma siskkobealde. § 12-12 nuppi lađđasis lea sierra láhkavuođđu fápmudit válddi gielddastivrras earáide mearridit uhcit muddenplánaid. Dás čujuhuvvo departemeantta njukčamánu 18. b. 2009-mannosaš reivii fápmudeami birra. </p>
    <p>Gielddastivra galgá sihkkarastit ahte gielddas lea dárbbašlaš plánafágalaš gelbbolašvuohta olámuttus. </p>
    <section>
      <p type="title">4.3 Fylkkadikki váldi</p>
    </section>
    <p>Fylkkadikkis regionála plánaeiseváldin lea bajimus ovddasvástádus dain bargamušain mat leat biddjojuvvon regiovdnii regionála plánemis. Dát guoská bargui regionála plánastrategiijain, regionála plánii oktan doaibmaprográmmain ja regionála plánamearrádussii. Kapihttaliid 7 ja 8 mearrádusat válddahallet plánaproseassaid lagabui. </p>
    <p>Fylkkadiggi galgá ieš mearridit regionála plánastrategiija, regionála plána, regionála plánamearrádusa ja vejolaš regionála doaibmaprográmma. Dáin áššiin ii sáhte fápmudit mearrádusválddi. </p>
    <p>Fylkkadiggi galgá fuolahit ahte dárbbašlaš plánafágalaš gelbbolašvuohta lea olámuttus plánaid ráhkadeapmái ja meannudeapmái ja plánafágalaš bagadandoibmii lága vuođul. </p>
    <p>Dát lea váldoáššis phl.85 njuolggadusa joatkin, muhto rahpá vejolašvuođa dasa ahte plánaeiseváldi sáhttá háhkat dán gelbbolašvuođa máŋgga láhkai. Mearrádus galgá áddejuvvot dan láhkai ahte ii leat gáibádussan ahte regionála plánaeiseválddis galget leat dárbbašlaš gelbbolašvuohta ja návccat čoavdit buot guovdilis plánabargamušaid iežas hálddahusas. Dattetge biddjojuvvo vuođđun ahte sis lea gelbbolašvuohta čađahit daid dábálaš ja bistevaš plánabargamušaid, mat leat biddjojuvvon plánaeiseváldái lága vuođul. Dása gullá maid bargamuš bagadallat ja veahkehit gielddaid daid plánenbargamušain lága vuođul, geahča § 3-2 maŋimus lađđasa. </p>
    <section>
      <p type="title">4.4 Stáhta váldi</p>
    </section>
    <p>§ 3-5 vuođul lea Gonagasas ovddasvástádus plánendoaimmas nationála dásis ja galgá jođihit plánendoaimma nationála dásis. Gonagas stáhtaráđis mearrida bargojuogu departemeanttaid gaskkas. Gonagas dahje departemeanta sáhttá fápmudit válddi lága vuođul fylkkamánnái dahje eará vuollásaš stáhtaetáhtaide. </p>
    <p>Stáhta plánaláiddanjuolggadusaid ja plánamearrádusaid mihttomearri lea fuolahit nationála dahje regionála beroštusaid plánemis. Dása gullet nationála vuordámušat regionála ja gieldda plánemii, stáhta plánanjuolggadusaide, stáhta plánamearrádusaide ja stáhta areálaplánii. </p>
    <p>Hálddahuslaš váldoovddasvástádus stáhta plánenbargamušain lea biddjojuvvon departementii. Departemeanttain oaivvilduvvo Birasgáhttendepartemeanta mas lea ovddasvástádus lága plánaoasis. Departemeanttas lea bearráigeahččanovddasvástádus regionála plánemis. </p>
    <section>
      <p type="title">4.5 Stáhta, fylkkagieldda ja gieldda oktasaš
                  plánenbargamušaid čoavdin</p>
    </section>
    <p>§:s 3-6 leat váldojuvvon ovdan muhtun dehálaš plánenbargamušat. Dáin bargamušain lea dat oktasaš ahte dat gáibidit viiddes oktiiordnema surggiid gaskkas ja hálddahuslaš rájáid rastá. Dain bargamušain geavahuvvojit dál sierranas plánenvuogádagat, muhtumassii plána- ja huksenlága rámmaid siskkobealde, ja muhtumassii eahpečielga gaskavuođain plánemii plána- ja huksenlága vuođul. Čielggadeapmi ja čorgen lea čađahuvvon go geavahuvvo oktasaš ja ollislaš vuogádat dáin plánenbargamušain. Dát leat bargamušat main lea lagaš oktavuohta oppalaš servodatplánemiin ja areálaplánemiin lága vuođul, ja mat danne fertejit leat mielde dán plánemis. Dát plánenbargamušat eai sáhte čovdojuvvot almmá lagaš ovttasbarggu haga hálddašandásiid gaskkas, ja suorgerájáid rastá. Seammás dát leat bargamušat main stáhtas sihke lea mearkkašahtti ovddasvástádus ja váikkuhangaskaoamit. Danne fertejit guoskevaš stáhta eiseválddiin leat vuolggaheaddji ja oktiiordnejeaddji doaibma plánaproseassas go dat lea ulbmillaš. </p>
    <p>Dát vurdojuvvo dáhpáhuvvat šiehtadusa vuođul guoskevaš plánaeiseválddiiguin. </p>
    <p>Sihke stáhta ja regionála plánaeiseváldái addojuvvo váldi bargagoahtit plánaiguin main stáhtas, guvllolaš plánaeiseválddis ja gielddain lea oktasaš ovddasvástádus čoavdit dakkár rasttideaddji plánabargamušaid. Dát guoská earret eará oktiiordnejuvvon areála- ja fievrridanplánemii, stuorát boatkankeahtes luonddu- ja olggustallanguovlluid plánemii gávpogiid ja čoahkkebáikkiid birra, oktiiordnejuvvon čáhceplánemii ja riddoavádatplánemii. Dajaldat <span type="quote">«dás maiddái»</span> čujuha dasa ahte plánabargamušaid logahallan ii leat dievaslaš, geahča nuppi lađđasa. </p>
    <p>Gonagas sáhttá addit láhkaásahusa dan birra guđe rasttideaddji plánabargamušat sáhttet váldojuvvot oktasaš plánemii dáid mearrádusaid vuođul, guđe geográfalaš guovllut galget leat mielde ja guđe eiseválddit galget searvat. Láhkaásahus ii leat vel ráhkaduvvon. Dan lassin sáhttá leat heivvolaš addit láhkaásahusa eará rasttideaddji bargamušaid birra. Dát sáhttá maid guoskat boazodoalloareálaid sihkkarastinplánaide. Ollašuhttin dihtii vejolaš dárbbuid oktiiordnet njuolggadusaid huksema, doaimmaid, johtolaga jed. várás gielddarájáid rastá evttohuvvo ahte Gonagas sáhttá addit <span type="quote">«oktasaš plánamearrádus»</span> ealáhusdoaimmaheami birra ja johtolaga birra dakkár guovlluin. </p>
    <p>Dáinna oaivvilduvvo ahte lága dábálaš láhkavuođut dat leat čadnojuvvon iešguđet plánaide. Dán láhkai sáhttá stáhta geavahit guovdilis mearrádusaid oktiiheivehallojuvvon vugiin ja sihkkarastit ollislaš hálddašeami ja nu ovttaláganvuođa ja árvidahttivuođa sihke dábálaš beroštusaid ja ássiid várás, gielddarájáid rastá. </p>
    <section>
      <p type="title">4.6 Plánabarggu organiserema ja plánaevttohusa
                  ráhkadeami válddi sirdin</p>
    </section>
    <p>§ 3-7 vuođul sáhttet dat eiseválddit main lea ovddasvástádus stuorra johtolatrusttegiin ja teknihkalaš vuođđostruktuvrras, ovttasráđiid plánaeiseválddiiguin ráhkadit ja ovddidit areálaplánaevttohusa dakkár doaibmabijuid várás ja mearridit bidjat dakkár plánaid almmolaš geahčadeapmái guoskevaš plánašlája mearrádusaid vuođul. </p>
    <p>Gustojeaddji gieldda dahje regionála plánastrategiijat galget árvvoštallojuvvot plánabarggu oktavuođas. </p>
    <p>Plánemii gusket muđuid guoskevaš plánašlájaid dábálaš meannudan- ja riekteváikkuhusnjuolggadusat. </p>
    <p>Dát mearkkaša ahte dat láhkavuođđu mii stáhta geaidnoeiseválddiin lea leamaš ráhkadit areálaplánaid geaidnodoaibmabijuide, viiddiduvvo. Dát vejolašvuohta guoská dál maiddái johtolatrusttegiidda ja vuođđostruktuvradoaibmabijuide, dás maiddái geainnuide, girdišiljuide, ruovdemáđiide, lođastagaid, hápmaniidda ja sullasaččaide main stáhta eiseválddiin lea plánen- ja čađahanovddasvástádus. Mii guoská fievrridanrusttegiid vuođđostruktuvrii, de lea stáhtas erenoamáš dehálaš rolla daid stuorra rusttegiid oktavuođas, main lea nationála mearkkašupmi ja mat buori muddui ruhtaduvvojit stáhtabušeahta bokte. </p>
    <p>Lea mearrideaddji dehálaš ahte geaidnoplánen ja eará fievrrádusplánen čađahuvvo plána- ja huksenlága vuođul, ja ahte plánen dáhpáhuvvá johtolatsuorggi oktasaš minstara vuođul ja dan vuođul mo plána- ja huksenláhka geavahuvvo johtolatsuorggis. Lea maiddái lunddolaš ahte ain galgá leat vejolaš guovddáš johtolateiseválddiide váldit badjelasaset oasi plánaeiseválddiid dábálaš proseassarolla ovttasbarggus daiguin, ja nu bures go vejolaš oassáduvvon oassin dábálaš regionála ja gieldda plánemis. </p>
    <p>Johtolateiseváldi galgá ráđđádallat plánaeiseválddiin ráhkadettiinis plánaevttohusa johtolatrusttega várás. Eaktuduvvo ahte stáhta eiseváldi ja gielda ságaškuššet plánabarggu sisdoalu ja ovddasvástádusjuogu. Dattetge lea stáhta eiseválddiin vejolašvuohta ieža álggahit plánabarggu jus ovddasvástádusjuohku ja plánasisdoallu ii sohppojuvvo. </p>
    <p>Gustojeaddji gieldda ja regionála plánastrategiija galgá geavahuvvot plánabarggu vuođđun. </p>
    <p>Eiseválddit sáhttet maiddái eará áššiin šiehtadit sirdit dan gelbbolašvuođa mii gielddaid ja regionála plánaeiseválddiid plánahálddahusas lea plánabarggu organiseremii ja plánaevttohusa ráhkadeapmái. Dát sáhttá dáhpáhuvvat dainna lágiin ahte guoskevaš eiseváldi váldá badjelasas bargamuša, dahje dainna lágiin ahte dat biddjojuvvo oktasaš plánenorgánii mii ásahuvvo guoskevaš plánabargamuša čađaheami várás. </p>
    <p>Dat sáhttá maid dahkkojuvvot dainna lágiin ahte eará eiseváldi váldá badjelasas osiid plánabargamušas. Dát lea erenoamáš áigeguovdil go stuorra huksendoaibmabijuid sajušteapmi ii leat čielggaduvvon ja go sajušteapmi máŋgga gildii lea áigeguovdil. Dakkár dáhpáhusain sáhttá ráhkadit plánaprográmma ja/dahje váikkuhusčielggadusa čielggadan dihtii iešguđet molssaeavttuid váikkuhusaid ovdalgo areálaplána álggaheapmi dieđihuvvo. Ovddasvástádus viidáset plánabarggus sáhttá biddjojuvvot dan gildii, mas doaibmabidju lea, jus plánen ii dahkkojuvvo goalmmát lađđasa vuođul. Departemeanta mearrida plánabarggu organiserema ja čađaheami jus gielddat, guvllolaš plánaeiseváldi ja stáhta orgánat eai soabat dan alde. </p>
  </body>
</document>
