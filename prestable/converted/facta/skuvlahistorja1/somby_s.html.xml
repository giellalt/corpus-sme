<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Bahát ja buorit skuvlamuittut</title>
    <genre code="facta"/>
    <author>
      <person born="1948" firstname="Niillas A." lastname="Somby" nationality="nor" sex="m"/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2005</year>
    <place>http://girji.info/skolehist/somby-s.htm</place>
    <publChannel>
      <publication>
        <publisher>Davvi Girji</publisher>
      </publication>
    </publChannel>
    <wordcount>2390</wordcount>
    <availability>
      <free/>
    </availability>
    <submitter email="boerre.gaup@samediggi.no" name="Børre Gaup"/>
    <multilingual>
      <language xml:lang="nob"/>
    </multilingual>
    <origFileName>somby_s.htm</origFileName>
    <parallel_text location="somby_n.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate  1.9 ; file-specific xsl  $Revision: 1.3 $; common.xsl  $Revision$; </version>
  </header>
  <body>
    <p>På norsk</p>
    <p>Artihkal girjjis Sámi
  skuvlahistorjá 1 . Davvi Girji
  2005.</p>
    <section>
      <p type="title" xml:lang="nob">Niillas A. Somby:</p>
    </section>
    <section>
      <p type="title">Bahát ja buorit skuvlamuittut</p>
    </section>
    <p><em type="bold">Niillas A. Somby váhkariinis, 2003:s</em>
        (Govva: Svein Lund)</p>
    <p>
      <em type="bold">Niillas A. Somby / Sombán Niillas lea riegádan 1948:s ja
        bajásšaddan boazodoallobearrašis Deanus. Son muitala dás moadde
        muitalusa iežas skuvlaáiggi birra. Son váccii mánáidskuvlla
        belohahkii Buolbmát ja belohahkii Deanodaga skuvllas. Muhtin
        áiggi son lei maiddái Sirpmá skuvllas. Nuoraidskuvlla váccii
        Kárášjogas, boazodoallosuorggis.</em>
    </p>
    <p>Vuođđoskuvlla maŋŋil son barggai boazodoalus ja moadde jagi
        meara alde cruise-fatnasiin. De válddii mekanihkaroahpu
        Övertornios ja Kalixas, barggai industriijas Södertäljes ja
        Sydvarangeris. 1978´ rájes son lea bargan govvideaddjin,
        journalistan ja girječállin.</p>
    <p>Niillas lea máŋga jagi bargan sámi áššiiguin, ja
        Álttá-Guovdageainnu riiddus son lei okta nealgudeddjiin
        Stuoradikki olggobealde. 1982:s son roasmmahuvai bávkalahttima
        oktavuođas Álttádulvadeami vuostá, váldojuvvui gitta, muhto
        báhtarii Kanadai, ja orui doppe álgoálbmogiid luhtte moadde
        jagi.</p>
    <p>Niillas A. Somby lea ieš dahje ovttas earáiguin almmuhan 5
        girjji: Finnmarksbilder, Mu fearánat gopmiiguin, Jávvásan
        goahtesajit, Vaikko leš fális fellen ja Skálveáddjá. Son lea
        ráhkadan 2 filmma (Gáddegánddat ja Soagis sállenii). Son lea
        maiddái jođihan Sámi Girječálliid Searvvi ja Sámi
        Dáiddárráđi.</p>
    <p>Vuosttaš skuvlabeaivvi doalvvui áhčči mu Buolbmágii čakčat 1956.
  Fievrun lei duolbmansihkkel.</p>
    <p>Mus ii goasge boahtán miige skuvlačehpiid, go oahpaheaddjit šadde
  álggu rájes jo dego vašálažžan. Muhto ii miige eallimis leat dušše
  čáhppat ja vielgat. Gávdnojedje maid oahpaheaddjit geaid otnege
  sáhttá muittašit buriin mielan. Muhto ainge lea dat dovdu ahte skuvla
  rievidii mu mánnávuođa, ja duvdilii mu eret iežamet eallinvuogis,
  namalassii boazodoalus.</p>
    <p>Lean čállán moadde mánáidgirjji ja eará girjjiid, dieđusge
  sámegillii. Nu ahte ii skuvla dattege nagodan baldit mu áibbas eret
  čállimis. Mu doaivva boahtteáiggi Sámi skuvlii lea ahte skuvlii fas
  boađášii sámi ja álgoálbmot sisdoallu, iige dušše sámegiella nugo dál
  lea.</p>
    <section>
      <p type="title">Beana ja stuorraniibi fárus</p>
    </section>
    <p>Deanodagas fertii beana ja stuorraniibi leat fárus go skuvlii
  vuolgá, muđui doppe in birgen, in ain jo daid álgojagiid. Beatnaga
  čatnen telegráfstolpui ja stuorra, boares ruosta niibi lei maid dasa
  čihkkojuvvon.</p>
    <p>Mii oruimet Deanodat vuotnabađas gesiid, go eallu mis lei
  Johkanjárggas. Min olbmot eai láven johttát dálveorohahkii ovdalgo
  bures dálvagoahtá, ja nu mun fertejin skuvlla vázzit Deanodagas
  čavččas gitta skápma álgui.</p>
    <p>Eanaš áigge bessen ruovttus orrut. Álggos ledje mu lágidan
  internáhttii orrut, muhto go váhnemat fuomášedje mo mun doppe šadden
  gillát, de gal in dárbbašan šat doppe orrut.</p>
    <p>Skuvlii, Gárggogeahčái, sihkkelasttiimet Deanodat vuotnabađas
  guokte kilomehtera mátkki, iešguđet sihkkeliin. Mun fertejin álo leat
  veahaš mannelis go buohkat earát, go in sáhte joavdat skuvlii ovdalgo
  skuvlarivgu lea čuojahan gusabiellu, ja nu dáhtton mánáid
  skuvlalatnjii.</p>
    <p>Go earát jávket sisa, de mun skirvehan sihkkeliin ja boares beana
  vel báttis telegráfstoalppu lusa. Čanastan beatnaga ja viehkalan
  sisa. Friijabottuin ferten ovddemuš jávkkihit olggos ja stoalppu
  lusa. Dohko ii duostta oktage go lean muitalan ahte beana lea issoras
  váralaš. Dalá áiggi mearragáttemánát eai lean oahppásat beatnagii, go
  mearragátteolbmuin eai lean earágo bussát. Dátge bussát ledje veahá
  váralaččat ja bahát beatnagiidda, nugo gusatge ledje.</p>
    <p>- Badjeáddjá, badjeáddjá, badjeáddjá, huike mánát geat orro
  internáhtas. Sii bohte boaittobeale vuotnagáttiin nugo Stáhpogiettis,
  Lávvonjárggas, Gohpis, Gávesluovttas ja nu ain. Deanodaga mánát gal
  ledje oahppásat, iige mis lean goasge miige riidduid. Mii han leimmet
  bajásšaddan ovttas. Ja dasa lassin eatnašat sis vel fuolkkitge, dološ
  Lásse Jussá, Ivvár-ádjá rohki vilbeali maŋisboahttit. Muhto eai siige
  skuvlašiljus duostan mu bealuštit.</p>
    <p>Muhtimin de ledjen beassan luovus skuvllas golmma beaivái, maŋŋá
  go áhčči lei fitnan jearramen mu luovus go leimmet gárdái ealu
  bidjamen Skadjajávrris.</p>
    <p>Golbma beaivvi šuvihit johtilit friijavuođas. Eadni lea mu
  lágideamen busse mielde fas Deanodahkii ja skuvlii. Ja dalle gal
  ferten internáhtas orrut dan botta go eadnige lea gárddástallamis
  fárus. Go fuomášin ahte busse lea jo bisánan gárddi lusa de gal
  vihken geaidnobargiid bráhkkai mii lei geaidnoguoras, doppe čáknalin
  beavdde vuollái ja bidjalin niibeboahkána birra beavdejuolggi mii lea
  spiikkáriiguin giddejuvvon láhttái ja seaidnái. Ieš vel doalan
  beavdejuolggis. Eadni ja bussevuoddji viggaba mu gaikut eret doppe,
  muhto eaba fidne go boagán lea nanus. Bohte earáge albmát viggat mu
  luovus beavdde vuolde, muhto ii oktage nagodan mu doppe luvvet eret.
  Lihkus bođii áhčči maid dohko ja eattui go oinnii mo su gándda gaikot
  ja vanahit.</p>
    <p>Busse fertii mu haga vuoddját, inge mun čoavdán boahkána ovdalgo
  bures lei guovlu fas jaskkodan ja olbmot fas gullojit garru lárpmain
  njoarosteamen ja beatnagat fas ciellamin.</p>
    <p>Moadde beaivve maŋŋá boađán fas skuvlii, ja skuvlarivgu jearrá
  manne mun in leat leamaš skuvllas. Alejoban duoddaris lei nu mierká
  ja ledjen láhppon, gielistan. - Vuoi stáhkkár Niillas, leatgo ba
  oađđitge sáhttán? jearrá son. - Na veaháš stuorra geađggi
  mieđabealde. Stuorra skuvlla gánddat bajidit jiena: - Son dušše
  gielista, huiket sii. Skuvlarivgu šikkui sin ja dáhkidii ahte diet
  almmái ii gal gielis, ja badjeolmmožin ii leat nu álki go dáppe
  mearragáttis orrut, logai son.</p>
    <p>Lea erenoamážit dat stuorámusat geat leat ángirepmosat givssidit
  ja olgguštit. Muhto go de loahpas siige gerge skuvllas ja mii
  báziimet stuorámussan, de gal šattai buoret dilli.</p>
    <p>Skuvlla jođiheigga guokte vuoraslágan nissonolbmo.
  <span type="quote">"Galgabehtet mánát fitnat munno frøken Anderseniin galledeamen
  girkogárddis, go stuorrubehtet, letne gilván guokte beazi dan báikái
  gosa munno galget hávdádit go jápme"</span>, rávvii frøken Bakke
  manemuš geardde go ledjen dien skuvllas.</p>
    <p>
      <em type="bold">Luohkkágovva Deanodaga skuvllas</em>
    </p>
    <p xml:lang="nob">
      (Gova lea Niillas A. Somby luoikan)</p>
    <p>Dán geasi fas fitnen skuvlaviesus go Hans Ragnar Mathisenis lei
  govvačájáhus doppe. Dál dat stuorra skuvlaviessu orui nu uhcci, lei
  dego niehku jurddašit ahte eai goasge sáhte šat mu bágget dán dálus
  maidge. Dáppe lei maid oainnat bággu boradit. Mielkkis vuššon
  blomkála (dieppekálla) ja ruovttus vuššon hávrra guolevuodja lei dat
  lusttuheamos biebmu.</p>
    <p>Čájáhusa geahččamen lei dušše okta mu dološ skuvlaskihpáriin. Dál
  ean dorron, baicce dearvvahattaime, eange goabbáge jienádan maidge
  das ahte mun su čuggejin peannain čielgái friijabottus
  sisaboađidettiin. Muittán mo son lei geđgen mu go ledjen beatnaga
  luhtte telegráfastoalppu luhtte, ja mo son jorggihii doarrut go
  bleahkkapeanna basttii čielgái. Lihkus frøken Bakke ii oaidnán visot
  mii dáhpáhuvai ja gájui mu huškkohallamis.</p>
    <p>Dálge badjel njealjelot jagi maŋŋá ain orru diet
  skuvlainternáhttastohpu ilgat mu mielas, vaikko dieđán ahte eai
  goasge sáhte šat mu bágget dohko.</p>
    <section>
      <p type="title">Bahás skuvlaalbmá ja gopmaniid gaskkas</p>
    </section>
    <p><em type="italic">- Lille Lotte er så ren når hun går til skolen....</em> lávlut
  mii lávlundiimmus mas šiega skuvlarivgu lea oahpaheaddjin. Mun dušše
  njálmmi lihkahattan go earát lávlot, ovtta nuppi lávlaga mas eatnašat
  mis eat ádde sisdoalus maige.</p>
    <p>Lean jo veahá dorggidan go dieđán ahte oahpaheaddji Dybvik ii
  dáidde leat buorre mielas, go fuomáša ahte in leat lohkanleavssuid
  bargan. Lean lohkangirjji guođđán ruoktot dainna doaivvuin ahte in
  dárbbašivčče lohkat go mu vuorru šaddá.</p>
    <p><em type="italic">- God dag, barn!</em> Dybvik čeargu dego soahtehearrá midjiide,
  geat galgat čuožžut njuolga dego soalddáhat iežamet pulttaid
  guoras.<em type="italic">- God dag, lærer!</em> Vástidat mii ovttain árkkesjienain. Ole
  Magnus, gii čohkká maŋemus ráiddus lanjas biddjo ovddemuš lohkat. Son
  stáve ja rahčá eaige sus boađe dárogielat sánit nu johtilit
  maŋŋálagai go galggašedje. - It gon leatge leavssuid hárjehaddan
  lohkat, čeargu Dybvik. Ole Magnus ii jienát maige, ovdalgo Dybvik
  dohppe su niskái ja vuortnuha gándda. Dat stuorra dáža áddjá šaddá
  veahá buoret millii go joavkku čeahpimusat lohket lohkangirjjis.</p>
    <p><em type="italic">- Nils!</em> Son lea dieđusge jo oaidnán ahte mus ii leat
  lohkangirji pultta alde, go lea jo čuožžumen mu pultaguoras. - Oza
  lohkangirjji ja loga, joatkkát das gosa Britt loahpahii. -Lean
  vajáldahttán girjji ruoktot, dajan mun hui ujus jienain. - Dalle it
  beasa skuvlabusse mielde ruoktot otne, fertet vázzit! dadjá son garra
  jienain.</p>
    <p>Odda maid ii máhte nu áktánasat lohkat ja vavddada go viggá stávet
  girjjis. Mii leat 4. luohkás Buolbmát skuvllas, jahki lea 1958.
  Viimmat lohkandiibmu nohká ja nu maid skuvlabeaivi. Skuvlabeaivve
  loahppalávlaga maŋŋá besset dat earát vuolgit, muhto munnje lea
  garrasit muitaluvvon ahte ferten vuordit skuvlalanjas dassá go
  skuvlabusse lea dolvon mánáid Fanasgieddái ja doppe jorgalan, ovdalgo
  sii geat gullet Horbmái ja das vulos besset ruoktot busse mielde. Mii
  orrut láigodálus vulogeahčen Horpmá, gosa lea sullii 6 kilomehtera
  skuvllas.</p>
    <p>Gulan go Bienne Káre Ánne, skuvlla bassi, boahtá. Son lea áidna
  skuvlla bargi gii sámegiela hállá earret Helándir Heaikka, gii lea
  skuvlla reaŋga ja ordnestaddá duon dán, muhto lea nu čeavlái go lea
  virgeolmmoš ahte ii viša min skuvlačivggáid ii oaidnitge. Ánne gullo
  bassamen nuppi skuvlalanja das bálddas. Lea jo skábma ja masá jo
  áibbas seavdnjat.</p>
    <p>Lean jo čirron veháš go lean jurddašan ahte ferten skuvlalanjas
  oađđit ija, go Gáldogura meattá in vuolgge gal okto seavdnjadin. Lean
  gullan ahte doppe lávejit gopmit oidnot. Unna čáhppes njuoratmánná
  boahtá bárggu viega. Viehká guovdo Deanu ovdalgo jávká. Ja sus galgá
  leat dakkár ilgadis jietna mii manná čađa sielu ja dávttiid. Ja dalle
  gal lea buoret idjadit skuvlalanjas, vaikko skuvllas ge lohket
  muhtimin gopmohaddat duiskalačča, gii skuvlla sevdnjesloktii lea
  harcen iežas. In leat ovttasge gullan ahte dát duiskalaš gopmi
  livččii oidnon eará sajis go dán sevdnjeslovttas, ja doaivvun ahte ii
  njieja doppe vulos ihkku.</p>
    <p>Lean čiegas velohaddamen láhttis skuvlalávka oaivve vuolde go
  Bienne Káre Ánne boahtá sisa.
  - Maid Niillasges leat bargan go deike leat biddjon fángan? jearrala
  son.
  - Lohkangirjji vajáldahttán ruoktot. In mun viša muitalit ahte
  iešdáhtos lean guođđán girjji amas in dárbbaš lohkat das.
  - Ferten leat dáppe dasságo skuvlabusse lea mannan, dajan ja ribahan
  čirrot.</p>
    <p>Ánne viggá jeđđet, muhto mun lean ballán, doarggistan ja čierun.
  Ánne bassá lanja láhttiid, bassá távvala ja geargá menddo johtilit mu
  mielas.</p>
    <p>Olles skuvlla lea jo jaskkodan go gulan muhtima boahtimen lossa
  lávkkiiguin. Leagoson dat duiskalaš soalddát gii lea vázzimen,
  doarggistan go dát lahkana skuvlalanja uvssa, ja doaivvun ahte dát
  vázzá meattá. Váibmu bisána go skuvlalanja uksa rahpasa, in lean
  áigon geahččat ja oaidnit dán gopmi, muhto ferten geahčastit go
  Dybvik uksagaskkas čerge.
  - Dál de oaččut šlárva vázzilit ruoktot, dál lea skuvlabusse mannan,
  čeargu son. Ii goasge ovdal iige maŋŋá leat leamaš vuogas oaidnit dán
  bahás stuorra skuvlaalbmá, muhto dalle gal lei aŋkke vuohkasut
  oaidnit Dybvika go dan harcejuvvon duiskalaš gopmi.</p>
    <p>Mun in lihkas gosage go in áiggo vuolgit vázzit ruoktot Gáldogura
  gopmiin deaivvadit. Dybvik viggá čeargut ahte mun galggan olggos
  skuvlalanjas, muhto ferte loahpas boahtit ja geassit mu olggos, go
  lean gieđaid bidjan čalmmiid ovdii ja beljiid gidden. - Bargos maid
  áigu, in vázzil gal, jurddašan.</p>
    <p>Šiljus fuomášan ahte skuvlabusse ii leat vel vuoddján, muhto
  buohkat earát gal leat jo čohkkámen busses, eatnašat deaddimen busse
  glásaid vuostá njuniid go gehččet go mun bázán vázzit.</p>
    <p>Go Dybvik luoitá mu skuvlašiljui de mun čuoččun áibbas jaska. -
  Dán vuoro oaččut mannat busse mielde, muhto jos oktii vel guođát
  girjji ruoktot, de gal fertet vázzit, čeargu Dybvik ja hoigada mu
  busse guvllui.</p>
    <p>Bussevuoddji Dikkanen lea movttegis nuorra almmái, gii láve buot
  mánáiguin háleštit, garrudastá Dybvika ala go rohtte busse uvssa
  gitta moalke spahkain. - Dieinna albmáin ferte olmmoš leat várrugas,
  rávve son mu, go váccán bussii.</p>
    <p><em type="italic">- Fly lille fugl med blå vinger som du har</em> , lávlot
  nieiddat go skuvlabusse vuodjá Gáldogura meattá.</p>
    <section>
      <p type="title">Boazodoallosuorggi geasseskuvla</p>
    </section>
    <p>Nuoraidskuvlla agis bessen Kárášjohkii boazodoallosuorgái, doppe
  lei Bjørn Aarseth hutkan álggahit várreskuvlla geasi áigge midjiide
  badjemánáide.</p>
    <p>Lei hui vuogas boahtit Kárášjohkii nuppiid badjemánáid lusa, dáppe
  in dárbbašan doarrut ja cielahuvvot ja doaruhuvvot go ledjen
  badjeolbmuid mánná, nugo eará skuvllain. Midjiide badjemánáide heivii
  hui bures ahte geassit fitnat moadde vahkku várreskuvllas, ja nu
  dinet čakčii mearkunáigái veaháš friijavuođa.</p>
    <p>Eadni cokkai várrebiergasiid dievva seahka ovdalgo vulgen busse
  mielde várreskuvlii Kárášjohkii. Moadde beaivve leimmet márkanis
  internáhtas, gos midjiide luike koarkastøvveliid, plastihkkakohpaid,
  vuodjaskáhpuid, oađđenseahkaid ja tealttáid.</p>
    <p>Aarsehtta ieš oahpahii min geavahit kártta ja kompassa, iige
  suhtadan earágo ovttain gánddain, gii gal njuikii lásaráigge olggos
  ja nu jávkkai.</p>
    <p>Guorbmebiilla mielde Máhkarávjonuori rádjái gos de vázzileimmet
  duoddara mielde lulás.Váccidettiin oahpahedje midjiide iešguđet
  šattuid birra, ja erenoamážit maid boazu borrá. Dát lei áibbas
  earálagan vásáhus go dat skuvlla man čađa mun ledjen rahčan ja birgen
  dassážii. Sihke kárta ja kompássa lei dávjá anus sihke váccidettiin
  ja maid dávjá smávva gilvvuin maid oahpaheaddjit lágidedje.</p>
    <p>Ánjaras Ánde lei mis váldooahpaheaddjin, son oahpahii min misiid
  njuovvat, biergguid lahpat ja ollu eará. Muhtin gánddat geat ledje
  Ándii hui oahppásat vigge veaháš bilkidit su, muhto Ánde ii beroštan
  gal das maige, muhto baicce hui gierdilit bagadii mo lávu ja
  bealljegoađi galggai cegget ja ollu eará.</p>
    <p>Čohkkiimet ealuid, bijaimet gárdái, njoarosteimmet, mearkkuimet ja
  njuovaimet. Lei hui suohtas oahpes bargguid bargat ja oahpásmuvvat
  nuppi guovllu badjeolbmuiguin. Dát vásáhusat leat munnje olles
  eallimii leamaš illun ja riggodahkan, go oahpásmuvven maid
  fulkkiiguin geaid in dovdan ja diehtán ahte ledje fuolkkit. Nuorra
  bárra Kirste Biret ja Lárin, guktot dál rohkit go goappašagat
  duššaiga maŋŋá goappat skohterlihkuhisvuođain. Lárin rohkki hui
  nuorran álgo skohteriin mat bohte guđalotlogu loahpageahčen ja Kirste
  Biret fas dá gieskat vuoras olmmožin.</p>
    <p>Kirste Biret lei mis koahkkan, bealljegoađis málestii midjide,
  songe álo oahpahii min iežas bargguid sihke málestit ja goađis láibut
  ruitogáhku. Lárin lei siidaisit ja muitalattai ealu ja guovlluid
  birra, dát guovttos leigga hui liekkusis nuorra olbmot, geat
  divššuiga min buoremus lági mielde.</p>
    <p>Hávgaluovttas galggaimet sáimmain oahppat bivdit. Muhtimat mis gal
  máhtte dán, muhto moai Jovnna Ivváriin ean goabbáge lean suhppon
  sáimma ovdal, ja gárttaime ovttas bivdit, go oruime seamma
  tealttás.</p>
    <p>Lei jo čavčča beallái geasi ja sevdnjes ijat juo álgán. Aarsehtta
  galgá vuordit gáttis dan botta go moai suhppo sáimmaid. Iige son
  beasa fatnasa haga tealtasiidii (leirii) muđuigo ferte vázzit moadde
  kilomehtera birra luovtta ja gállit Rávttošjoga rastá. Moai Jovnna
  Ivváriin soraheimme ovtta sáimma ja ádjáneimme hui guhká fidnet dan
  njuolga, nu ahte munno almmái dolkkai vuordit, ja gullo bajideamen
  jiena doppe gos lea munno vuordimen. Ean fidnen sáimma njuolgat
  ovdalgo lei jo áibbas sevdnjodan, ja munno albmás lei jo nu bastelis
  jietna doppe gáttis ahte ean oskkildan suhkat su viežžamen. Fertiime
  vel vuordit dasságo jaskkoda ja vázzá birra luovtta tealttáid lusa ja
  čákŋá nohkkat ovdalgo duosttaime suhkat gáddái ja njáhkat
  nohkkat.</p>
    <p>Árrat iđit ovdalgo oktage eará lihkai finaime oahppamen sáimmaid
  ja doppe aitto lei stuorra hávga, ean goabbáge lean guollebivdit,
  muhto nagodeimme hávgga goddit ja gálgat. Eange máššan, muhto
  ribaheimme hilbošit vel Aarsehtain maŋŋágo Lemet árvalii ahte
  galggašii henget dan stuorra hávgga olggobeallái Aarsehta
  tealtauvssa, nu ahte son doarosta dainna boalče oivviin dan njuoska
  njuovo hávgii go iđđedis beahká olggos tealttás. Ieža leat hui
  gergosat viehkalit báhtui go min almmái aitto doarosta oivviin hávgga
  ahte olles hávgacaggi gahččá. Eat dárbbašan báhtarit, go Aarsehtta
  dušše boagustii man skealmmat gánddat sáhttet leat.</p>
    <p>Várreskuvllas ledje ollugat geat bagadalle min, muittán
  erenoamažit Ánjaras Máhte gii lei hui smáđahkes ja ángir minguin
  servvoštallat.</p>
    <p>Ii lean dušše bohccuid, bealljegođiid ja biergguid birra sáhka,
  muhto hui ollu das mo luonddu galgá várjalit ja gáhttet, numo mat
  ahte ii galgga liiggás ollu skirriid gaikut go lea gáfestaddamen.</p>
    <p>Guokte geasi lei dát várreskuvlla, ja buohkat geaiguin lean
  háleštan, geat ledje dán várreskuvllas, leat hui duhtavaččat ja
  buorre muittuiguin dán somás áiggis, ahte giitu sidjiide geat dán
  lágidedje!</p>
    <p>
      <em type="bold">Ovttas earáiguin geat rahče Alttá-Guovdageainnu dulvadeami
      vuostá, gudnejahttojuvvui Niillas Sámedikkis 2003:s.</em>
    </p>
    <p>
      (Govva: Seija Guttorm)</p>
    <p>Eará artihkkalat
  girjjis Sámi skuvlahistorjá 1</p>
  </body>
</document>
