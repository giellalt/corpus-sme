<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>- Eai lean dalle hilbes mánát</title>
    <genre/>
    <author>
      <person born="" firstname="Nils-Ole" lastname="Dalvik" nationality="NO" sex="m"/>
    </author>
    <translator>
      <person born="" firstname="Siri Broch" lastname="Johansen" nationality="NO" sex="f"/>
    </translator>
    <translated_from xml:lang="nob"/>
    <wordcount>662</wordcount>
    <availability>
      <free/>
    </availability>
    <submitter email="borre.gaup@samediggi.no" name="Børre Gaup"/>
    <multilingual>
      <language xml:lang="nob"/>
    </multilingual>
    <origFileName>http://skuvla.info/skolehist/eliva-s.htm</origFileName>
    <parallel_text location="eliva-n.htm" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 32948 $; file-specific xsl  Revision; common.xsl  $Revision$; </version>
  </header>
  <body>
    <p>På norsk</p>
    <p>Artihkal girjjis Sámi
  skuvlahistorjá 2 . Davvi Girji
  2007.</p>
    <section>
      <p type="title" xml:lang="nob">Eliva Isaksen:</p>
    </section>
    <section>
      <p type="title">- Eai lean dalle hilbes mánát</p>
    </section>
    <section>
      <p type="title">Muitaluvvon Nils-Ole Dalvikii</p>
    </section>
    <section>
      <p type="title">Sámás: Siri Broch Johansen</p>
    </section>
    <p xml:lang="nob"><em type="bold">Eliva Isaksen</em>
        (Foto: Nils-Ole Dalvik)</p>
    <p>
      <em type="bold">Eliva Isaksen lea riegádan 1920:s Olmmáivákkis, Gáivuonas.
      Doppe lea son orron olles eallinagi. Son álggii skuvlii
      7-jahkásažžan 1927 čavčča Goržžis Olmmáivákkis. Skuvladállu lei
      dušše 100 mehtera eret su siiddas. Doppe váccii son gait 7 jagi
      álbmotskuvllas. Son ii leat vázzán eanet skuvlla. Son lea leamaš
      dálueamit dan rájes go náitalii 1943.</em>
    </p>
    <p>– Mii oahpaimet olu iešguđetlágán áššiid skuvllas.Vuosttaš ja
  nubbi luohkás lei mis skuvllot Soleng. In muitte man gallis leimmet
  mu luohkás go álgen, muhto muittán ahte leimmet 26:s go gearggaimet
  1935:s. Maŋimuš vihtta jagi lei mis skuvllot Nordnes, leigga dušše
  dát guokte skuvlloha mu čieža jagis. Skuvllas lei gait dárogillii, ja
  mun máhtten dárogiela, muhto ipmirdin maid sámegiela. Mu luohkás
  máhtte gait oahppit dárogiela sárdnut.</p>
    <p>Vuosttaš skuvladiimmus juohke beaivvi lei mis sálbmalávlun, ja
  rohkadalaimet Áhčči min – lei religiuvdnadiibmu. Nuppi diimmus lei
  rehkenastin. Iežá diimmuin lei mis historjá, girkohistorjá, sárgun,
  čállin ja iešguđetlagán fágat. Ii lean makkárge giellafága skuvllas.
  Lášmmohallan lei maid, muhto ledje eanáš bárehuoččat geat ledje dies
  mielde, mii nieiddat eat lean nu olu mielde. Lášmmohallandiimmut
  ledje olgun, muhto maid soames háve siste, luohkkálanjain. Mis ii
  lean skuvllas lášmmohallanlatnja. Bottuin fertiimet mannat olggos
  vaikko makkár dálki de lei. Nu lei dalle vierru. Dalle láveje bártnit
  ja nieiddat duhkordallat sierra.</p>
    <p>Vuosttaš ja nubbi luohkká lei skuvladálu nuppi gearddis. Go
  álggiimet Nordnes luohkkái, mii lei golmmadis gitta viđat luohká
  rádjái vácciimet vuollin vuosttaš gearddis. Lei dušše akta latnja
  juohke gearddis. Ja de lei lokta gos oahppit sáhtte orrut, muhto in
  muitte ahte aktage lea doppe orron. Ledje hirpmus stuora oapmanat
  guktuid luohkkálanjain, ja lei buorre ja liekkas juohke iđit go
  skuvlii bođiimet. Akta ránnjáin, Laura Aslaksen (maŋŋil náitalan
  Isaksen), lei bargi guhte cahkkehii dola oapmaniidda ja basai
  skuvlla. Go galggaimet hivssegastit, de fertiimet olgohivssegii.
  Olgohivssegis ledje guokte lanja. Ii mis lean čáhci ge siste go álgen
  skuvlii, muhto mu skuvlaáiggi mielde oaččuimet čázi sisa. Dalle
  beasaimet čázi juhkat čáhcefonteanain mat ledje siste. Čáhci bođii
  bohccráigge siste gáivvos mii lei várrevealtti vuolde skuvlla
  bajábealde.</p>
    <p xml:lang="nob">
      <em type="bold">Boares Goržži skuvla. G.b. Ingrid Zeilon, Eliva Isaksen,
      Helga Andersen, Harda Vatne ja Ingvalda Eriksen</em>
    </p>
    <p xml:lang="nob">
      (Govva: Laura Isaksen)</p>
    <p>Geasset lei skuvlafriddja, muhto ii lean leaksofriddja. Fertiimet
  dalle lohkat ja oahppat bihtáid sihke biibalhistorjjás ja
  katekismmas, nu ahte máhtiimet daid muitalit bajil. Vuosttaš jagiid
  lei 4 vahkku skuvla ja 4 vahkku friddja, ja dalle lei maid skuvla
  lávvordagaid. Muhto daid jagiid mielde maid mun vázzen skuvlla de
  rievdaduvvui ortnet nu ahte šattai eanet nu mo dál lea, skuvla vihtta
  beaivvi vahkkui ja guhkes geasseluopmu. Skuvlabeaivi álggii 8-áigge
  ja nogai 14-áigge. Maŋimuš giđa lei mis eksámen maid, sihke rehkegis
  ja lohkamis. Manai mu muittu mielde bures.</p>
    <p>Skuvllas oaččuimet čállingirjjiid, kláddagirjjiid ja
  rehkenastingirjjiid, muhto biibalhistorjágirjji šattaimet ieža
  oastit. Luohkkálanjas lei távval masa čáliimet krihtain, measta nu
  govt dál ge.</p>
    <p>Niesti lei álo mielde, mus ge lei niesti vaikko orron skuvlla
  lahka. In mannan goassege siidii skuvlaáiggis, ii lean lohpi.
  Skuvlabiergasat ledje mus tøijaveaskkus. Ledje olu leavssut. Sihke
  sárgumis, rehkenastimis ja sálbmaoahppamis, ja sálmmaid fertiimet
  bajil oahppat.</p>
    <p>Eat lean meastá goassege mátkkis, muhto giđđat lei gilvinbeaivi.
  Dalle leimmet Jens Nilssa luhtte Suhttasluohkás. Doppe gilvviimet
  guosaid ja beziid, ja gait skuvlamánát ledje mielde. Maŋimuš jagi go
  skuvlla vázzen de muittán ahte gilvviimet dan oasi mii luohká nalde
  šaddá, nuortalulle-geažis. Lei buorre leahkit mielde dakkár barggus,
  lei han suohtas gilvit. Ja de lei buorre beassat iežá go dábálaš
  skuvlabargguin bargat. Eai lean skuvlajagis iežá mátkkit.
  Luonddufágas leimmet eanáš áiggi siste, muhto in muitte lei go mis
  dán fágas oahppogirji.</p>
    <p>Dálvet ferteje mánát vázzit skuvlii, vaikko lei soapmásiin guhkes
  mátki. Eai lean bolton muohttaga luottain mange ládje árrat iđđedis,
  dávjá šadde mánát iežaset luotta ráhkadit. Gal soames háve muhtumat
  gollo binnáš ovdalgo skuvlii olleje. Eai lean dalle hilbes mánát,
  gaikkat atne skuvllohiid árvvus. Skuvlamánát ledje eanáš áigge
  siivui. Lei hávskes ja buorre áigi go vázzen skuvlla, mii han leimmet
  nu máŋga máná dalle.</p>
    <p>Eará artihkkalat
  girjjis Sámi skuvlahistorjá 2</p>
  </body>
</document>
