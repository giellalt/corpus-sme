<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Dárogielhálli eadni sámeskuvllas</title>
    <genre/>
    <author>
      <person born="" firstname="Kirsti" lastname="Suongir" nationality="" sex="f"/>
    </author>
    <translator>
      <person born="1967" firstname="Siri" lastname="Broch Johansen" nationality="no" sex="f"/>
    </translator>
    <translated_from xml:lang="nob"/>
    <wordcount>2620</wordcount>
    <availability>
      <free/>
    </availability>
    <origFileName>http://skuvla.info/skolehist/suongir-s.htm</origFileName>
    <parallel_text location="suongir-n.htm" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 32948 $; file-specific xsl  Revision; common.xsl  $Revision$; </version>
  </header>
  <body>
    <p>På norsk</p>
    <p>Artihkal girjjis Sámi
  skuvlahistorjá 2 . Davvi Girji
  2007.</p>
    <section>
      <p type="title">Kirsti Suongir:</p>
    </section>
    <section>
      <p type="title">Dárogielhálli eadni sámeskuvllas</p>
    </section>
    <section>
      <p type="title">Sámás: Siri Broch Johansen</p>
    </section>
    <p><em type="bold">Kirsti Suongir bargamin spiidnenávehis, 2004.</em>
        (Govva: Svein Lund)</p>
    <p>
      <em type="bold">Kirsti Synnøve Suongir čálii dán artihkkala 2003/04
      dálvvi, ja čálii iežas birra ná:
      «Lean 38 jagi ja boađán Hábmeris Nordlánddas. Mu eatni sohka
      ledje badjesámit geat fárrejedje Ruoŧas 1850-logus. Fárrejin
      Detnui 1984. Mu isit lea deanusápmelaš. Moai letne eanandoallit.
      Munnos leat golbma máná. Sii leat 11, 13 ja 16 jagi. Mánáid áhčči
      hállá sámegiela singuin, munges dárostan. Sii leat
      guovttegielagat. Mii leat guovttegielat bearaš, dát lea buktán
      olu vásáhusaid das mo lea eallit sámi gilis. Dáinna doivo
      mánáideame oahppat birget dáža servvodagas maid, ja ahte sii de
      šaddet eanet dihtomielalaččat sámegiela ja – kultuvrra
      ektui.»</em>
    </p>
    <p>
      <em type="bold">Dán artihkkalis válddán ovdan muhtun vásáhusaid sámi skuvlla
  ektui, ja muitalan veaháš mo skuvla-ruoktu-oktavuohta lea
  ovdánan.</em>
    </p>
    <section>
      <p type="title">Go vuosttaš háve deaivvadin sámeskuvllain</p>
    </section>
    <p>Munno boarrásamos nieida álggii sámeskuvlii 1994:s. Eadni rámis
  mieđuštii su dohko. Ledje guhtta oahppi geat álge, ja sis lei
  sámegiella vuosttašgiellan. Skuvla lei Buolbmágis, dan namma lei
  Buolbmát sámeskuvla. Seammá visttis lei maid Polmak skole, mii lei
  dáža skuvla.</p>
    <p>Váhnemiid gaskkas geat čuvvo mánáideaset vuosttaš skuvlabeaivái,
  ledjen mun áidna gii in máhttán sámegiela. Áidna maid áddejin das mii
  daddjui dien beaivvi, lei «buorre iđit». Dovden de, ahte giella dáidá
  buktit váttisvuođaid ruovttu – skuvla ovttasbarggus, go in máhttán
  sámegiela, muhto doivon dattetge ahte skuvla lei ráhkkanan
  ovttasbargat maiddái váhnemiiguin geat eai máhte giela.</p>
    <p>Dalle lei vel isidan snihkkárin bargamin, ja lei olu eret barggu
  olis. Dát vuorjjai munno, go smiehtaime mánáideame giellaovdáneami,
  muhto seammás diđiime ahte sámegiella lea nanus min gilis, ja mánát
  ledje olu ovttas fulkkiiguin, áhkuin ja ádjáin.</p>
    <p>Dađe mielde go áigi golai, de vásihin ahte ii lean álki munnje
  dovdat gullevašvuođa sámeskuvlii, go gulahallangiella han lei munnje
  amas. Dáinna oaivvildan ahte skuvla vikkai muinna gulahallat
  sámegielat vahkkoplánaiguin ja dieđuiguin, ja čoahkkimat skuvllas
  ledje aivve sámegillii. Dat dagahii ahte lei váttis čuovvut mielde
  mánáid skuvladilis, ja áiggi mielde duššástuvven.</p>
    <p>Lei maid váivi čoahkkimiin čohkkát, jagis jahkái dulkka haga.
  Vulgen liikká čoahkkimiidda, go viggen fidnet dieđuid man nu láhkái.
  Dát dilli dagahii ahte álgen bargat skuvlačoahkkimiid dulkoma ovddas,
  ja áŋgiruššen ahte váhnemiidda galge dieđut guktuid gillii.</p>
    <p>
      <em type="bold">Buolbmát sámeskuvla 2002/03. 1. luohkkálaččat lávlot
      váhnemiidda ja áhkuide /ádjáide. Gurut bealde: Håkon Mudenia,
      Áilu Trosten, Jovnna Ánde Henriksen, John Christer Mudenia,
      Niillas Andersen, Håvard Halonen, Anne Ragnhild Porsanger, Jens
      Heaika Varsi Solbakk, Berit Guttorm, Andreas Persen, Katrine
      Erke, Ella Trosten, Adam Broch Falsen. Oahpaheaddjit leaba Hilly
      Sarre ja Britt Guttorm Gaup.</em>
    </p>
    <p>
      (Govva: Kristine Broch Johansen)</p>
    <section>
      <p type="title">Ruovttobarggut</p>
    </section>
    <p>Mun dat lean eadnin čuvvon mánáid skuvlabargguid, ja lean
  veahkehan sin ruovttubargguiguin. Álggus ledje buot vahkkoplánat
  aivve sámegillii, muhto oidnen siidologus maid galge iešguđet girjjis
  bargat. Dađistaga lean vázzán moadde sámegielkurssa, nu ahte máhtán
  sátnegirjjiin ohcat sániid. (Ferte máhttit veaháš sámegiela vai
  máhttá sániid vuođđohámi gávdnat nu ahte daid gávdná sátnegirjjis.)
  Muittán ahte go hárjehalle vahkkosániid de dadjen dušše dárogiel
  sáni, ja de fertejedje ieža sámegiel sáni hárjehallat. Isken dadjat
  sámegiel sániid, muhto in máhttán álo jietnadit rivttes láhkái, ja
  dalle eai ádden mánát maid dadjen. Danin lei álkit go dadjen sániid
  dárogillii, ja de mánát ieža jorgaledje sámegillii. Mii heivehalaimet
  ja gávnnaimet čovdosa mii doaimmai, muhto dieđusge lei menddo olu
  liigebargu sihke munnje ja mánáide.</p>
    <section>
      <p type="title">Dárogielhálli váhnenráđđejođiheaddji</p>
    </section>
    <p>1999:s válljejuvvojin sámeskuvlla váhnenráđi jođiheaddjin. Ledjen
  dárogielhálli váhnenráđđejođiheaddji. Dát buvttii ođđa vásáhusaid
  sihke skuvlii ja munnje. Ohppen ieš hirbmat olu dás. Ohppen man rašši
  sámeskuvla duođaid lea, ja ohppen ahte dan eksisteanssa vuođđu
  biddjojuvvo dál. Máŋggat váhnemat ledje hirbmat olu bargan, sii ledje
  rahčan ja fidnen áigái min sámeskuvlla.</p>
    <p>Guokte jagi ledjen sámeskuvlla váhnenráđi jođiheaddjin. Leat
  leamaš máŋga ášši man ovddas lean áŋgiruššan. Jurddašan dál
  erenoamážit dan, ahte fidnet dulkanortnega, nu ahte skuvlačoahkkimat
  dulkojuvvojit. Lean maid viggan fidnet ortnega mii sihkkarastá ahte
  buot čálalaš dieđut skuvllas leat guovtti gillii, ja lean áŋgiruššan
  fidnet diehtojuohkingihppaga skuvlla birra, nu ahte ođđa váhnemat
  ožžot veaháš dieđuid skuvlla birra, man ođas dat lea ja makkár
  hástalusat mis leat ovttasbarggus skuvllain.</p>
    <p>Ledjen hui dihtomielalaš dasa, ahte čoahkkimat eai galgga
  lágiduvvot dulkka haga, ja ahte buot čállosat bohte guovtti gillii.
  Vásihin ahte lei hui váttis dán fidnet, go eai lean rutiinnat das.
  Dáinna fertet bargat viidásabbot ovttas skuvllain, vai stáhta ádde
  min dárbbuid. Stáhta lea hávvádahttán sámi kultuvrra, ja ferte maid
  leat mielde máksimin goluid dás. Lea hui dehálaš oažžut rutiinnaid
  doaibmat dás, nu ahte sámegiella šaddá lunddolaš čoahkkingiellan
  beroškeahttá leat go dárogielhállit čoahkkimis vai eai.</p>
    <p>Ii oaččo goassege leat eahpádus maid gielaid skuvla vuoruha. Muhto
  berre leat dulka čoahkkimiin, ja buot dieđut skuvllas berrejit
  boahtit guktui gielaide. Jus dieđut addojit guktui gielaide, de
  čájeha skuvla beroštumi guktuin váhnemiin. Ferte maid atnit muittus
  ahte eai leat dušše «dážat» geat eai ádde giela, erenoamážit
  čállingiela, muhto leat máŋga sámeváhnema geat dál háliidit
  mánáidasaset addit vejolašvuođa oahppat sámegiela sihke čálalaččat ja
  njálmmálaččat. Váhnemat eai ožžon dan vejolašvuođa. Danin leage
  dehálaš ahte váhnemat fidnejit dárbbašlaš dieđuid dan gillii maid
  áddejit. Munnje lea áibbas lunddolaš ahte lea dulka skuvlla
  čoahkkimiin. Fertet maid bargat viidásabbot, nu ahte
  váhnenságastallanbábir, árvosátnegirjjit ja diehtogirjjit bohtet
  guktuid gillii. Dál leat muhtumat dáin dušše dárogillii, eará
  skovit/gihppagat ges dušše sámegillii.</p>
    <p>Eará ášši maid gávnnahin, lei ahte mánát geat lohke sámegiela
  vuosttašgiellan lohke dárogiela nubbingiellan". Liikká gullo
  ahte sii ledje doaibmi guovttegielagat. Bessen maid diehtit ahte jus
  min mánát galge fidnet dárogiela vuosttašgiellan
  vuođđoskuvladuođaštussii, de fertejedje váldit dárogieleksámena
  privatistan. Leat unnán váhnemat/oahppit geat dán dihtet, go ii leat
  báljo diehtojuohkin áššis.</p>
    <p>Dalle go munno boarrásamos nieida álggii joatkkaskuvlii, de
  šattaime diđoštit ahte skuvla čuovui rivttes oahppoplána dárogielas,
  go oahppit geain lea sámegiella vuosttaš- dahje nubbingiellan galget
  sierra dárogielplána čuovvut. Maiddái dán birra galggašeimmet dieđuid
  oažžut, nu ahte sihke oahppit ja váhnemat dihtet.</p>
    <section>
      <p type="title">Guovttegielat mánáid váhnenfierpmádat</p>
    </section>
    <p>1999:s leimme guokte sámeskuvlamánáid eatni geat oinniime ahte
  stuora hástalusat ledje boađi boađi. Oinniime ahte áiggi mielde
  bohtet eanet dárogielhálli váhnemat skuvlii, ja mo de galggai šaddat
  go sii deaivvadit skuvllain? Moai mearrideimme guovttegielat mánáid
  váhnenfierpmádaga álggahit. Dán barggaime, go dovddaime ahte leimme
  guovtti stuolu gaskkas. Moai loktiime ášši váhnenráđi
  bargolávdegoddái, ja earát dadje: «Eat ádde man birra hállabeahtti,
  muhto go juo leahppi nu áŋgirat, de álgi fal.»</p>
    <p>Dál diehtit ahte leat hui olu váhnemat geat eai máhte sámegiela,
  dahje sii dovdet ahte eai máhte giela nu bures ahte sáhttet dan
  geavahit dábálaš gulahallangiellan mánáideasetguin.</p>
    <p>Váhnenfierpmádat lei jurddašuvvon dien láhkái ahte juohká dieđuid
  guovttegielatvuođas.
  diehtojuohkinguovddáš
  mo veahkehit mánáid šaddat guovttegielagin
  váhnenveahkki ruovttubargguide
  giellaarenat
  diehtojuohkin sámegiel girjjiid birra
  diehtojuohkin video/filmmaid jna. birra</p>
    <p>Váhnenfierpmádat lágidii vuosttaš čoahkkimis 2000' giđa ja olu
  váhnemat ledje boahtán. Vuođđudeimmet bargojoavkku njealji lahtuin
  mat bohte iešguđet báikkis ja iešguđet gielladilis. Juohke čoahkkima
  maŋŋá galge molsut ovtta lahtu, nu ahte joavku dien láhkái
  speadjalasttii girjjatvuođa. Dál lea Deanu giellagáddi – SEG (Sámi
  ealáhus- ja guorahallanguovddáš) váldán badjelasas váhnenfierpmádaga
  čállingotti, ja bargu bistá ain.</p>
    <section>
      <p type="title">Gielladoahpagat</p>
    </section>
    <p>[Jorgaleaddji lea dás buktán ovdan álgoteavstta sisdoalu,
  dát oassi ii leat jorgaluvvon dábálaš vuogi mielde.]  Háliidan
  ahte mánát galget sániid ja doahpagiid oahppat guktuid gillii, ja
  dása fertet mii ollesolbmot atnit ávvira. Ovdamearkan sáhtán muitalit
  dáhpáhusas go mánát háliidedje ahte mun galgen lohkat sin ruđaid. In
  ádden manne sii geavahedje sáni «lese», ii ge «telle», go in vel
  diehtán ahte sámegielsátni «lohkat» mearkkaša sihke «å telle»
  [lohkat omd. ruđaid]  ja «å lese» [lohkat omd.
  girjji]  dárogillii. Dan lean sámegielkurssas oahppan maŋŋá.
  Eará ovdamearka: Min báikkis dadjat ahte mii leiket mielkki glássii,
  ja mii geavahit sáni «leiket» dárogillii maid. Okta mánáin fuobmái
  ahte diet lea sámegielsátni go son viggai gávnnahit mii «leiket» lea
  sámegillii. Mánás ii lean dárogielsátni mii vástidii
  «leiket»-sátnái.</p>
    <p>Eará ovdamearka: go mánát bohte mánáidgárddis ruoktot, ja sii leat
  fitnan gárddi luhtte. Jearan sis dárogillii ahte leat go sii fitnan
  «slakting» (njuovvama) geahččamin, muhto sii eai mieđit gal. Jus
  geavahan sámegiel sáni «njuovadit», dalle sii vástidit juo. Sii dadje
  maid ovdal dárogillii ahte áhčči borai beali das maid sii borre,
  vaikko oaivvildedje ahte son borai beali eanet. Eará váhnemat dáidet
  dovdat dán dili, dahje sis leat eará ovdamearkkat. Dát ovdamearkkat
  čájehit ahte fertet giddet beroštumi dakkár áššiide, dan láhkái ahte
  geardduha sáni mearkkašumi guktuid gillii. Mii fertet
  dihtomielalaččabut smiehttat giela, mánát dalle oahpašedje gielaid
  jođánabbot.</p>
    <section>
      <p type="title">Mu otná oktavuohta sámeskuvllain</p>
    </section>
    <p>Lean dán ge jagi válljejuvvon váhnenráđđái. Lean hui áŋgir, ja mus
  lea miella leat mielde viidásat doaimmas buoridit sámi skuvlla. Dan
  maid erenoamážit smiehtan dán oktavuođas, lea man dehálaš
  diehtojuohkin lea váhnemiid oktavuođas skuvllain. Muhto áiggun maid
  deattuhit man dehálaš lea bargat dan ala ahte oahppit besset válljet
  guokte eatnigiela. Mus lea maid jurdagis ahte skuvla soaitá sáhttit
  juohkit oahppiid eanet joavkkuide, nu ahte oahppit geat eai máhte
  sámegiela bures go álget skuvlii, besset ovdánit sierra joavkkus.</p>
    <p>Mánát geat eai máhte sámegiela nu bures, besset dalle čuovvut
  oahpahusa iežaset dásis. Lea dehálaš ahte maiddái sii, geat válljejit
  sámegiela nubbingiellan mánáidasaset, besset mánáid bidjat
  sámeskuvlii. Dán lahkái besset mánát sámegiela gullat skuvlabirrasis,
  muhto maiddái danin go skuvla deattuha sámi kultuvrra. Dakkár
  vejolašvuohta ii leat sis dážaskuvllas. Lea maid dehálaš ahte
  eatnigielat mánát besset ovdánit iežaset dásis.</p>
    <p>
      <em type="bold">2004 besse Buolbmát sámeskuvlla oahppit fárret aiddo
      huksejuvvon Deanu sámeskuvlii. Gurut bealde beavddi birra:
      Kristine Guttorm, Øyvind Guttorm, Silje Ørpetvedt Nilsen, Steffen
      Guttorm, Maja Solbakk, Mihkkal Áigin Trosten, Vebjørn Kjølås
      Halvari, Mathis Broch</em>
    </p>
    <p>
      (Govva: Solbjørg Ravna)</p>
    <p>Go mun vuosttaš háve deaivvadin sámeskuvllain, de lei dilli nu
  ahte sámegielat váhnemat besse eatnigielaset geavahit
  skuvlaárgabeaivvis. Dárogielhállin bohten sisa, ja čuoččuhin rievtti
  doallat oktavuođa skuvllain dárogillii. Dál doalan duođaid árvvus
  daid váhnemiid geat čuoččuhedje rivttiideaset, erenoamážit danin go
  dál lean oahppan eambbo sámi skuvlahistorjjá. Muhto váhnemat geat dál
  buktet mánáideaset sámeskuvlii eai sáhte mu dalá dili áddet, juste
  danin go sii deivet eará ja rievdan skuvlla dál, go dan maid mun
  deiven logemat jagi dassái.</p>
    <section>
      <p type="title">Mu sámi identitehta</p>
    </section>
    <p>Iežan mánnávuođas ledje eatnis (riegádan 1944) gápmagat
  feaskkirseainnis. Son daid vuoiddai vaseliinnain juovllaide. Mii
  mánát gáttiimet dáid duiskka-skuovvan go eai lean nu mo dábálaš
  skuovat. Mii šattaimet bajás dáža servvodagas, doppe ii gullon olu
  sápmelaččaid birra. Gulaimet dušše sámiid birra geat orro Ájluovttas.
  Gal geahčaimet Ante TV:s, muhto midjiide son lei eambbo máinnasfuođđu
  go duohtavuohta. Áidna mii geažuhivččii sápmelašvuođa min birrasis,
  lei bearaš mii lei boahtán Ruoŧas ja orui Sisnuorres. Sihke isit ja
  eamit geavaheigga gávtti beaivválaččat. Muhto soai han bođiiga
  Ruoŧas. Ájluovttas ásse dušše sápmelaččat ja mis ii lean dađe eanet
  oktavuohta singuin.</p>
    <p>Go de bohten Detnui ja gullen sámegiela, lei munnje áibbas ođas
  ahte Norggas leat eambbo gielat go dárogiella. Go deaivvadin
  isidiinan 1985:s, de dovden jođánit mo lea go ii máhte sámegiela. Lei
  máŋgii váttis, go dovden iežan muhtunláhkái olgguštuvvon váilevaš
  giellamáhtu geažil.</p>
    <p>Go de šadden áhpeheapmi, de gávnnahin ahte dán ii galgga munno
  mánná vásihit. Go nieidame riegádii golggotmánus 1987 lei sámegiella
  juo sajáiduvvan munno gaskasaš digaštallama haga. In háliidan ahte
  nieida galgá dovdat iežas olgguštuvvon iežas bearrašis, ja danin
  válljejin ahte fertejedje sámástit vaikko mun in ádden giela.</p>
    <p>1987:s ii oktage hállan giellaválljemis, ja man láhkái sáhttá máná
  giellaovdáneami čuovvulit vai ieš maid álkibut oahppá sámegiela. Ieš
  válljejin beljiid giddet vai birget, ja ledjen iežan máilmmis go
  earát sámástedje. Šáttai automatihkka, go gullen sámegiela, de
  giddejin beljiid, go dathan lei giella mii mahkáš ii gullan munnje.
  Go boarrásamos nieida lei skuvlii álgimin, de lei lunddolaš válljet
  sámeskuvlla, go juo lei mis dakkár skuvla.</p>
    <p>
      <em type="bold">Miessemánu 17. b. 2004. Deanu sámeskuvlla ja Tana
      montessoriskole leavggat.</em>
    </p>
    <p>
      (Govva: Siri Broch Johansen)</p>
    <p>Go de oahppoplánariidu bohciidii, de rahpasii ođđa máilbmi.
  Háleštin Sámediggepresideanttain [Go dát čálus čállojuvvui, lei
  divtasvuodnalaš Sven Roald Nystø sámediggepresideanta.
  (Doaim.)]  , ja su bokte fidnejin oktavuođa Johan Albert
  Kalstadain, guhte diđii olu Divtasvuona/Hábmera sámesogaid birra.
  Válden suinna oktavuođa ja son logai ahte galgen áinnas riŋget
  ruovttoluotta maŋŋá go ledjen gávdnán eatnibeale máttaráhku nama.
  Bođii dalle ovdan ahte munnos lei seammá máttaráhkku. Dalle muitájin
  eatni boares duiskka-skuovaid. Ledje gápmagat maid Kalstad-roavvá lei
  eadnái gorron dalle go son lei unni. Muhto go viggen iežan ádjás
  jearrat dán birra, de ii háliidan vástidit, jearai báicce makkár
  dálki lei. Dalle áddejin ahte dát lea duođaid hearkkes ášši.</p>
    <p>Munnje lei hui buorre gávdnat iežan sámi identitehta. Go maŋŋá
  čohkkájin čoahkkimis ja nu mo dábálaččat in ádden maid hálle, de
  čohkkájin hui ráfálaččat ja dovden man buorre lei dan diehtit, mun
  čohkkájin hui oadjebasat doppe, go mun gullen dohko, ja ii oktage
  sáhttán dadjat ahte don han leat dušše rivgu, ii dus leat makkárge
  dadjamuš dás. Lei hui buorre dovdu. Dán maŋŋá leat bealjit dego
  rahpasan, ja mun áddegohten vehážiid mielde. Mu mielas leat eatni
  gápmagat luodda maid son guđii midjiide, nu ahte misge lei
  vejolašvuohta gávdnat ruovttoluotta iežamet identitehtii. Mii leimmet
  guhtta oappá ja vielja, muhto dađe bahábut jámii min áidna viellja
  biilalihkohisvuođas 1990:s. Mun lean áidna guhte orun sámi
  guovllus.</p>
    <p>Ohcen lobi atnui váldit boares sámi goarggu maid sohka buvttii
  Ruoŧas, ja nu bessen ge. Dat mii lei vel somá, lei mo mu oappát
  hearvvašedje ahte mun ledjen gávdnan iežan sámi identitehta, mun gii
  vel orron Deanus, ja go mánát mus leat vel sámegielagat. Dan maid sii
  eai smiehttan, lei ahte mun ledjen sin ge sámi identitehta gávdnan.
  Nuoramus oabbán lei mielstudeanttaiguin digaštallamin sámi
  oahppoplána alde, ja de logai ahte sus lea oabbá gii lea sápmelaš.
  Dalle earát jerre: Sølvi, leat go don sápmelaš? Muitalii ahte ii
  lean. – Ná, lea go dus oabbábealle, dalle? Ii dat ge lean. Ja de son
  maid morihii: Mii lean mun dalle? Dakka maŋŋelaš riŋgii ja muitalii
  ahte son maid áigu Suongir-goarggu váldit.</p>
    <section>
      <p type="title">Lea mu deaivvadeapmi sámeskuvllain</p>
    </section>
    <p>Lea dehálaš atnit muittus ahte dát lea leamaš mu deaivvadeapmi
  sámeskuvllain Deanus, ii sáhte dán buohtastahttit eará sámi
  skuvllaiguin. Sámi skuvla ii leat seammálahkái Romssas, Oslos dahje
  Divtasvuonas. Lea das gitta man nanus giella lea skuvllas ja muđui
  servvodagas.</p>
    <p>Munnos leamaš stuora lihkku gielalaččat, go munno mánát leat
  doaibmi guovttegielagat. Ii leat máŋgasiin vejolašvuohta válljet
  sámegiela vuosttašgiellan Norgga vuođđoskuvllain. Leat ge hui stuorra
  erohusat das man galle oahppi leat, ja man nanus giella lea.</p>
    <p>«Váttisvuođat» mat mus leamaš ja leat ain sámeskuvllas
  dárogielhálli eadnin eai dáidde sáhttit buohtastahttit daiguin
  hástálusaiguin maiguin sámegielat váhnemat rahčet muđui Norggas.
  Eandálit doppe gos leat rahčamin fidnet sámegieloahpahusa obalohkái.
  Muhto oahppat olu vásáhusaid lonohallamis, ja sáhttá maid earáid
  veahkehit fidnet ođđa jurdagiid man láhkái sáhttet organiseret.</p>
    <p>Fertet gal ovttas rahčat nu ahte buot sámi mánát fidnejit
  vejolašvuođa oahppat sámegiela ja gazzat oahpu sámegillii skuvllas.
  Mu mielas lea hui dehálaš ahte vuosttašgielat mánát váldojit vuhtii,
  muhto maiddái lea dehálaš ahte mánát fidnejit oahpahusa sin iežaset
  eavttuid vuođul. Sámi skuvla lea viehka ođas, ii leat ge gávdnan vuos
  hámis. Lea áddjás bargu skuvlla hukset nu ahte heive dálá sámi
  servodahkii.</p>
    <section>
      <p type="title">Munno mánáin leat guokte eatnigiela, muhto okta váibmogiella –
  sámegiella!</p>
    </section>
    <p>Go eallá guovttegielat máilmmis, de lea váhnemiid
  váldoovddasvástádus válljet man giela mánná galgá oahppat. Vaikko
  váhnemat eai máhte sámegiela, de lea aŋkke vejolaš duddjot gillii
  geađgejuolggi. Dalle jurddašan geaid vállje ristváhnemin, ahte
  čuojaha sámi musihka, ahte muitala sámegiel muitalusaid, ahte geahččá
  sámi mánáid-tv, ahte sáhttá maid duddjot sámegielat fierpmádaga
  mánnái jna. Dáthan leat áššit maiguin guovttegielat mánáid
  váhnenfierpmádat galgá bargat.</p>
    <p>Liikká ferten dadjat ahte ii leat leamaš mihkkige álkes áššiid
  leat áidna bearašlahttu gii ii hála sámegiela. Go siesát, eagit,
  čeažit, áhkku ja áddjá leat leamaš guossis, de lea gulahallan mannan
  sámegillii. In goassege leat dadjan ahte fertejedje dárustit vai mun
  šattašin oassálstit, ovdamearkka dihte sáhtten čohkkát
  čikŋagoarrundujiin almma áddekeahttá mii daddjui seammá lanjas. Dál,
  máŋga jagi maŋŋá oainnán man olu bearašáššiid lean manahan. Áibbas
  juohkebeaivválaš áššit, nu mo buozalmasvuohta, árgabeaiáššit maid
  olmmoš muđui diehtá iežas bearraša birra. Eai ge sámegielhálli
  bearašlahtut leat goassege jurddašan ahte in ádden mii daddjui, ahte
  danin lea olu maid in leat diehtán.</p>
    <p>Lean ollesáigge jurddašan man buorre lea ahte munno mánát eai
  dárbbaš vásihit dan maid mun lean vásihan, iežas máilmmis eallit iige
  áddet mii dáhpáhuvvá lagamus bearrašis. Munno mánáide lea olu álkit,
  go sáhttet johtit guovtti giela ja guovtti kultuvrra gaskkas.</p>
    <p>Sámegiela lean olles váimmustan addán mánáidasame, vaikko in leat
  sáhttán oahpahit ieš giela.</p>
    <p>Eará artihkkalat
  girjjis Sámi skuvlahistorjá 2</p>
  </body>
</document>
