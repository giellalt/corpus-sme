<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Bihtát Ákŋoluovtta sámi skuvlahistorjjás</title>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <wordcount>4754</wordcount>
    <availability>
      <free/>
    </availability>
    <multilingual>
      <language xml:lang="nob"/>
    </multilingual>
    <origFileName>http://skuvla.info/skolehist/hasvik-s.htm</origFileName>
    <parallel_text location="hasvik-n.htm" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 32698 $; file-specific xsl  Revision; common.xsl  $Revision$; </version>
  </header>
  <body>
    <p>På norsk</p>
    <p>Artihkal girjjis Sámi
  skuvlahistorjá 3Davvi Girji
  2009.</p>
    <section>
      <p type="title">Bihtát Ákŋoluovtta sámi skuvlahistorjjás</p>
    </section>
    <section>
      <p type="title">– maid Svein Lund lea čoaggán</p>
    </section>
    <p>
      <em type="bold">Ákŋoluovtta suohkan lea oarjelullin Finnmárkkus. Sállana
        oarjelulli oasi lassin gullá suohkanii Stiertnás bihttá, gos
        eai oro šat olbmot. Máŋgasat eai dieđe ahte dáppe orrot sámit,
        ja vel eanebut sáhtášedje jearrat sáhttá go dán suohkanis oba
        hupmat ge sámi skuvlahistorjjá birra.</em>
    </p>
    <p>Sihke sámi skuvlahistorjá ja eará sámi historjá Ákŋoluovttas
        lea unnán dokumenterejuvvon. Dát artihkal lea huksejuvvon
        máŋgga gáldu vuođul, ja gáldut leat dávjá seđđosat ja
        vuostálagaid. Danin berre lohkat dán kritihkalaččat dego
        vuosttaš geahččaleapmin ovdanbuktit Ákŋoluovtta skuvlahistorjjá
        sámi perspektiivvas ja vuolggasadjin viidáset dutkamii.</p>
    <section>
      <p type="title">Girku ja skuvla dološ áiggis</p>
    </section>
    <p>Vuosttaš sihkkaris diehtu mii mis lea girku birra Sállanis lea
  Mearragohpi (Sørvær) girku 1496:s. Muhto jáhkkimis lea leamaš girku
  juo ovdal, dan rájes go šattai bistevaš dáža ássan 1200-logu
  loahpas.</p>
    <p>Niels Knaga matrihkal 1694:s muitala ahte dalle <span type="quote" xml:lang="nob">«Udj Søer Wehr
  Sogn er Nordmend 53, finner 34»</span> (Mearragohpi suohkanis leat 53 dáža,
  34 sápmelačča). [1] Suohkanviidodahkii gulle dalle
  sullii dáláš Ákŋoluovtta ja Álttá suohkanat, ja árvideames eanáš
  dážat orro Sállanis go fas eanáš sámit orro Álttávuona siskkit osiin.
  Váldogirku sirdojuvvui 1696:s Ákŋováhkái ja 1705:s Dálbmeluktii.
  1720-logus sirrejuvvui Ákŋoluokta Álttás, ja šattai Láhpi-suohkana
  oassin. Thomas von Westen namuha báhpa Alexander Larssøn Viganda
  Mearragohpi suohkanis (<span type="quote" xml:lang="nob">«Sørvæhr sogn»</span>) oktan dain guhte erenoamáš
  áŋgirit leat bargan risttalašvuođa ovdii sámiid gaskkas.</p>
    <p>Oarje-Finnmárkku miššunguovllus ledje golbma skuvlameaštára sámiid
  várás, <em type="italic"><span type="quote">«okta Fálesnuoris, okta Ristamuornjárggas, ja okta Álttá
  duottarsámiid várás»</span></em>[2] . Mii eat leat
  gávdnan konkrehta dieđuid dan birra man muddui sii oahpahedje sámiid
  dálá Ákŋoluovtta suohkanis [3] . Vaikko
  sámemiššovdna galggai leat sierra organisašuvdna, de lei dán biirres
  juo 1723 rájes seamma olmmoš sihke Oarje-Finnmárkku miššoneara ja
  Álttá suohkanbáhpa virggiin. Dat fas mielddisbuvttii ahte skuvla
  sámiid ja dážaid várás belohahkii bođii seamma hálddahusa vuollái, ja
  ahte vehážiidda šadde muhtin oahpaheaddjit oahpahit sihke sámi ja
  dáža ohppiid.</p>
    <p>Boarráseamos dokumeanta maid mii leat gávdnan, ja mii muitala
  skuvlla birra Ákŋoluovttas, lea čállojuvvon 1776:s. Dat lea Láhpi ja
  Ákŋoluovtta suohkanbáhpa Morten Holma dieđáhus Nidarosa bismii.
  Dieđáhusas son muitala ahte Ole Olsen lei <span type="quote" xml:lang="nob">«klokkerens vicarius ved
  Hasvig annex»</span> ja dasa lassin skuvlameašttir, guhte oaččui oasi iežas
  bálkkástis miššunkássas. Miššunkássa gulai dalle sámemiššuvdnii, ja
  dat soaitá čájehit ahte Ole Olsen oahpahii sámi ohppiid. Holm muitala
  vel ahte dalle ii lean makkárge doaibmi sámemiššoneara dán
  guovllus.</p>
    <p><em type="italic">Bygdebok for Hasvik</em> mielde huksejuvvui vuosttaš skuvla
  Ákŋoluovtta girkobáikái sullii 1850:s. [4] Ii
  sáhttán leat beare buorre viessu, go juo 1878:s huksejuvvui ođđa
  skuvla, mas ledje guokte gearddi. Vuosttaš gearddis lei oahpaheaddji
  ásodat, nuppi gearddis guokte luohkkálanja. Dasa lassin lei návet ja
  áiti.</p>
    <p>Maŋŋil huksejuvvojedje skuvlavisttit máŋgga gillái suohkanis:
  Gáltii 1883:s, Goahteluktii 1884:s, Duorppalvutnii 1905:s ja
  Govdaluktii 1912:s.</p>
    <p xml:lang="nob">
      <em type="bold">Galten skole 1918. Samme året blei skolen nedlagt da det
        blei bygd internat i Dønnesfjord</em>
    </p>
    <p xml:lang="nob">(Foto: Bernt Thomassen / Ulf Jacobsens fotosamling)</p>
    <section>
      <p type="title">Sámit ja dážat Ákŋoluovttas</p>
    </section>
    <p>1861:s almmuhii professor Jens Andreas Friis Finnmárkku, Romssa ja
  Ofuohta etnográfalaš kárttaid. [5] Dát čájehedje
  dat ahte Ákŋoluovttas ledje measta bealli bearrašiin sámit. 1878:s
  almmuhuvvo sámiid lohkun Ákŋoluovtta suohkanis 201, go fas 100:s lei
  <span type="quote">«seaguhuvvon našunalitehta»</span>. [6] Iskkadeamis maid
  skuvladirektevra čađahii 1899:s geavahii bealli Ákŋoluovtta
  bearrašiin dárogiela ruovttugiellan. Loahpat juohkásedje oalle
  dássidit sámegielagiidda ja guovtti- ja golmmagielagiidda.</p>
    <p>Friisa kárttat čájehit ahte muhtin guovlluin suohkanis orro dan
  áiggi measta dušše sámit. Nu lei Goahteluovttas (Breivikbotn) ja buot
  vuonain sullo siskkobealde Ákŋovuona (Hasfjord) nuorttabealde. Nuppi
  dáfus fas orro Mearragohpis (Sørvær) ja Gálttas (Galten) dušše fal
  dážat, ja Ákŋoluovttas (Hasvik) ja Ákŋovágis (Hasvåg) eanaš dážat ja
  muhtin kveanat. Muđui orro sihke sámit, dážat ja kveanat vuonain nugo
  Dutnjesvuonas (Dønnesfjord) ja Bearvuonas (Børrfjord).</p>
    <p>Dál lea sihke ássan ja etnalaš juohkin ollu rievdan. Buot vuonat
  davábealde ja eanaš lulábealde sullo leat veagahuvvan, ja buot olbmot
  orrot dál 45 km guhkkosaš luotta guoras Mearragohpis Ákŋovutnii.
  Ákŋoluovtta-gillái leat fárren ollu sámit veagahuvvon vuonain Sállana
  siskkobealde. Goahteluktii fárrejedje sullii 1870 rájes ollu dážat,
  nu ahte sii ovttas dáruiduvvan olbmuiguin ledje čielga eanetlogus.
  Muhto 60-70-logus fárrejedje máŋgasat olggut vuonain Goahteluktii,
  mii dál oaččui fas eanet sámiid. Mearragohpis orrot ain eanaš dážat,
  muhto guovdilastin buvttii maiddái sámiid deike, ee. Márgeaillus
  siskkobealde Mearragohpi, gos orro sámit dassái go báiki
  veagahuvai.</p>
    <p>Boazodoallu lea leamaš oalle erenoamáš Sállanis, dan dihte go
  bohccot ja boazodoallosámit leat orron dáppe birra jagi. Dát vierru
  álggii 1800-logu loahpas go moadde boazodoallobearraša Guovdageainnus
  fárrejedje Sállanii. Maŋŋil bohte vel earát lassin, ja sii leat ássan
  iešguđet báikkis sullos. Muhto 1980-logus mearridii
  Boazodoallohálddahus ahte sullos galggai dušše leat geasseorohat. Dan
  maŋŋá lea birrajagi boazodoallu heaittihuvvon Ákŋoluovttas.
  Boazodoallosámiin, geat dál leat Sállanis geasset, lea dálveorohat
  Guovdageainnu suohkanis. Guovdageainnus boahtán boazodoallosámiid
  maŋisboahttit leat buoremuddui náitalan báikkálaš mearrasámiiguin, nu
  ahte dát guokte sámi joavku leat muhtin muddui suddan oktii. Máŋgga
  sámis geat orrot birra jagi Sállanis lea lagas oktavuohta
  boazodoaluin.</p>
    <section>
      <p type="title">Dáruiduhttinguovlu</p>
    </section>
    <p>1850:s muitaluvvo bismá Juella visitásas: <span type="quote">"Ákŋoluovtta
  skuvlabiirres ledje 4 guovllu main ledje oktiibuot 30-40 máná. Álbmot
  ledje belohahkii sámit, belohahkii dážat. Sámemánát ledje dábálaččat
  oahpahuvvon dárogiel girjjiid mielde 4-5 vahku jagis. Muhto dál ledje
  geavahišgoahtán sámegiel girjjiid."</span> [7]</p>
    <p>Muhto Ákŋoluovtta sámemánát han eai beassan illudit guhká sámegiel
  girjjiid dihte, go juste dán áiggi rievdadedje eiseválddit
  skuvlapolitihka sámiid hárrái. Mearridedje álggahit ulbmillaš
  dáruiduhttima, ja vuosttaš guovllut mat nammaduvvojedje
  dáruiduhttinguovlun ledje Álttá-Dálbmeluovtta, Hámmárfeastta, Láhpi
  ja Ákŋoluovtta biirret.</p>
    <p>Sámefoanda (Finnefondet) [8] lei dehálaš neavvu
  dáruiduhttinbarggus. Dat attii doarjaga skuvla- ja
  internáhttahuksemii, viiddiduvvon skuvlaáigái ja bálkálasáhussii
  dáruiduhttinguovllu oahpaheddjiide. Sámefoanda vuođđuduvvui 1851,
  muhto easka 1870 maŋŋá gávdnojit Stáhtaarkiivvas dokumeanttat mat
  čilgejit giella- ja skuvladiliid iešguđet suohkanis.</p>
    <p>1873:s ohcá oahpaheaddji Edv. Buck, Ákŋoluokta, sámefoandalasáhusa
  Romssa stiftdirekšuvnnas. Sus leat 16 <span type="quote">«sámi máná geaidda oahpaha
  dárogiela»</span> ja lea <span type="quote">«oadjebas ahte sii leat ovdánan dárogielas»</span>. Guokte
  jagi maŋŋil ohcá Ole M. Thomassen doarjaga Sámefoanddas. Sus leat 22
  sámi máná Gáltta oahpaheaddjibiirres, ja čujuha dasa ahte son mannan
  jagi oaččui 15 speciedalera <span type="quote">«buolleviidnadivatkássas»</span>. Gáltta biire
  fátmmastii dalle maiddái Duorppalvuona, go Láhpi suohkanbáhppa, P.
  Megrund, čállá ohcamii ahte son dađe bahábut ii leat beassan
  dárkkistit nugo galggašii:<em type="italic"><span type="quote">«Duođaštettiin ahte lea riekta nu mo ohcci lea čállán sámi mánáid
  logu ja oahppoáiggi birra, ferten mearkkašit, ahte go heajosdálki lea
  hehtten mu geahččalemiid doallat skuvlaeksámena Duorppalvuona
  biirres, in dovdda persovnnalaččat mánáid ovdáneami dárogielas doppe,
  muhto vásáhusaid vuođul, mat mus leat Gáltta biirre mánáiguin... ja
  sámi mánáiguin, geat bohte maŋimus konfirmašuvdnii, duosttan jáhkkit,
  ahte Thomassen áŋgirvuođain ja ovdánemiin bargá mánáid
  dárogieloahppama ala, dasgo son juohke láhkai lea čeahppi ja
  doaimmalaš iežas skuvladoaimmas.»</span></em></p>
    <p>1880 almmuhii Romssa bismágoddedirekšuvdna ođđa ja goavvásit
  giellageavahaninstruvssa [9] biirriin main ledje
  sámi ja kveana oahppit. Dan oktavuođas bivddii skuvladirektevra buot
  suohkaniid skuvlastivrraid čilget mo sii sáhttet čađahit instruvssa.
  Earret eará lei nu ahte muhtin biirriin sáhtášedje ain geavahit
  sámegiela oahpahusgiellan daidda ohppiide geat ledje badjel 12 jagi
  dalle go instruksa bođii. Ákŋoluovtta suohkan cealká vástádusastis
  ahte skuvlakommišuvdna geassemánu 10. b. 1881 ovttajienalaččat lea
  mearridan: <em type="italic"><span type="quote">«Ođđa instruksa čađahuvvo Ákŋoluovtta
  oahpaheaddjibirrasis ahkeráji haga, ja maiddái Gáltta biirres
  Gáltta-Duorppalvuona guovllus, muhto ahkerádji doalahuvvo
  Duorppalvuona biirres namuhuvvon guovllus, daid mánáid hárrái, geat
  dál vázzet skuvlla, ja mánáid hárrái, geat dán rájes šaddet
  skuvlageatnegahttomin geahččaluvvo dattetge dáppe nai ođđa instruksa
  čađahuvvot.»</span></em></p>
    <p>Ii liikkáge lean nu álki čađahit dárogiela oahpahusgiellan.
  Ohcamušastis 1886 Finnefondii govvida I. Dahl, guhte dalle lei
  oahpaheaddjin Gálttas/Duorppalvuonas, gielladiliid biirres ná:
  <em type="italic"><span type="quote">«Skuvlamánáid lohku lea 37, main njealjis leat dážat. Loahpat leat
  sámit, sámi-kveanat ja dáža-kveanat. Dáin leat 15:s geaidda ferte
  adnit dušše sámegiela, dasgo ii oktage máhttán dárogiela dalle go mun
  álgen deikke. Loahpaide dán mánnájoavkkus dárbbašuvvo eanet unnit
  sámegiella.»</span></em></p>
    <p>Reivvestis Romssa bismágotti skuvladirektevrii 22.12.1890 čállá
  skuvlastivraovdaolmmái M. H. Vinsnes: Ákŋoluovtta skuvlastivrra
  evttohus skuvlalága §73 mielde, mearriduvvon čoahkkimis 27/9-90,
  maŋŋil go lea háhkan biirečoahkkimiid cealkámušaid, lea: <em type="italic"><span type="quote">«Gáltta
  ja Duorppalvuona biirret besset geavahit sámegiela
  risttalašvuođaoahpahusas dan muddui go oahpaheaddji gávnnaha dan
  vealtameahttumit dárbbašlažžan máhtu fievrrideapmái. Mii muđui guoská
  oahpahusgillii, de báhcá geavahussii ja njuolggadussan bismágotti
  instruksa 1880:s.»</span></em></p>
    <p>Go namuhuvvon biirret ožžot lobi dása, mas oahppogirjjiid
  geavaheapmi sámi teavsttain dárogiel teavstta bálddas,eaktuduvvo, de
  lei sivvan dat go dáid biirriin lea stuora eanetlohku álbmogis sámit,
  ja biirečoahkkimat leat cealkán ahte háliidit sámegiela geavaheami
  veahkkegiellan risttalašvuođaoahpahusas.»</p>
    <p>Skuvlastivrra reivii lea bismá čállán kommentára:<em type="italic"><span type="quote">«Ahte lea oahpaheaddji duohken mearridit galgá go, ja man muddui
  galgá geavahit sámegiela risttalašvuođaoahpahusas ii leat buorre. Ii
  go dát mearridanváldi berre gullat skuvlastivrii ja čađahuvvot
  vuosttažettiin váhnemiid sávaldagaid mielde? Romsa, čakčamánu 24. b.
  1891. J. A. Skaar.»</span></em></p>
    <p>Dáruiduhttinpolitihkka lei garrasit stivrejuvvon guovddáš
  eiseválddiid bealis. Leat máŋga ovdamearkka ahte Girko- ja
  oahpahusdepartemeanta lea stivren bienasta bitnii skuvlabiiredásis
  man muddui galggai leat lohpi geavahit sámegiela skuvllas. 1896:s
  čálii departemeanta reivve Romssa skuvladirektevrii muitalit <span type="quote">«ahte
  dept. skuvlalága §73, 2. oasi, mielde mearrida čuovvovaš njuolggadusa
  Romssa bismágotti vuolábealde namuhuvvon skuvlasuohkaniid
  oahpahusgiela hárrái:»</span> Dás válddahallá dasto 15 suohkana, ja loahpas
  boahtá dát:<em type="italic"><span type="quote">«Mii 15) Ákŋoluktii guoská, de mis ii leat mihkkege ákkaid dan
  vuostá, ahte Gáltta ja Duorppalvuona biirriin sámegiella geavahuvvo
  smávvaskuvlla oskkoldatoahpahusas, dan muddui go skuvlastivra
  gávnnaha dan dárbbašlažžan. Stuoraskuvlla oahpahusas sáhttá
  sámegiella seamma biirriin geavahuvvot veahkkegiellan dárogiela
  bálddas, mas lohkan- ja oahppogirjjit sámegielat teavsttain sáhttet
  geavahuvvot ovttas dárogiel teavsttain»</span></em></p>
    <p>Dát geažuha nappo dan guvlui, ahte gáibádusat leat ložžejuvvon dan
  plána ektui, mii mearriduvvui 15 jagi ovdal, ahte galggai geavahit
  dušše fal dárogiela vuosttaš luohká rájes.</p>
    <section>
      <p type="title"><span type="quote">«Vuosteháhku dárogillii»</span></p>
    </section>
    <p>Vaikko bohte oktilaš raporttat mat muitaledje <span type="quote">«ovdáneami»</span> birra,
  de eai diktán Ákŋoluovtta sámit iežaset dáruiduhttojuvvot nu álkit.
  Muhtin ohcamat Finnefondii muitalit baicce vuostehágu birra
  dáruiduhttimii. 1890:s čállá Gáltta ja Duorppalvuona oahpaheaddji
  Kristen Bruflodt:<em type="italic"><span type="quote">«Dál leat 34 sámi máná. Mánáid ovdáneami dárogielas hehtte
  mealgadit dat, ahte váhnemiin lea vuosteháhku dárogillii, ja danin
  álo sámástit ruovttus, belohahkii lea maiddái skuvlajávkan
  hehttehussan.»</span></em></p>
    <p>Máŋggaid jagiid dán maŋŋá čállá Bruflodt ohpihii <span type="quote">«bistevaš
  vuostehágu»</span> dahje <span type="quote">«sitkes vuostehágu»</span> birra, dassái go son 1900:s
  čállá ahte <span type="quote">«váhnemat ge eai leat čájehan nu stuora vuostehágu
  dárogiela vuostá go ovdal»</span>.</p>
    <p>Oažžun dihte doarjaga Sámefoanddas ii lean doarvái ahte
  oahpaheaddji čálii iešdieđáhusa dáruiduhttinbarggustis. Fertii
  maiddái dokumenterejuvvot ahte instruksa čuvvojuvvui, ja 1893:s
  sáddii skuvladirektevra Killengreen Bruflodta ohcama ruovttoluotta
  skuvlastivrii dáinna čállosiin: <em type="italic">«Sáddejuvvo ruovttoluotta, ja
  bivddán ahte almmuhuvvo:</em></p>
    <list>
      <p type="listitem">
        <em type="italic">1. lea go 1880 instruksa čuvvojuvvon oahpaheaddji Bruflodta
    biirriin.</em>
      </p>
      <p type="listitem">
        <em type="italic">2. makkár ovdáneami leat mánát dahkan bušeahttajagis.
    ...»</em>
      </p>
    </list>
    <p>Dál addá skuvlastivraovddaolmmái M. Vinsnes guhkes čilgehusa, mas
  ee. čállojuvvo:<em type="italic">«... Gáltta guovllus dáhpahuvvá oahpahus dárogillii 1880
  instruvssa mielde. Dušše go oahpaheaddji ii sáhte eará láhkai oažžut
  mánáid ipmirdit maid son lea dadjan dahje oahpahan, váldojuvvo
  sámegiella veahkkin. Mánát ohppet ruovttubargguideaset dárogillii.
  Spiehkastat dahkkojuvvo dattetge muhtin duottarsámemánáiguin
  Duorppalvuona biirres, sii besset oahppat oskkuset sámegillii
  skuvlastivrra dohkkehemiin – muđui láhttejuvvo singuin nugo eará
  mánáiguin ge. Bottuin, stoahkama áigge, rávvejuvvojit mánát dárostit
  guhtet guimmiideasetguin, nugo oahpaheaddji maiddái álo dárosta
  (prinsihpas) mánáiguin ja váhnemiiguin.</em></p>
    <p>Ovdáneapmi dárogielas lea maŋimus 2 jagi leamaš oalle
  mearkkašahtti, ja muhtin sámečearddalaš mánát sáhttet velá cealkit
  oalle bures maiddái čálalaččatge dárogillii. Muhtin ruovttuin
  ipmirdišgohtet dál, ahte mánát fertejit máhttit dárogiela ... .... ,
  nu ahte sáhttá jáhkkit ahte dát guovllut farga šaddet leat oalle
  dáruiduvvon, go juo dárogielat bearrašat han birastahttet sin buot
  guovlluin ...»</p>
    <p>Dál lea maiddái mielddusin biddjon oahppilistu árvosániiguin.
  Measta buot ohppiin lea dušše goargun -sen ja -datter, muhto listtus
  mii oaidnit namuhuvvon maid <span type="quote" xml:lang="nob">«Fjeldlappebørn»</span>; guoktásis lea goargun
  Sara ja ovttas fas Hætta.</p>
    <p>Lea Bruflodt geas lea eanemus ohcamat Sámefondii dan áigge, muhto
  1901:s lea sullasaš ohcan oahpaheaddjis Knut A. Møgsteris, geas ledje
  Goahteluovtta ja Mearragohpi skuvlabiirret:<em type="italic"><span type="quote">«Dieđihuvvo ahte lean leamaš oahpaheaddjivirggis Ákŋoluovtta
  skuvlasuohkanis 1884 čavčča rájes, ja mus lea eanáš dušše leamaš
  oahppit geain lea seaguhuvvon duogáš, ja geaid mearri 54
  skuvlageatnegahtton máná joavkkus lea maŋimus skuvladieđáhusa mielde
  leamaš 45 máná. Eatnasiin dáid mánáid ruovttuin hupmet boares olbmot
  beaivválaččat sámegiela ja kveanagiela, muhto nuorat fas hupmet
  álkidit dárogiela, nu ahte dáruiduhttin lea maŋimus jagiid mannan
  mealgat ovddosguvlui dán guovllus, ja danin duosttan dadjat ahte
  skuvllas lea leamaš dehálaš oassi das.»</span></em></p>
    <p>Báikkálaš skuvlastivra fertii addit doarjjacealkámuša ohcamiidda
  Sámefondii. 1901 attii Ákŋoluovtta skuvlastivrra ovdaolmmái dán
  doarjjacealkámuša: <em type="italic">
  Hearrá Romssa skuvladirektevra
  Mielddusin bohtet ovdan ohcamat oažžut bálkálasáhusa sámefoanddas
  dáin:
  1. Oahpaheaddji K. Bruflodt
  2. » K. Møgster
  3. » A. Jox
  Oahpaheaddji K. Bruflodt lea bargan Ákŋoluovtta skuvlasuohkanis
  oahpaheaddjin olles virggis 14 jagi 32 vahku jahkásaš
  oahpahusáiggiin, oahpaheaddji K. Møgster 17 jagi 32 vahku jahkásaš
  oahpahusáiggiin, ja oahpaheaddji A. Jox 29 jagi 32 vahku jahkásaš
  oahpahusáiggiin. Buot oahpaheddjiin leat leamaš sámi váhnemiid mánát
  oahpahan láhkai, ja leat bargan hui áŋgirit dáruiduhttinbargguin, nu
  ahte vuhtto stuora ovdáneapmi, dan dihte rávven buoremusat ahte buot
  3 oahpaheaddji ožžot lasáhusa Sámefoanddas 3,00 ru.
  skuvlavahkkui.
  Ákŋoluovtta skuvlastivra, Bredvik (Govdaluokta) 25/11 1901
  Dearvvuođaiguin
  Alb. Krane
  doaibmi ovdaolmmái</em></p>
    <p>Dán golmma oahpaheaddji ohcanskovit čájehit maid biirriin sii
  oahpahedje ja mii dain lei mánáid giellan:
  Ákŋoluokta ja Govdaluokta <span type="quote">«Dárogiella, belohahkii sámegiella»</span>
  Goahteluokta ja Mearragohppi <span type="quote">«Dárogiella, sámegiella ja
  kveanagiella»</span>
  Gáltta ja Duorppalvuotna <span type="quote">«Seaguhuvvon sámegiella ja
  dárogiella»</span></p>
    <p>Dán jagis mis leat maiddái Gáltta/Duorppalvuona sámi ja kveana
  ohppiid árvosátnelistu. Doppe ledje dalle olles 39 sámi máná. Listui
  leat čállojuvvon mánáid orrunsajit, ja dat čájehit ahte dalle orro
  sámit hui máŋgga báikkis dán guovllus. Dá leat báikenamat dan hámis
  go leat listus. Mii leat lasihan sámegiel namaid dakko gos diehtit:
  Fugleberg (Loddebákti), Valan, Klasnes, Mebotten (Gaskačiehka),
  Øifjord (Duorppalvuotna), Oxvig, Grunfjord, Børfjordvig, Gammelhjem,
  Galten (Gáltta), Pompervig, Børfjord (Bearvuotna), Ofjord
  (Uffirvuotna), Veines, Øen, Dønnesfjord (Dutnjesvuotna), Bøle
  (Bievla).</p>
    <section>
      <p type="title">Sámi oahpaheaddji ja sátnejođiheaddji</p>
    </section>
    <p>Sállanis, nu go máŋgga guovllus gos sámit ja dážat orro
  seahkalagaid, ledje dážat badjeseahtun. Sámit ledje guollebivdit,
  smávvadálolaččat ja boazoeaiggádat, elle dábálaččat oalle geafes
  diliin ja sis lei unnán árvu stuoraservodagas. Oahpaheaddjit, geat
  ovdal ledje maid luhkkárat / girkolávlut, gulle báikkálaš servodaga
  alit sehtui. Sii bohte dábálaččat olggobealde ja sis ledje dávjá
  almmolaš doaimmat suohkaniin.</p>
    <p>Mii eat leat gávdnan makkárge duođaštusa dasa ahte Sállana sámit
  leat leamaš oahpaheaddjin Ákŋoluovttas. Muhto muhtin sisafárren
  sápmelaš lei oahpaheaddjin dáppe 1873 rájes 1914 rádjái. Su namma lei
  Anders Andersen Jox [10] , son lei riegádan
  Kárášjogas 1847:s ja son bođii mánnán guođoheaddjin Ákŋovutnii. Son
  váccii Álttá oahpaheaddjiskuvlla, gos gearggai 1870:s.
  Oahpaheaddjiskuvllas muitaluvvo ahte <em type="italic"><span type="quote">"álggedettiin sus lei
  olles gealbu dárogielas, iežas eatnigiela lassin."</span></em>[11] .</p>
    <p>Jox oahpahii álggos Duorppalvuona – Gáltta skuvlabiirres, mii
  dalle ferte leat leamaš johtti skuvla, go dáid guovlluide
  huksejuvvojedje skuvllat easkka maŋŋil. Doppe gal fertejedje stuora
  oassi ohppiin leamaš sámegielagat dalle. 1872:s son šattai
  oahpaheaddjin Mátta-Várjjagis, gos sus ledje eanaš sámi biirret,
  Ruovdevuonas Reaisavutnii. Dalle go Jox barggai doppe čálii báhppa
  Christophersen su birra ahte son <em type="italic"><span type="quote">"máhtii ollásit sihke
  dárogiela ja sámegiela. Sus ledje eambbo go dábálaš návccat
  oahpaheaddjin ja čađa nana ja rehálaš luondu, mii dagai ahte son
  sáhtii čájehit fámolašvuođa seammás go lei  mearálaš ja viissis
  álbmoga ektui mii lei nu vuollegis dásis go Mátta-Várjjaga sámit
  sihke morálalaččat ja intellektuálalaččat. Lei lohpideaddji nuorra
  olmmái ja hearva min oahpaheaddjisehtui, buohkat rábme su suohkanis
  guovtti jagi doaimma maŋŋá."</span></em>[12]</p>
    <p>1875 rájes 1914 rádjái son lei oahpaheaddjin ja luhkkárin
  Ákŋoluovttas (girkobáikkis) muhto ferte maid leat oahpahan
  Goahteluovttas. Go son 1882:s ozai bálkálasáhusa Sámefoanddas de
  čálii suohkanbáhppa Meyer doarjjacealkámuša: <em type="italic">«Ákŋoluovtta biirres
  sus leat vissa dušše moadde sámi máná, muhto Goahteluovtta biirres
  fas mealgadit eanet, ja duosttan vissásit cealkit ahte dát mánát
  obanassii čájehit čielga ovdáneami dárogielmáhtus."</em></p>
    <p>
      <em type="bold">Anders A. Jox lei oahpaheaddji ja sátnejođiheaddji
      Ákŋoluovttas. Dát govva heaŋgá suohkanstivralanjas.</em>
    </p>
    <p>
      (Govva: Ákŋoluovtta suohkan)</p>
    <p>Joxas ledje maiddái máŋga almmolaš doaimma, muhtin áiggi son lei
  skuvlastivrajođiheaddjin ja de lei Ákŋoluovtta sátnejođiheaddjin
  1890–1907.</p>
    <p>1875 rájes 1884 rádjái lei Ákŋoluovtta suohkanis vel nubbi ge sámi
  oahpaheaddji, geas lei eksámen Álttá oahpaheaddjiskuvllas, Ole M.
  Thomassen, Ivgus eret. Son čálii maŋŋil čilgehusa mearrasámiid
  eallima ja vieruid birra, mii almmuhuvvui easka 1999:s girjin
  Lappenes forhold [13] . Das čujuha ee. dasa maid
  son lei vásihan Ákŋoluovtta sámiid gaskkas.</p>
    <section>
      <p type="title"><span type="quote">«Sámegiella dárbbašmeahttun»</span></p>
    </section>
    <p>Giellamolsun sámegielas dárogillii álggii muhtin giliin juo
  1800-logu loahpas. Reidar Nielsen muitala girjjistis <em type="italic">Folk uten
  fortid</em>[14] áhčis birra ahte son šattai bajás
  Bearvuonas sámegielat váhnemiiguin, muhto ieš oahpai dušše dárogiela.
  <span type="quote">«Sámegiella lei dárbbašmeahttun»</span>, logai son ieš maŋŋil. Áhku ja ádjá
  ággan válljet dárogiela lei vuosttažettiin dat go skuvla lei dušše
  dárogillii ja oahpaheaddji ii máhttán sámegiela. Dát bearaš orui
  Bearvuonas, ja skuvla lei Gálttas, olggut vuonas. Dáppe lei stuora
  giellaseaguhus ja buohkat han máhtte muhtin muddui dárogiela.
  Nannánbealde vuonain lei baicce ain dárbbašlaš máhttit sámegiela vel
  guhká. Doppe sámástedje measta buohkat ja mánát geat riegádedje ovdal
  nuppi máilmmisoađi šadde dábálaččat bájas sámegiella
  eatnigiellan.</p>
    <p>Nuppi dáfus fas ii leat gallásis sis, geat riegádedje Sállanis
  soađi maŋŋil, sámegiella eatnigiellan. Muhtimat sámástedje mánnán,
  muhto molso dárogillii go álge internáhttaskuvlii. Vaikko muhtimat
  sis geat leat riegádan ovdal 1960-logu, ipmirdit measta visot mii
  daddjo sámegillii, de eai leat galle sámi bajásšaddan Sállanis maŋŋil
  soađi geat ieža sámástivčče dál. Dat mearkkaša ahte dálá
  váhnenbuolvvas hui unnánat máhttet fievrridit sámegiela viidáseappot
  iežaset mánáide. Leat maid unnán šat sámegielat áhkut ja ádját.
  80-logus lei ain sámegielat lestadiánalaš biras Ákŋoluovttas, muhto
  eatnasat sis leat dál juo girkogárddis.</p>
    <p><em type="bold">Dutnjesvuona ođđa internáhtta 1918</em>
        (Foto: Bernt Thomassen / Ulf Jacobsens fotosamling)</p>
    <section>
      <p type="title">Internáhttaáigi</p>
    </section>
    <p>Ákŋoluovtta suohkana vuosttaš internáhtat ledje jáhkkimis Gálttas
  ja Goahteluovttas, gos galget leat leamaš skuvllat
  internáhttalovttain juo 1880-logu rájes. 1890-logus muitaluvvo ahte
  ohppiin ii lean go okta girji – kátkkesmus. Oahppit fertejedje váldit
  borramuša mielde ruovttus. Go vušše bierggu, de lei iešguđet oahppis
  iežas biergobihttá ruittus, merkejuvvon ivdnejuvvon láiggiin, vai
  galge gávdnat rievttes bihtá fas.</p>
    <p>1918:s huksejuvvui stáhtainternáhtta Dutnjesvutnii, ja Gáltta
  skuvla heaittihuvvui. Internáhtta ceggejuvvui Sanden nammasaš ávdin
  báikái, girkogárdi áidna ránnján. Doppe ii lean oktage eará viessu,
  nu ahte oahpaheaddjit ja internáhtabargit fertejedje orrut skuvllas
  ja buot oahppit skuvlabiirres orro internáhtas. Nugo earát ge
  stáhtainternáhtat de lei Dutnjesvuona internáhtta buorremuddui
  huksejuvvon Sámefoanddas boahtán ruđaiguin.</p>
    <p>Dutnjesvuona internáhta ohppiin stuorra oasis lei sámi duogáš ja
  dalle go internáhtta lei ođas hupme ain máŋgasat sis sámegiela. Muhto
  dán guovllus orro čearddat seahkalagaid ja sámiin lei dan mađe
  oktavuohta dárogielagiin ahte sámi mánát ledje muhtin muddui oahppan
  dárogiela ovdal go álge skuvlii. Muhtin nisson gii lei Dutnjesvuona
  internáhta oahppin 1937 rájes muitala ahte buot oahppit dalle hupme
  bures dárogiela ja geavahedje dušše dárogiela gaskaneaset, vaikko
  muhtimat ain sámástedje ruovttus. Son muitala maiddái ahte sámi mánát
  eai givssiduvvon skuvllas, eaige lean riiddut čearddalaš erohusaid
  dihtii.</p>
    <p>Boares skuvla Ákŋoluovttas gaikkoduvvui 1930:s ja ávdnasat
  geavahuvvojedje internáhta huksemii. Seammás huksejuvvui ođđa skuvla
  mas ledje njeallje luohkkálanja, gievkkan ja oahpaheaddjilatnja.
  Dalle heaittihuvvui Duorppalvuona skuvlla ja oahppit sáddejuvvojedje
  Ákŋoluovtta internáhtii. Vaikko Ákŋoluovtta internáhtta gulai
  suohkanii, de oaččui dat maid mealgat huksendoarjaga Sámefonddas,
  sullii oktiibuot 40000 ru. áigodagas 1927–30. Dáppe lei sámi ohppiid
  dilli veahá earálágan go fávllabealde. Ieš skuvlabáikkis Ákŋoluovttas
  orro eanáš dážat, muhto máŋga internáhtamáná bohte vuonain gos orro
  dušše dahje measta dušše sámit. Negatiiva oaidnu sámiide, mii lei
  dábálaš dan áiggis, dagai ahte sámemánát dávjá hárdojuvvojedje ja
  givssiduvvojedje, ee. dainna go máŋgasat eai hupman nu bures
  dárogiela.</p>
    <p>Sihke Dutnjesvuona ja Ákŋoluovtta internáhtain lei oalle buorre
  standárda, dán áiggi diliid ektui, muhto eará báikkiin lei vearrát.
  Erenoamážit Govdaluovttas ferte leat leamaš heittot. Finnmárkku
  skuvladirektevrra arkiivvas lea reive maid skuvladirektevra čálii
  01.11.1934 giehmánnái Bj. Kranii Govdaluovttas, son lea dalle
  jáhkkimis leamaš skuvlastivraovdaolmmái. Reivves váidala
  skuvladirektevra ahte Ákŋoluovtta suohkan ii leat ieš háliidan váldit
  ovddasvástádusa, ja ahte danin ii vel leat dáhpáhuvvan mihkkege
  internáhtain. Son čállá: <em type="italic"><span type="quote">«Mu bávččagahttá Breivika mánáid dihtii –
  internerendilit ledje duođaige heajut.»</span></em></p>
    <section>
      <p type="title">Hui garra oahpaheaddjit</p>
    </section>
    <p>Go ovddeš oahppit muitalit Ákŋoluovtta skuvllain, de leat čađat
  muitalusat goaves oahpaheddjiid birra. Lei ollu bajil oahpahallan ja
  erenoamážit sálbmavearssat ledje dehálaččat. Ja jus eai máhttán
  leavssu dahje eai láhtten nugo galggašedje, de sáhtii leat garra
  ráŋggáštus. Erenoamáš garra oahpaheaddjit leigga áhčči ja bárdni
  Møgster, geat leigga oahpaheaddjin Goahteluovttas oktiibuot 1900-logu
  álggu rájes gitta 2. máilmmisoađi maŋŋá. Knut Møgster bođii
  Vestlánddas, ja sus lei oahpaheaddjioahppu Romssa semináras. Maŋŋil
  su bárdni Arnt jotkkii áhčis oahpaheaddjivirggis. Goappašat leigga
  hui bahámielagat, ja erenoamážit šadde gillát oarbbes oahppit, ja
  dakkárat geat hupme heajos dárogiela. Muitaluvvo ahte sáhtiiga cápmit
  ohppiid suorpmaid linjálain ja duhkuštit nu ahte ollu vuovttat
  luovvanedje oaivvis. Muhtin boares áddjá geas lea leamaš Arnt Møgster
  oahpaheaddjin gohčoda su <span type="quote" xml:lang="nob">«torturistan»</span>, muhto lasiha ahte áhčči
  Møgster lei vel vearrát.</p>
    <p>1800-logu loahpas ja 1900-logu álggus ledje Ákŋoluovtta suohkanis
  moadde oahpaheaddji geat máhtte sámegiela ja geavahedje dan
  veahkkegiellan, muhto Knut Møgster čállá ohcamisttis sámefondii
  1885:s: <em type="italic"><span type="quote">«Dán oktavuođas áiggun lasihit, ahte in leat oahppan
  sámegiela, go rievtti mielde ii leat dárbbašlaš ge dáppe, go
  eanetlohku mánáin ipmirda dárogiela oalle bures, muhto mus lea ollu
  rahčamuš oažžut sin cealkit dárogiel sániid riekta, sihke mii guoská
  jitnii ja nuhttii.»</span></em></p>
    <section>
      <p type="title"><span type="quote">«Čielga dáru biire»</span></p>
    </section>
    <p>Iešguđetge gálduin leat vuostálasti dieđut dan birra man muddui
  leat leamaš sámit ja sámi oahppit Ákŋoluovttas. 1931:s čálii
  skuvladirektevra Chr. Brygfjeld raportta iešguđetge Finnmárkku
  suohkana birra. Das son govvida Ákŋoluovtta suohkana ná: <em type="italic"><span type="quote">«Dán
  suohkana ferte árvvoštallat čielga dáru biiren, earret Stiertná
  fávllabealde. Doppe orrot moadde bearraša, mat hupmet sámegiela. Dat
  8-9 máná gullet Ákŋoluovtta internáhttii (6-oasát skuvla). Ii oktage
  oahpaheaddji Ákŋoluovttas máhte sámegiela.»</span></em></p>
    <p>Maŋimuš han lei vissásit riekta, muhto čuoččuhus ahte Ákŋoluovtta
  oassi Sállanis lea čielga dáru, lea oalle imašlaš go eará raporttat,
  sihke dan áiggi ovdal ja maŋŋá, leat namuhan sámegielat ohppiid sihke
  sullo siskkit ja olggut bealde, ja ahte 1930 olmmošlohkamis
  registrerejuvvojedje 109 sámegielaga Ákŋoluovtta suohkanis. Vaikko
  skuvladirektevra lei garra dáruiduhtti, de son lea eanáš eará
  suohkaniin addán luohtehahtti dieđuid. Sáhttá danin jearrat
  vuođđuduvvá go su govvádus báikkálaš skuvlastivrra dieđuid ala, ja
  sáhttá go stivra leat háliidan čiegadit man ollu sámit ledje álbmoga
  ja ohppiid gaskkas.</p>
    <section>
      <p type="title">Soahti ja ođđasithuksen</p>
    </section>
    <p>Soađi áigge, 1943:s, čađahuvvui iskkadeapmi sámi mánáid birra
  Finnmárkku suohkaniin. [15] Ná vástiduvvo
  Ákŋoluovttas gažaldahkii galle sámi máná leat suohkanis: <em type="italic"><span type="quote">«Vihtta
  sámi máná. Dutnjesvuona skuvlabiire. Sáhttá muitalit ahte mánáid
  váhnemat leat bistevaš ássit. 4 máná áhčči oažžu ealáhusas
  guolásteamis, ja 5. máná áhčči fas boazodoalus.»</span></em> Mii sáhttit
  dorvvolaččat dadjat ahte dalle ledje gal ollu eanet sámi oahppit,
  sihke Dutnjesvuona biirres ja eanáš maid suohkana eará biirriin.</p>
    <p>Nugo máŋgga eará sajisge Finnmárkkus soađiáiggi de hehttejuvvui
  skuvlavázzin gaskkohagaid maiddái dáppe, dasgo duiskalaččat válde
  skuvllaid iežaset soalddáhiid atnui. Ákŋoluovtta suohkanis ledje
  oalle ollu NS-miellahtut, muhto vissa eai lean oahpaheaddjit sin
  gaskkas, vaikko unnimusat okta oahpaheaddji iskkaduvvui soađi maŋŋá
  dan dihte go sus ledje <span type="quote">«eahpečielga našuvnnalaš guottut»</span>.</p>
    <p>Goahteluovttas muitaluvvo ahte Arnt Møgster biehttalii čuovvumis
  nasisttaid gohččuma lohkat ng. <span type="quote" xml:lang="nob">«Solkorsboka»</span> skuvllas.</p>
    <p>Duiskalaččat bolde buot suohkana skuvllaid ja internáhtaid 1944
  skábmamánu. Sállanis ledje erenoamáš máŋgasat geat báhtaredje
  evakueremis ja orro čiehppasiin, gođiin ja barttain dálvit. Dan áiggi
  dieđusge ii šaddan makkárge skuvlavázzin. Maŋŋil juovllaid
  evakuerejuvvojedje eanaš siviilat Sállanis Skottlándii brihttalaš
  soahteveahkafatnasiiguin. Doppe álggahuvvui dalle sierra skuvla
  norgalaš mánáide.</p>
    <p>Dalle go olbmot máhcce viessobázahusaide, besse ollu mánát vázzit
  skuvlla Vuotnabađa (Finnfjordbotn) internáhttaleairras Romssas, dan
  botta go huksejuvvojedje gaskaboddosaš skuvllat ja internáhtat.
  Skábmamánus 1945 čálii Vuotnabađa skuvlaleairra jođiheaddji, Pavel
  Andersen, reivve Ákŋoluovtta skuvlastivrii ahte vahkku maŋŋil galggai
  sáddejuvvot skuvlasáhttofanas viežžat mánáid Vuotnabahtii, ja ahte
  Ákŋoluovtta oahppit geat galge leat mielde, fertejedje leat gergosat
  Goahteluovttas. Reivves rámpo Andersen man buorit dilit sis lea
  leairras: <em type="italic"><span type="quote">«Váhnemat eai galgga ballat sáddet mánáid dohko, go
  doppe šaddet sihke oahpaheddjiin ja mánáin leat buorit dilit. Buot
  bráhkat, eatnasat guovtti gearddis, leat čábbát huksejuvvon. Doppe
  lea velá parkeahtta ge láhttis muhtin bráhkain. Lea elektralaš čuovga
  ja guovddáš-liggen buot bráhkain. Leairras mis lea doavttir,
  bátnedoavttir, buohccedivššár, sihke ...(?) ja sávdni.»</span></em>[16]</p>
    <p>Buohkat eai lean dattetge seamma duhtavaččat diliiguin, ja mii
  diehtit ahte unnimusat okta bearáš Ákŋoluovttas vieččai mánáidis
  ruovttoluotta leairras, vaikko sidjiide ii leange eará molssaevttolaš
  skuvlafálaldat. Dasa ii liikon skuvladirektevra Lyder Aarseth, gii
  09.03.1946 čállá reivve mánáid áhččái: <em type="italic"><span type="quote">«Lean ožžon dieđu ahte don
  leat viežžan mánáidat ruovttoluotta Vuotnabađa skuvlaleairras.
  Dovddan maiddái du kritihka Nordlys-bláđis leairra diliid ektui. Dán
  kritihka dihtii leat don guoddaluvvon politiijai , nu ahte dát ášši
  mearriduvvo dikkis. Vuotnabađa skuvlaleaira lea nu buorre go mii dálá
  diliin lea vejolaš, ja lea máksán ollu ruđa ja rahčamušaid álggahit
  ja jođihit dan. ... Sii geat leat nu gáibideaddjit ahte eai hálit
  mánáideaset dohko fertejit ieža eará láhkai gozihit ahte mánát ožžot
  dan oahpu maid skuvlaláhka gáibida. Jus eai daga dan, de
  ráŋggáštuvvojit sáhkuiguin. ...»</span></em></p>
    <p>Jagiin 1946-47 huksejuvvojedje skuvlabráhkat viđa báikái;
  Ákŋoluktii, Goahteluktii, Mearragohppái, Bearvutnii ja Govdaluktii.
  Guovtti maŋimusas lei internáhtta. Dan maŋŋá huksegohte bistevaš
  skuvlavisttiid. Mearragohpi, Goahteluovtta ja Breivika skuvllat ledje
  gárvásat árrat 1950-logus. Ákŋoluovttas lei ođđa skuvla internáhtain
  gárvvis 1957:s. Ákŋoluovtta internáhtta lei maŋimus mii lei doaimmas
  suohkanis, ja dat heaittihuvvui 1968:s. Breivika skuvla heaittihuvvui
  1963:s ja oahppit sirdojuvvojedje Goahteluktii.</p>
    <p><em type="bold">Bearvuonas lei skuvla ja internáhta seamma bráhkas,
        Skuvla heaittihuvvui 1967:s</em>
        (Dovdameahttun govvejeaddji. Gáldu: Øyfolk 1996)</p>
    <p><em type="bold">Internáhtaoahppit ja bargit Bearvuona internáhta
        boardagis giđđa 1952</em>
        (Dovdameahttun govvejeaddji. Gáldu: Øyfolk 1996)</p>
    <p>Dutnjesvuona internáhtta ii huksejuvvon šat ođđasis, ii ge dohko
  huksejuvvon sierra skuvlabráhkka ge. Oahpahus lei álggos priváhta
  viesus, maŋŋil servodatvisttis, dassái go skuvlavisti lei gárvvis
  1967:s. Dalle heaittihuvvui seammás Bearvuona internáhtta, ja skuvla
  ja oahppit sirdojuvvojedje Dutnjesvutnii. Muhto dan áigge ledje
  olbmot juo fárrestallagoahtán eret fávllabealde vuonain, ja
  Dutnjesvuona skuvla heaittihuvvui dušše 6,5 jagi doaimma maŋŋá.</p>
    <p>Ákŋoluokta gullá suohkaniidda main maŋŋil soađi ledje stuora
  váttisvuođat háhkat bistevaš ja gelbbolaš oahpaheddjiid. Ovdamearkan
  das lea Dutnjesvuona skuvla, mas olles áiggis go skuvla lei doaimmas
  ii lean oktage bistevaš oahpaheaddji. Measta buohkat bohte lulde ii
  ge oktage lean guhkit go jagi.</p>
    <p>Čállosis Melding om skolene i Finnmark 1945–70 čállá skuvlahoavda
  Per Gulbrandsen: <em type="italic"><span type="quote">«Suohkana oahpaheaddjidilli lea leamaš hui
  molsašuddi, muhtun báikkiin oažžu dadjat eai oppa leatge oahppan
  oahpaheaddjit, nuppiin fas leat dušše oahppan oahpaheaddjit. Dál lea
  sullii 1/5 oahpaheaddjiveagas bistevaččat ásaiduvvan, nuppit fas
  fárrejit, eatnasat juo jagi maŋŋá, muhtumat 3–5 jagi maŋŋá.»</span></em></p>
    <p>Olbmot fárrestalle dađistaga ja čohkiidedje guollevearaide;
  Ákŋoluktii, Goahteluktii ja Mearragohppái, ja 1967 rájes leage leamaš
  skuvla dušše dán golmma báikkis. Dan dihte go máŋgasat leat fárren
  eret ja suohkanis lea heajos ruhtadilli, de lea moatti háve leamaš
  sáhka heaittihit ovtta dahje guokte skuvlla, muhto dán rádjái
  (2007/08) leat buot golmmas ain doaimmas.</p>
    <section>
      <p type="title">– Naba sámi?</p>
    </section>
    <p>Áigodagas ođđasithuksemis 1990-logu rádjái lea váttis gávdnat
  maidege almmolaš skuvlabáhpáriin mii čájehivččii ahte leat leamaš
  sámit Ákŋoluovtta suohkanis. Unna cavgileami oažžut dattetge das ahte
  1946 lei Dutnjesvuona biireovdaolbmá namma Mathis Mjenna. Son lei
  maiddái skuvlastivrra miellahttu ja jáhkkimis ledje maiddái eará
  sámit dalle skuvlastivrra miellahttun ja várrelahttun.</p>
    <p>Vaikko ii mihkkege leat čállon dan birra báhpáriin mat leat
  seilon, de muitalit olbmot geat vázze skuvla soađi maŋŋil ahte dalle
  maid givssidedje sihke mieloahppit ja oahpaheaddjit sámi ohppiid dan
  dihte go ledje <span type="quote" xml:lang="nob">«fjellfinnat»</span>.</p>
    <p>50-60-jagiin lei Goahteluovttas oahpaheaddji geas lei sámi duogáš,
  Gunnar Lille. Son lei álgoálggus Deanus eret. Muitaluvvo ahte dalle
  go son deaivvadii ođđa luohkáin de jearai luohkás geain lei sámi
  duogáš. Oahppit muitaledje dan ruovttus, ja dalle gal muhtin eadni
  bealkkehii garrasit oahpaheaddji, ja celkkii ahte dakkáraččaid ii
  galgga oahpaheaddji jearrat.</p>
    <p><em type="bold">Ákŋoluovtta skuvlla oahppit murjenmeahcis Sállanis 1957
        čavčča. Govva lea Barbbostagas, Ákŋovuotna lea gova olgeš
        bealde. Oahpaheaddji lea Jakob Haugen. Oahppit leat (gurut
        bealde):Birgith Johnsen, Nelly Eriksen, Anne Kari Hansen, Bjørg
        Pedersen, Vilgunn Brattfjord, Inger Lise Mauseth, ?, Ruth
        Larsen, Tove Kivijärvi, Liv-Sissel Amundsen, bak: Torleif
        Eriksen, Emil ?, Fredrik Antonsen, ovdabealde: Viggo Eilertsen,
        Reidar Nilsen, Roar Mauseth, Per Jonny Jacobsen, Gunnar
        Isaksen.</em>
        (Gova luoikan Olav Isaksen)</p>
    <p>Sámi skuvlahistorjá ihtigoahtá fas easka go muhtin váhnemat
  1990-logus ohce sámegieloahpahusa mánáidasaset. Ja 2008:s lohke 15
  oahppi suohkana guovtti skuvllas sámegiela nubbin giellan, máŋga jagi
  maŋŋil go sin ádját, áhkut ja máttarváhnemat dáruiduhttojuvvojedje
  Sámefoandda doarjagiin.</p>
    <section>
      <p type="title">Gáldut:</p>
    </section>
    <list>
      <p type="listitem" xml:lang="nob">Friis, Jens A.: <em type="italic">Etnografiske kart.
    http://www.dokpro.uio.no/friiskartene/1861/1861oversikt.html</em></p>
      <p type="listitem" xml:lang="nob">Gulbrandsen, Per: <em type="italic">Hasvik kommune. Skolen gjennom 25 år.</em>
    I: Meløy/Mathiesen/Olsen (red.): <em type="italic">Melding om skolen i Finnmark
    1945–70</em></p>
      <p type="listitem" xml:lang="nob">Halvorsen, A.: <em type="italic">Fra den første Talvik-prests tid 1705–23.</em>
    I: <em type="italic">Bidrag til Finmarkens kirkehistorie.</em> Norwegia Sacra
    1924</p>
      <p type="listitem" xml:lang="nob">Husby, Eva Danielsen: <em type="italic">Etter krigen. Hasvik kommune etter
    1945.</em> Hasvik historielag 1988</p>
      <p type="listitem" xml:lang="nob">Jensen, Georg / Jacobsen, Ulf: <em type="italic">Ytterst mot havet. Hasvik
    sokn gjennom 600 år.</em> Brøytebil..! 2005</p>
      <p type="listitem" xml:lang="nob">Johansen, Gyda: <em type="italic">Glimt fra internatlivet på Sørøya
    1934-72,</em> Øyfolk 1996</p>
      <p type="listitem" xml:lang="nob">Nielsen, Reidar: <em type="italic">Folk uten fortid.</em> Gyldendal 1986</p>
      <p type="listitem" xml:lang="nob">Olaussen, Anny: <em type="italic">Før i tia. En beretning om bosetning og
    kultur på Sørværhalvøya.</em> Udatert, etter 1976</p>
      <p type="listitem" xml:lang="nob">Olsen, Håkon Holst: <em type="italic">Bygdebok for Hasvik.</em> 1965</p>
      <p type="listitem">Thomassen, Ole: <em type="italic">Lappenes forhold.</em> Sámi giellaguovddáš,
    Gáivuotna 1999</p>
      <p type="listitem" xml:lang="nob">Utne og Solberg (red.): <em type="italic">Finnmark omkring 1700. Aktstykker og
    oversikter.</em> Etnografisk museum 1938</p>
      <p type="listitem">Romssa ja Roanddima stáhtaarkiivvat.</p>
      <p type="listitem">Ákŋoluovtta suohkana skuvlaarkiivva.</p>
      <p type="listitem">Ságastallamat dálá ja ovddeš ohppiiguin ja oahpaheddjiiguin
    Ákŋoluovttas.</p>
    </list>
    <p>[1] Niels Knag:  . Etnografisk museum
  1938. [2] Baard Tvete:
   NLH 1955, s. 4. [3] Lea
  vejolaš ahte dát sáhttá leat Miššuvdnakollegia arkiivvas,
  Riikkaarkiivvas, muhto mis ii leat vel leamaš liiba ohcat
  doppe. [4]  čuoččuha baicce ahte 1861:s Láhppi báhpagielddas, mii
  dalle maiddái fátmmastii Ákŋoluovtta, ii lean oktage bistevaš skuvla,
  dušše 3 johttiskuvlla [5] Friis
  etnográfalaš kárttat gávdnojit interneahtas:
   [6] Stortingsproposisjon nr. 2–1878:  [7] Helge Dahl:
   , s.
  106 [8] Sámefoandda birra sáhttá
  lohkat Henry Minde artihkkalis  -girjjis.
  . [9] Helge Dahl:
   , s.
  161 [10] Helge Dahl:
   , s.
  227 [11] Olles instruksa gávdno
  Henry Minde artihkkalis 
  -girjjis. [12] Mii čállit dás
  su nama nugo lea čállon su hávdegeađgái Ákŋoluovtta boares
  girkogárddis. Giligirjjis ja suohkana sátnejođiheaddjigalleriijas
  čállo fastain Andreas A. Jox. Giligirji muitala maid ahte son jámii
  1930:s, muhto mii váldit vuođđun hávdegeađggi čállosa, mas čuožžu
  1933.. [13] Thomassen, Ole:
   . Sámi giellaguovddáš, Gáivuotna
  1999. [14] Reidar Nielsen:
   . Gyldendal 1986. [15] Artihkal dán iskkadeami birra boahtá maŋŋelis Sámi
  skuvlahistorjjás. [16] Pavel
  Andersen lei Deanus eret ja lei eváhko rádjái Jáhkogohpi (Korhámmana)
  internáhta oahpaheaddjin. Eanet dieđut su birra bohtet maŋŋá  . </p>
    <p>Eará artihkkalat
  girjjis Sámi skuvlahistorjá 3</p>
  </body>
</document>
