<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Historjjáhis gieldda skuvlahistorjjás</title>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <wordcount>3768</wordcount>
    <availability>
      <free/>
    </availability>
    <origFileName>http://skuvla.info/skolehist/lebesby-s.htm</origFileName>
    <parallel_text location="lebesby-n.htm" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 32698 $; file-specific xsl  Revision; common.xsl  $Revision$; </version>
  </header>
  <body>
    <p>På norsk</p>
    <p>Artihkal girjjis Sámi
  skuvlahistorjá 3Davvi Girji
  2009.</p>
    <section>
      <p type="title">Historjjáhis gieldda skuvlahistorjjás</p>
    </section>
    <section>
      <p type="title">Svein Lund lea čohkken</p>
    </section>
    <p>
      <em type="bold">Finnmárkku gielddain gullá Davvesiida daidda maid birra
        lea unnimusat čállojuvvon. Davvesiida lea sajáiduvvan
        turistamagnehta Davvenjárgga ja Gáŋgaviikka gaskkas,
        Gáŋgaviikkas lea fas Eurohpá nannáma davimus njárga. Lulábealde
        Davvesiidda leat Porsáŋggu ja Deanu gielddat, mat leat ollu
        beahkáneappot miehtá riikka. Gieldda namma sáhtášii seamma
        bures leamaš Lágesvuotna, go dan fátmmasta buot guovlluid dan
        vuona birra, olggumus heaitásan guollevearain gitta
        Lágesduoddarii vuotnabađa siskkobealde.</em>
    </p>
    <p>Vuona guolleriggodagat leat dološ áiggi rájes leamaš vuona
        mearrasámiid eallinláibin, muhto badjelmearálaš guollebivdu lea
        1900-logu nuppi bealde gurren vuona ja jávkadan eanaš
        eallinvuođus. Dat fas lea mielddisbuktán ahte olmmošlohku lea
        njiedjan mealgat. Olggumusas vuonas dážat vuođđudedje juo
        gaskaáiggis dážat guollevearaid. Moanat dain leat juo
        heaitásan, stuorimus mas ain orrot olbmot lea dálá
        gieldaguovddáš Gilivuotna. Dološ áiggi rájes lea leamaš čielga
        vuostálasvuohta «olggut ja siskkit suohkaniid» gaskkas, mii
        buorremuddui vástida osiide gielddas maid dážat ja sámit leat
        hálddašan.</p>
    <p>«Davvesiida lea historjjáhis gielda». Nie logai Edmund
        Johansen Gussanjárggas Lágesvuonas iežas gieldda birra
        jearahallamis 1997:s. Son čujuhii dasa ahte Davvesiiddas ii
        leat musea ii ge giligirji. 1970-logus bođii evttohus bálkáhit
        muhtin historihkkára, gii dalle lei čállime ránnjágieldda,
        Porsáŋggu, gilligirjji, vai son maiddái čálášii Davvesiidda
        gieldda birra, muhto dan hilggui gielddastivrra eanetlohku.
        Muhtimat leat geažidan ahte eai háliidan goaivut bearehaga
        historjjás, go dalle livččii boahtán ovdan man sámi dát
        historjá lea. Dattetge mii leat nagodan gávdnat juoidá,
        erenoamážit Riikkaarkiivvas, Romssa Stáhtaarkiivvas ja easkka
        almmuhuvvon girjjis báikkálaš girkohistorjjás.</p>
    <section>
      <p type="title">Dovddus olbmot skuvlahistorjjás</p>
    </section>
    <p>Máŋga dovddus olbmo geaid birra lea muitaluvvon eará sajiin Sámi
  skuvlahistorjá-girjjiin leat bargan báhppan dahje oahpaheaddjin
  guovllus mii dál lea Davvesiidda gielda</p>
    <p><em type="bold">Thomas von Westen</em> lei dáppe 1717:s ja njealji girku gaskkas
  maid son huksehii Finnmárkui, lei okta Davvesiiddas. Moadde jagi
  maŋŋá son bálkáhii <em type="bold">Knud Leem</em> Davvesiidda ja Porsáŋggu
  miššonearan. Leem šattai maŋŋil sámegiela professor Seminarium
  lapponicum nammasaš skuvllas Troandimis. Son lei vuosttáš gii čálii
  sámegiel grammatihka ja sátnegirjji, ja son almmuhii stuora girjji
  man namma lei <em type="italic">Beskrivelse over Finnmarkens lapper.</em> Čuođenáre
  jagi su maŋŋá bođii <em type="bold">Nils Vibe Stockfleth</em> , gii lei Davvesiidda
  báhppan 1828–39. Dán áiggis son čálii sámegiel áppesa, lohkangirjji
  ja grammatihka, seammás go jorgalii risttalaš girjjiid
  sámegillii.</p>
    <p>Baard Tvete, gii lei Davvesiidda suohkanbáhppan 1935–44 ja moadde
  jagi dan maŋŋá oahpaheaddjin Gussanjárggas, Sáltesávjjus ja
  Idjavuonas, čálii 1950-logus dutkosa <em type="italic">Skolebøker for samebarn i
  Norge fra Thomas von Westen til i dag.</em> Das son lea geavahan ollu
  ovdamearkkaid Davvesiiddas, nu ahte das lea maiddái ollu báikkálaš
  historjá.</p>
    <p>1960–67 lei <em type="bold">Stein Henriksen</em> suohkanbáhppan dáppe. Ovdalaš
  go fárrii Davvesiidii čálii artihkkala <em type="italic">Man dihtii sámiide
  gymnása?</em> , mii prentejuvvui moatti aviisii ja mas lei dehálaš
  rolla rahčamis álggahit sierra sámi gymnása.</p>
    <p>Áigodagas 1899–1903 lei dáppe oahpaheaddji gean namma lei <em type="bold">Isak
  Persen.</em> Son šattai maŋŋil oahpaheaddjin ruovttugielddastis,
  Unjárggas, válddii goarggu Saba ja 1906:s válljejuvvui vuosttaš sámi
  stuoradiggeáirrasin. Son lea maiddái beaggán <em type="italic">Sámi soga lávlaga
  čállin.</em> Áibbas nuppi bealde lei <em type="bold">Christen Brygfjeld</em> , gii
  lei oahpaheaddjin dáppe maŋimus jagiid ovdal go 1923:s šattai
  Finnmárkku skuvladirektevran. Álgo-jagiid maŋŋil go son álggii dan
  virgái de lei Finnmárkku skuvladirektevra čujuhus Davvesiiddas.
  Brygfjeld gulai buot garraseamos dáruiduhttiide, ja son lei maiddái
  bahábeakkálmas hui garra oahpaheaddjin.</p>
    <p>Maiddái nubbi, gii maŋŋil šattai skuvladirektevran, lea leamaš
  oahpaheaddjin dáppe. <em type="bold">Randi Nordback Madsen</em> lei Finnmárkku
  maŋimus skuvladirektevra 1986–92. Su vuosttaš oahpaheaddjivirgi lei
  duddeoahpaheaddjin Davvesiidda internáhtas 1947/48.</p>
    <p>1950-logus lei <em type="bold">Richard Bergh</em> oahpaheaddjin guovtti skuvllas
  gielddas. Dan botta go lei dáppe son čohkkegođii álbmotmuittuid, ja
  daid vuođul lea maŋŋá lea almmuhan máŋga girjji.</p>
    <section>
      <p type="title">«Ii oktage girji iežaset gillii»</p>
    </section>
    <p>Davvisiidda vuosttaš dovddus báhpaid gaskkas lei muhtin gii lei
  erenoamáš garra dáruiduhttinberošteaddji. Dat lei dánskalaš Peter
  Werloes, gii lei Gilivuona suohkanbáhpa juste maŋŋá go konfirmašuvdna
  álggahuvvui 1736:s. Son čállá 1743:s ahte báhpaid ferte geatnegahttit
  ahte eai dohkket ovttage konfirmašuvdnii <em type="italic">«jus eai sáhte čilget
  iežaset dárogillii (dánskagillii)»</em></p>
    <p>«Werloes čuoččuha ahte boasttuvuohta Norggas lea ahte miššonearat
  ja oahpaheaddjit leat váldán sámiid giela bearehaga vuhtii. Ja sámi
  váhnemat leat beare litnásat ja eahcálaččat mánáidasat, danin sii eai
  daga maidege vai mánát oahpašedje dánskkagiela.» Son háliida
  heaittihit sámemiššuvnna ja čállá ahte dánskagiella «galgá leat
  vuođđu, man ala dat ásahusat berrejit huksejuvvot, mat galget
  álggahuvvot sámiid bajásčuvgehusa várás.»</p>
    <p>Dattetge manná álggus baicce nuppeláhkái. Seminarium lapponicum
  álggahuvvo fas ja 1767:s almmuhii Knud Leem sihke sámi áppesa ja
  kátkkesmusa. Gerhard Sandberg, gii lei Nuorta-Finnmárkku miššoneara,
  muitala 1771:s ahte son lei ožžon muhtin dáin girjjiin Unjárgii,
  muhto Davvesiiddas lei ollu vearrat, doppe lei jámma girjeváili.
  Baard Tvete bájuha Sandberga raporta ná:</p>
    <p>
      <em type="italic">«Ii imaš ahte risttalašvuohta lea nu heittogis dilis go lea
  Lágesvuonas ja Deanus, «go sis eai leat leamaš girjjit iežaset
  gillii». Erenoamáš heittot lea Lágesvuonas. Doppe leat sámit hui
  nuppástuvvon. Doppe váilot meastá álfárot sámegiel girjjit. Ja doppe
  sis lea dasa lassin heajos skuvlameašttir, gii baicce galggašii leat
  giddagasas dan sadjái go oahpaheamen earáid. Ja báhppa boahtá dohko
  dušše guktii jahkái ja doallá rihpaid».</em>
    </p>
    <section>
      <p type="title">Čuorbbit sierra sámi joavkkus</p>
    </section>
    <p>Go eiseválddit 1800-logu loahpas áigo váldit sámegiela eret
  skuvllas, ožžo ollásit doarjaga Davvesiidda gieldda jođiheddjiin:
  <em type="italic">«Davvesiidda skuvlakommišuvdna ávžžuhii 1887:s ahte girjjit main
  lei guovttegielat teaksta, galge heaittihuvvot daid mánáide geat
  oppanassiige sáhtte oahppat juoidá. «Seammás dahká jáhkkimis
  riektamusat jus čohkke buot biire čurbbiid ovtta sámi jovkui.» Dát
  čuorbbit sáhttet beassat geavahit sámi girjjiid ja oažžut oahpahusa
  iežaset eatnigillii. Ii dattetge ábut geahččalit oahpahit sidjiide
  dárogiela. Dáid čurbbiid dihte dárbbaša danin maiddái boahtteáiggis
  girjjiid main lea sámegiel teaksta.»</em></p>
    <p>
      <em type="bold">Idjavuona skuvla huksejuvvui 1896:s, ovdal lei oahpahus
      darfegoađis. Dát govva lea 1908:s. Skuvla heaittihuvvui go
      Davvisiidda internáhtta lei gárvvis.</em>
    </p>
    <p>
      (Govva: Bernt Thomassen / Ulf Jacobsena govvačoahkkaldat)</p>
    <section>
      <p type="title">Eai beroštan váhnemiid oainnus</p>
    </section>
    <p>Sihke oahpaheaddjit ja báhpat sáhttet muitalit ahte váhnemat eai
  lean nu mielas dáruiduhttinrahčamussii. Oahpaheaddji Elias Gjervig,
  geas ledje sámi oahppit Sáltesávjjus, čállá iežas ohcamis sámefondii
  1885: <em type="italic">«Áiggun mearkkašit, ahte mun muhtin váhnemiin lean deaivan
  ollu vuostehágu, mii guoská dáruiduhttimii, go sámit dáppe eai eisege
  hálit oahppat dárogiela, muhto sávan dattetge ahte muhtin jagiid
  bargguin vel sáhttá ollásit vealtit sámegiela dáin biirriin.»</em></p>
    <p>Gjervig lei čielgasit áŋgiris dáruiduhtti ja jagi maŋŋá son
  muitala stuora ovdáneami birra ja vugiid birra maid son lea geavahan:
  <em type="italic">«Dan bokte ahte lean gieldán mánáid bottuin ja gaskabeaiveáiggis
  geavaheamis sámegiela ja movttiidahttán buohkaid geain lea oktavuohta
  mánáiguin, nu guhkás go vejolaš dárostit sidjiide, lean erenoamážit
  guokte maŋimus jagi fuomášan mealgadis ovdáneami
  dárogieloahppamis....»</em></p>
    <p>1890:s čállá suohkanbáhppa Nicolai Horneman
  skuvlastivrajođiheaddjin reive badjebearráigehččui: <em type="italic">«Skuvlastivrra
  čoahkkimis golggotmánu 12. b. dán jagi mearriduvvui oahpahusplána
  gieđahallamis «álgomearkkašumiid» vuolde čuovvovaččat:</em></p>
    <p>«Sámi mánáide sáhttá jus dárbbašlaš sámegiella geavahuvvot
  veahkkegiellan oahpahusas, ja sáhttá geavahit lohkan- ja
  oahppogirjjiid main lea sámegiel teaksta dárogiel teavstta bálddas,
  instruvssa mielde mii mearriduvvui golggotmánu 12.b. 1880.»</p>
    <p>Dát instruksa ii gieđahallojuvvon erenoamážit čoahkkimis, muhto ii
  boahtán oktage ágga dán mearrideami vuostá, danin go jurddašedje ahte
  ortnet mii lei mearriduvvon instruvssa mielde lea buot
  ulbmillaččamus.</p>
    <p>Mun sávan ahte dát ortnet sáhttá dohkkehuvvot maiddái Lágesvuona
  bealis, goit gaskaboddosaččat. Lea oainnat veadjemeahttun čohkket
  skuvlastivrra miellahtuid, geat orrot bieđgguid miehtá viiddis
  báhpagieldda, fas čoahkkimii dán dálvvi. In jáhke, ahte mearrádus dan
  birra, ahte eanetlohku šattašii doarjut sámegiela geavaheami eambbo
  go dat mii lea lobálaš instruvssa mielde. Oaivvildit oainnat dáppe,
  ahte dakkár viidásit sámegielgeavaheapmi dušše šattašii hehttet
  dáruiduhttinbarggu, mii dál manná jámmat ovddosguvlui, vaikko manná
  njozet,ja mii maiddái lei jurddašuvvon instruvssain mii mearriduvvui
  golggotmánu 12. b. 1880. <em type="bold">Jus nannejuvvošii, ahte váhnemiid
  sávaldat ja oaivil galggai mearridit das makkár giella galggai
  geavahuvvot, de šattašedje eanaš sámi váhnemat gáibidit ahte dušše
  sámegiella geavahuvvui, danin go eai beroš ávkkis, mii mánáide
  livččii oahppamis dárogiela, muhto diktet iežaset ovdagáttu ja
  vuostehágu dárogiela vuostá mearridit.</em> Mii guoská lohkama
  persovnnalaš oamasteapmái, in jáhke ahte nu go oahpaheapmi dál
  dáhpahuvvá, ahte lea mastege maid ballat eatnasiid hárrái. Iežan
  vásáhusaid dahken rihppaskuvllas ja seammaláhkái skuvlaeksámeniin.
  Sáhttá han leat ahte muhtimat ipmirdit oalle unnán, muhto seamma
  livččii leamaš jus sii livčče ožžon risttalašvuođaoahpu sámegillii,
  ja belohahkii rahpá maiddái instruvssa §6 vejolašvuođa viidásit
  geavahit sámegiela, man mearrádus dáppe nai 5 máná hárrái lea
  doaimmas. Nuppi rihppaskuvllas, mii mus lea leamaš, ledje han 18
  konfirmánttas dušše 4 sámi, muhto sii geat ipmirdedje unnimusat ja
  lohke heajumusat, eai gullan sámiide, muhto dážaide. Seammás go
  bessen addit dan 4 sápmelažžii árvosáni buorre risttalašvuođamáhtu,
  fertejin addit 3 dážii árvosáni oalle buorre risttalašvuođamáhtu ja
  ovtta velá heittogis risttalašvuođamáhtu.</p>
    <p>Davvesiidda skuvlastivra golggotmánu 30. b. 1890
  Dearvvuođaiguin
  N. Horneman
  Ovdaolmmái</p>
    <p>Dán reivii lea bisma čállán su kommentára:<em type="italic">Čujuhan Girkodepartemeantta čállosii golggotmánu 18. b. 1889,
  dieđihuvvon Davvesiidda suohkanbáhpa proavásgotti bokte, ahte go
  guoská gillii mii galgá geavahuvvot sámi guovlluin, berre erenoamážit
  váldit váhnemiid sávaldagaid ja oaiviliid vuhtii. Bivddán danin ahte
  ášši gieđahallojuvvo ođđasit.</em></p>
    <p>Romsa, čakčamánu 24. b. 1891</p>
    <p>J. A. Skaar.</p>
    <section>
      <p type="title">«Geat lohket iežaset giela»</p>
    </section>
    <p>Lea čielggas ahte iešguđet oahpaheaddjit, velá ovtta gielddas,
  ipmirdedje ja geavahedje dáruiduhttininstruvssa iešguđet láhkái.
  Bajábealde oinniimet ahte Sáltesávjju oahppit gildojuvvojedje
  sámásteamis velá bottuin nai. Lánavuona oahpaheaddjis, Nils
  Pedersenis, fas lei eará oaidnu. Son čállá 1884:s: <em type="italic">«Oktiibuot 44
  skuvlageatnegahtton máná, dáid gaskkas 4 dáža, 1 kveana duogážis,
  lohket sámegiela, 39 sámi máná, geat lohket iežaset giela, muhto
  belohahkii ohppet dárogiela.»</em></p>
    <section>
      <p type="title">«Dušše noađđi ja váivi»</p>
    </section>
    <p>1896: prentejuvvui dokumeanta man namma lei <em type="italic">Indberetning om
  Lebesby folkeskoler for femåret 1891–1895 inkl.</em> Muitalus boahtá
  Davvesiidda skuvlastivrras, orru leame suohkanbáhpa Horneman čállán
  dan. Mii bájuhit dás olles IX kapihttala, <em type="italic">Oppalaš mearkkašumit</em>
  , go dat addá erenoamáš buorre govvideami geográfalaš, sosiála ja
  gielalaš eavttuin mat dalá skuvllas sáhte leat Finnmárkku
  vuonain:</p>
    <p>
      <em type="italic">IV B:s, skuvlajávkamat, oidno ahte jávkamat dan viđa jagis leat
  gaskamearálaččat leamaš 26 %. Go jávkamat leat nu stuorrát, leat
  sivvan dasa vuohččan váttis báikkálaš dilit, dainna go unna
  olmmošlohku orru bieđgguid hui stuora viidodagas, mainna skuvlaluodda
  máŋgasiidda šaddá guhkki ja lossat, juogo luottahis váriid badjel
  dahje dábálaččat rabas vuonaid mielde. Guhkes gaskkat, garra biekkat
  erenoamážit dálvet ja olbmuid dábálaš geafes dilit dahket váttisin ja
  veadjemeahttumin sáddet mánáid skuvlabáikái.</em>
    </p>
    <p>Leat hárve olbmot, geain lea doarvái dienas háhkat láigoveahki, ja
  danin lea dávjá váttis sáddet buot skuvlageatnegahtton mánáid skuvlii
  oktanaga. Muhtimat dárbbašuvvojit veahkkin viesus, erenoamážit go
  dáluisit ja ráves bártnit leat guolásteamen guhkkin eret ruovttus.
  Dasa lassin lea nu ahte mánáid dearvvašvuođadilli mannan jagiid ii
  leat leamaš buorre, erenoamážit lea njoammu liikedávda leamaš sivvan
  jávkamiidda. Unna lavdnjegoađážat, mat leat heittogat, main lea unnán
  áibmomolsun ja hui dávjá leat nuoskkit, lea buorre eanavuođđu dákkár
  dávddaide, danin lea váttis hehttet daid ja beassat dain eret.</p>
    <p>Muhto dattetge ii sáhte biehttalit ahte skuvlaohcan livččii leamaš
  mealgat buorit, jus váhnemiid beroštumit skuvlii livčče stuorit.</p>
    <p>Dađe bahábut ferte daddjot ahte fuollameahttunvuohta skuvlla ektui
  lea hui dábálaš. Skuvla lea máŋgasiidda (illudahtti spiehkastagat
  gávdnojit dieđusge) dušše fal noađđi ja váivi, ja lea vissásit dušše
  unnitlohku, geat oidnet skuvlaoahpahusa mearkkašumi ja sivdnádusa
  sihke mánáide ja sin ruovttuide. Gehččet dábálaččat skuvlii ja dan
  oahpaheddjiide vuosteháguin ja luohttemeahttunvuođain ja leat unnán
  dahje ii makkárge ipmárdus skuvlla stuora doaimmas ja oahpaheddjiid
  ovdasvástideaddji ja váibadahtti daguin. Skuvla bargá danin lossa ja
  váttis dilis, oaidná unnán bohtosiid iežas veahkkeárjjalaš barggus ja
  gávdná unnán miehtemiela ja doarjaga iežas barggu hárrái rávesolbmuid
  gaskkas.</p>
    <p>Huvda skuvllain lea oppalaččat buorre.</p>
    <p>Dáruiduhttinbarggu sáme-čeardda mánáid gaskkas manná njoazit
  ovddosguvlui, vaikko sámi váhnemat vuostálastet. Eanetlohku
  konfirmerejuvvon sámi nuorain máhttet lohkat, hupmat ja ipmirdit
  dárogiela.</p>
    <p>Loahpahettiin dán muitalusa Davvesiidda álbmotskuvllaid birra,
  cealkkán sávaldaga ja doaivvu ahte álbmoga ráhkisvuohta skuvlii, dan
  daguide ja oahpaheddjiide galgá šaddat, nu ahte dat sáhttá ovddidit
  visot, mii sáhttá bálvalit bajásšaddi nuoraid ávkin ja
  sivdnádussan.</p>
    <p>Davvesiidda skuvlastivra golggotmánu 15. b. 1896.</p>
    <section>
      <p type="title">«Vuollegis kulturvuođđu ja heittogis vuoiŋŋalaš attáldagat»</p>
    </section>
    <p>Gudbrand Tandberg, gii lei suohkanbáhppa ja skuvlastivrra
  ovddaolmmái 1897–1904, lei áŋgiris dáruiduhtti, ja čálii
  skuvladieđáhusas jagiid 1896–90: <em type="italic">«... fertejit váttisvuođat
  seaguhuvvon giellaguovlluin eambbo ahte eambbo luottahuhttot dainna
  ahte dáruiduhttin, humanitehta rájiid siskkobealde, ovddiduvvo nu
  árjjalaččat go vejolaš».</em></p>
    <p>1904:s čálii Tandberg vástádussan skuvladirektevrra gažaldahkii
  gieldda skuvlaortnega birra: <em type="italic">«Ferte dađe bahábut mieđihuvvot ahte
  skuvlaohcan ja oahpahusa boađus ii leat dohkálaš Dorskavuona,
  Lánavuona ii ge Stuorravuona biirriin. Maiddái dáruiduhttima hárrái
  leat mánát oalle bázahallan. Sivvan dasa ahte lea heittogis
  skuvlaohcan, lea vuosttažettiin váhnemiid fuollameahttunvuohta,
  nubbin guhkes ja váttis skuvlageaidnu, ja bivttas- ja borramušváili.
  Sivva heajos bohtosii lea unnán skuvlaohcama lassin, degenerašuvdna,
  vuollegis kulturvuođđu ja heittogis vuoiŋŋalaš attáldagat ja rumašlaš
  ja vuoiŋŋalaš lámisvuohta.»</em></p>
    <section>
      <p type="title">«Skuvladilit mat gullet Finnmárkku šlunddimusaide»</p>
    </section>
    <p>Nie govvedii oahpaheaddji Isak Persen (maŋŋil Saba) diliid
  Davvesiiddas go lei oahpaheaddjin dáppe birrasiid ovddit
  čuohtejahkemolsumis. Son čállá sámefoandalasáhusohcamis 1900:s ahte
  <em type="italic">«Lánavuonas, Idjavuonas ja Stuorravuonas, gos mun barggan
  oahpaheaddjin, leat dušše sámemánát».</em></p>
    <p>Persen ii lean áidna gii váidalii skuvladiliid.
  Skuvlastivraovdaolmmái Tandberg ozai 1901:s doarjaga
  skuvladirektevrras <em type="italic">«dárbbašeaddji skuvlamánáid interneremii» ja
  «skuvlaáiggi guhkideapmái Lánavuona, Idjavuona ja Dorskavuona
  biirriin».</em> Ohcama son ákkastalai nie: <em type="italic">«Illá dárbbaša lagabui
  čujuhit dasa, makkár erenoamáš doarjja skuvlaohcamii livččii doarjja
  dárbašeaddji skuvlamánáid goartilastimii dákkár geafes ja erenoamáš
  bieđggus guovllus, gos maiddái lea váttis mátkkoštit. Diehtun
  dieđihuvvo ahte seaguhuvvon skuvlabiirres orrot sullii 60 máná
  skuvlaáiggis eret ruovttus, eatnasiin leat hui geafes váhnemat. Dasa
  lassin boahtá ahte maiddái máŋggas sis, geat orrot ruovttus, fertejit
  oažžut doarjaga sihke borramuššii ja biktasiidda vai galget beassat
  skuvlii. Vaikko gefiiddoaimmahat vaŋuha nu guhkás go nagoda, lea ain
  borramuš- ja bivttasváili dábáleamos sivaid gaskkas go oahppit jávket
  skuvllas.»</em></p>
    <section>
      <p type="title">Dáža ja sámi biirret</p>
    </section>
    <p>1903:s ledje njeallje oahpaheaddji Davvesiidda gielddas geat ohce
  sámefoandalasáhusa. Dat mearkkaša ahte sis buohkain ledje sámi
  oahppit. Muhto sii eai lean dássidit juohkásan. Isak Persen (Saba)
  lei áidna geas ledje dušše sámi oahppit. Nils Johansenis lei
  Davvesiidda biire, gos buot oahppit ledje dážat, ja Dorskevuotna, mii
  fas lei áibbas sámi biire. Elias Gjervigas lei Gilivuotna, mii lei
  dáža biire, ja Gihpovuotna mii lei sámi. Maŋimus oahpaheaddjis,
  Ingebrigt Kramvikas, ledje Sáltesávjju ja Beahkkirvuona biirret, ja
  dieđiha ahte dat ledje seaguhuvvon sámi ja dáža. Jáhkkimis ledje
  dalle maiddái moadde oahpaheaddji suohkana olggut osiin, muhto doppe
  lea olbmot leamaš nu dárogielagat ahte ii lean leamaš vuođđu ohcat
  sámefoandalasáhusa. 1909:s lei P. Olsen váldán badjelasas Lánavuona
  biirre, man govvida nie: <em type="italic">«Lánavuona biirres hupmet dušše fal
  sámegiela ruovttuin, danin lea dáruiduhttinbargu dáppe lossa
  noađđi.»</em></p>
    <p>
      <em type="bold">Davvisiidda internáhta dalle go lei ođas, jáhkkimis
      govviduvvon 1916:s</em>
    </p>
    <p>
      (Govva: Bernt Thomassen / Ulf Jacobsena govvačoahkkaldat)</p>
    <section>
      <p type="title">Stáhtainternáhtta Davvesiiddas</p>
    </section>
    <p>Báikkálaš skuvlaeiseválddiid internáhttagáibádus heivii bures
  oktii guovddáš eiseválddiid internáhttaplánain, ja 1912:s váldui ođđa
  internáhtta Davvesiiddas atnui. Dalle heaittihedje unna skuvllažiid
  siskkit Lágesvuonas, muhto olggut vuona skuvllažat biste gitta soađi
  rádjái. Ovddit ohppiid muitalusaid vuođul čilge Leif Isaksen
  Davvesiidda internáhta dili nie: <em type="italic">«Historjá Davvesiidda internáhta
  birra dan rájes soađi rádjái lea vuohččan muitalus dán birra:
  skuvlamánáid nohkameahttun váibadahtti ja garra mearramátkkiid,
  ahkidis earránemiid ja áibbašeaddji mánaid, saŋášdávdda- ja
  dihkkeváivi, mánáid borramuša rájehis seastima, ja persovnnalaš
  juonaid skuvlla ja internáhta bargiid gaskkas.</em></p>
    <p>Skuvlajahki lei juhkkojuvvon vuoruide, ja mánát fertejedje gierdat
  leat ruovttus eret 6–12 vahku ain hávil. Máŋggas fertejedje
  ijastallat mátkkoštettiin skuvlii ja mánát siskkimusat vuonas
  fertejedje dávjá vuordit Báktesullos moadde beaivvi – ja ledje dávjá
  measta borramuša haga. Mátkkiid fertejedje váhnemat máksit.»</p>
    <section>
      <p type="title">Oahppit dulkan</p>
    </section>
    <p>Áigodagas ovdal nuppi máilmmisoađi eat leat nagodan gávdnat
  ovttage muitalusa mo lei leat oahppin Davvesiiddas. Mii leat gávdnan
  ovtta muitalusa oahpaheaddji bealis. Dat lea Helga Lovise Gjølberg
  (maŋŋá náitalan Steinholt), gii 1916:s bođii Østlandets bargat
  oahpaheaddjin Davvesiiddas. Son muitala: <em type="italic">«... Skuvla masa bohten
  lei juhkkojuvvon 6 oassái ja ođđajagi rájes vázze 5. ja 6. luohkká 14
  vahku. Ožžon 5. luohká. Sullii bealli ohppiin ledje sámit, muhto
  buohkat máhtte hupmat ja ipmirdedje dárogiela. Vearrát šattai go giđa
  mielde ožžon 1. luohká. Ledje muhtin oahppit geat eai máhttán
  dárogiela. Manai buorebut go navden. Mánát ledje šiegat ja
  oahpalaččat ja sámemánát geat ipmirdedje dárogiela veahkehedje mu
  jorgalit earáide dan maid mun lohken. Luohkkálanjas mis ledje guokte
  stuora lámppá matadoraboldiiguin, maid ferte deavdit parafiinnain
  juohke beaivvi. Ledjen lihkus hárjánan parafinlámppáide ruovttus,
  muhto in lean ovdal geavahan lámpáčuovgga skuvlaáiggis.»</em></p>
    <section>
      <p type="title">– Det flotte skoleinternatet en skjærende motsetning</p>
    </section>
    <p>Ovdal ledje leamaš hui vártnuhis skuvladilit, muhto sođiid gaskkas
  ođasmahttojuvvojedje Davvesiidda suohkana skuvlavisttit mealgat.
  Ibenhard Christensen ja Emil Johansen govvida dán artihkalráiddus
  Vestfinnmark Arbeiderblad-aviissas 1937:s: <em type="italic">«Ieš Davvesiiddas
  oahpahuvvui guhká unna heittogis lanjas, nu gárži ahte oahpaheaddjis
  illá lei sadji lihkadit mánáid gaskkas. Davvesiidda hámálaš
  skuvlainternáhtta lea čalbmáičuohcci vuostálasvuohta. Gilivuona
  boares skuvla čuožžu loddelanolmmožin ođđa viesu ektui, mii
  huksejuvvui moadde jagi áigi. Skiehttebierggis oahpahuvvui álgojagiid
  fiervábuvrris, muhto boađe fal odne ja geahča skuvlavistti doppe.
  Sáltesávjjus oahpahii oahpaheaddji Gjervig jahkečuođi gaskkamuttus
  unna gámmáris gos fertii váldit ohppiid áskái vai čáhkat. Dál lea
  fárddalaš skuvlakapealla dan báikkis. Dáigevuona guollevearas
  huksejuvvo dán jagi hámálaš internáhtta, skuordna luokku ektui mii
  ovdal lea geavahuvvon. Vuoksageaillus vázze mánát johttiskuvlla,
  nuppi dálus nubbái. Bevddiide ii lean sadji ja oahpaheaddji fertii
  muhtumin oađđit seamma lanjas. Čáppa skuvlavisti čuožžu dál dan
  báikkis. Jna.»</em> Ávnnaslaš dilit skuvllain ledje nappo mealgat
  buoriduvvon ovdal go soahti bođii.</p>
    <p>
      <em type="bold">På Veidnes hadde man i mellomkrigstida skole og kirke i
      ett og samme hus, det blei kalt skolekapellet.</em>
    </p>
    <section>
      <p type="title">Guhkás ovdánan nálleseaguheapmi</p>
    </section>
    <p>1943:s dagai nasisttalaš sisriikkadepartemeanta, Finnmárkku
  skuvladirektevrra bokte, iskkadeami, mas buot Finnmárkku
  skuvlastivrrat galge vástidit dáid gažaldagaid:<em type="italic">1. Galle sámi máná ožžot oahpahusa álbmotskuvllain...?
  2. Galle sámi oahpaheaddji oasálastet dán oahpahussii, ja dáid
  oahpaheddjiid namat ja čujuhusat.
  3. Oaivvildit go skuvlaeiseválddit ahte livččii buorre jus sámi
  oahpaheaddjit eambbo geavahuvvojit sámi mánáid oahpaheapmái?
  4. Livččii go skuvlaeiseválddiid mielas ávkkálaš, jus sáhtášii
  álggahit internáhttaskuvllaid main leat dušše fal sámi
  oahpaheaddjit?</em></p>
    <p>Dá lea Davvesiidda skuvlastivrra vástádus:<em type="italic">Sámi mánáid skuvladilit
  1. Eat dieđe galle buhtes sámi mánát leat. Eanaš mánát Davvesiidda
  suohkanis leat seaguhusnális, sámi – kveana – dáru.
  2. Ii oktage sámi oahpaheaddji
  3. Gal livččii buorre jus Davvesiidda skuvllas livččii okta
  oahpaheaddji gii máhtášii sámegiela, go leat muhtin easkkaálgit geat
  máhttet dárogiela hui heittogit.
  4. Nálleseaguheapmi lea mannan nu guhkás ja gielladilit leat nu
  seaguhuvvon ahte sierra internáhta sámi mánáide sámi oahpaheddjiiguin
  ii leat dárbbašlaš.
  Davvesiidda skuvlastivra borgemánu 25. b. 1943</em> Baard Tvete</p>
    <section>
      <p type="title">Bráhkkaáigi</p>
    </section>
    <p>Soađi áiggi válde duiskalaččat álggos muhtin internáhtaid iežaset
  atnui, ja 1944:s bolde buot gieldda skuvlavisttiid. Soađi maŋŋá lei
  álgit ođđasit. Álgoáigge sáddejuvvojedje máŋga máná Lágesvuonas
  Vuotnabađa internáhttaleirii Romssas. 1946 čavčča rájes
  internerejuvvojedje mánát Sáltesávjjus, Dáigevuonas ja Guodáviikkas
  Idjavuona ođđa guossedálus. Doppe lei skuvla dassái go Davvesiidda
  internáhtta lei huksejuvvon ođđasit 1950-logu gaskkamuttus. Sullii
  seamma áiggi ledje maiddái ođđa skuvllat gárvvisin Dáigevuonas ja
  Sáltesávjjus. Dorskavutnii ja Gussanjárgii huksejuvvojedje
  gaskaboddosaš skuvllat, mat dalle heaittihuvvojedje go Davvesiidda
  internáhtta lei gárvvis.</p>
    <section>
      <p type="title">Váhnemiid nuvttá bargu ja gieldda suoládeapmi</p>
    </section>
    <p>Juste soađi maŋŋá áŋgirušše siskkit Lágesvuona váhnemat oažžut
  sierra skuvlla Gussanjárgii. Sis lei dalle bráhkka mii dan áiggi
  diliid ektui lei dohkálaš skuvlavistin, ja vaikko lei garra
  vuosteháhku, nagodedje oažžut eanetlogu gielddastivrras álggahit
  sierra skuvlabiirre. Dan maŋŋá barge váhnemat álbmogassii lanjastit
  bráhka skuvlan ja internáhttan. Juolludeamit stáhtas ja gielddas
  ledje beare unnán, ja váhnemat fertejedje ieža háhkat eanaš dávviriid
  maid skuvla dárbbašii. Earret eará lágidedje dánsafeasttaid
  skuvlabráhkas lávvordagaid.</p>
    <p>Gieldda bealis ledje oaidnán Gussanjárgga skuvlabiire vuođđudeami
  dušše gaskaboddosaš čoavddusin dassái go internáhtta lei huksejuvvon.
  Muhto báikkálaš olbmot háliidedje bistevaš skuvlla. Boahtte riidu
  bođii juo 1950:s. Dan dihte go bráhkka álggos lei ceggejuvvon báikái
  mii lei hui njuoskkas, guohcadišgođii farga. Gieldda sávaldaga vuostá
  sirde dalle olbmot ieža skuvlla goikásat sadjái. Doppe besse dalle
  joatkit dan rádjái go internáhtta gárvvistuvvui Davvesiidii.
  Davvesiidda internáhtta huksejuvvui guovtti muttus. Vuosttaš lei
  gárvvis 1954:s. Gussanjárgga internáhttaohppiid sirde dalle dohko, ja
  dušše oahppit ieš Gussanjárggas báhce. Oahppilohku njiejai beliin.
  1955 čakča lei nubbi huksenmuddu gárvvis Davvesiiddas, ja dalle galge
  maiddái eará Gussanjárga-oahppit dohko. Dalle váhnemat lágidedje
  skuvlastreaikka, dan birra muitala Edmund Johansen eará artihkkalis
  dán girjjis.</p>
    <p>Stuora oassi Gussanjárgga skuvlla dávviriin ja neavvuin ledje
  dakkárat maidda váhnemat ledje čoaggán ruđa basáriid ja ávvudemiid
  bokte. Muhto gielda válddii visot, maiddái telefovnna, ja sirde
  Davvesiidda ja Gilivuona skuvllaide. Dat dagahii ahte vuostálasvuođat
  giliolbmuid ja gielddajođiheddjiid gaskkas vearáskedje.</p>
    <p>Skuvlastreaikka boađus lei ahte huksejuvvui bistevaš skuvlla
  Gussanjárgii, dát lei gárvvis 1958:s. Dalle fertejedje váhnemat
  vuorjat guhká oažžun dihtii telefovnna ruovttoluotta, muhto manne vel
  moadde jagi ovdal go ožžo dan. Loahpas biire oaččui 1000 ruvnno
  buhtadussan dávviriin mat ledje jávkan, muhto Leif Isaksena dieđuid
  mielde ii oktage diehtán 1979:s gosa ruđat ledje jávkan.</p>
    <p>Unnán oahppit ja guovdilastinpolitihkka dahke ovttas ahte skuvla
  fas heaittihuvvui 1970:s. Maiddái dán háve dat dáhpáhuvai váhnemiid
  vuostecealkámušaid vuostá, ja muhtin váhnemat dolle unnimus mánáid
  ruovttus ja biehttaledje sáddemis sin internáhttii. Uhkidedje
  ráŋggáštusaiguin ja sáhkuiguin, muhto ii oktage goit dubmejuvvon.
  Maiddái dán háve fievrridii gielda buotlágán dávviriid, daid gaskkas
  daid maidda váhnemat ledje čoaggán ruđa.</p>
    <p>Muhto 70-logus bođii nana lihkadus lávddadit skuvllaid, ja ovttas
  stuorit oahppiloguin dat dagahii ahte skuvla álggahuvvui fas
  1975:s.</p>
    <p><em type="bold">Gussanjárgga skuvla 2007</em>
        (Govva: Svein Lund)</p>
    <section>
      <p type="title">Sámegiella válgafágan</p>
    </section>
    <p>Eanaš Gussanjárgga ohppiin lea leamaš sámi duogáš, muhto
  dáruiduhttin ja giellamolsun dagahii dađistaga ahte dušše áhkuid ja
  ádjáid buolva sámástii. Maŋimus logijagiid eanaš váhnemat eai leat
  máhttán sámegiela.</p>
    <p>Lea vuohččan oahppit, eai ge váhnemat, geat leat sávvan
  sámegieloahpahusa skuvllas. Vuosttaš geahččaleapmi lei 80-logu
  loahpas. Gilis ii lean sámegieloahpaheaddji, muhto háhke oahpaheaddji
  Bissojogas, Hans Fr. Eriksen. Oahpahus fertii dalle leat eahkedis.
  Oahppit ožžo sámegiela válgafágan ja vástideaddji friddja
  skuvlaáiggis. Seammás ledje muhtin rávesolbmot geat maiddái
  háliidedje oahppat sámegiela, nu ahte lágiduvvui
  rávesolbmuidoahppokursa Sámiid Eatnansearvvi bokte. Dát doaimmai
  muhtin áiggi, muhto de oahpaheaddji buohccái ja fertii heaitit.</p>
    <p>Álggogeahčen 1990-logu válljejedje golbma nuoraidskuvlaoahppi
  sámegiela nubbin giellan. Eai gávdnan gelbbolaš oahpaheaddji, muhto
  čuvvo Davvinkurssa, rektor Erna Pettersen bagadallin. Son lei ieš
  lohkan Davvin, muhto cealká ieš ahte ii máhttán doarvái sámegiela
  addit albma oahpahusa.</p>
    <p>Maŋŋil 90-logus ožžo muhtin áigodaga Harald Kåvena oahpaheaddjin.
  Son orui dalle Breannjas, Porsáŋggus. sullii 6 miilla Gussanjárggas.
  Dát lei fas eahketoahpahus. 2000-logus ii oktage lea gáibidan
  sámegieloahpahusa, muitala rektor.</p>
    <section>
      <p type="title">«Gosa jávke buot mearrasámit?»</p>
    </section>
    <p>Vaikko skuvla ii leat nagodan addit bistevaš sámegielfálaldaga, de
  goit lea beroštan ollu sámi kultuvrras. – Mis lei čielga áigumuš,
  muitala Gerd Erlandsen, váldit vára báikkálaš sámi ja kveana
  kultuvrras nu bures go vejolaš. Muhtin jagiid áigi mis lei stuora
  prošeakta maid gohččodeimmet «Kor blei alle sjøfinnan av?» («Gosa
  leat buot mearrasámit jávkan?»). Oahppit galge geahččat ruovttoluotta
  dan áigái go dáppe orro dievva olbmot geat buohkat sámástedje, ja
  geahččalit gávnnahit gosa sii ledje šaddan. Nie ohppe ollu historjjá,
  dáruiduhttima ja guovdilastinpolitihka birra. Leat leamaš eanet
  fágaidgaskasaš prošeavttat, main leat ovttasbargan giliolbmuiguin ja
  boazosápmelaččaiguin geain lea geasseorohat dáppe.</p>
    <section>
      <p type="title">Loahppa Gussanjárggas?</p>
    </section>
    <p>Siskkit Lágesvuona olmmošlohku lea njiedjan dramáhtalaččat maŋimus
  logijagiid. Ovdal ledje «siskkit ja olggut suohkan» sullii seamma
  stuorrát, muhto siskkit oasi olmmošlohku lea dál njiedjan
  goalmmadassan. Erenoamážit leat báhcán unnán mánnábearrašat, mii fas
  lea dahkan ahte leat šaddan unnán oahppit. Gussanjárgga skuvllas
  ledje skuvlajagis 2007/08 dušše njeallje oahppi. De guovttis
  fárriiga, ja 2008 čavčča šadde skuvlabiirres dušše fal guokte oahppi.
  De bođii heaittihanuhkádus fas, ja 2008 geasi mearridii Davvesiidda
  suohkanstivra ahte dát oahppiguovttos beassaba vázzit skuvlla
  ruovttugilis dušše guokte beaivvi vahkus. Eará beivviid soai ferteba
  mátkkoštit Davvesiidii, mii lea 11 miilla guđege geainnu. Fas
  váhnemat vuostálaste. Čálidettiinan dán (2008 čakčamánu) lea čielggas
  ahte Gussanjárgga heaittihuvvo sierra skuvlan, Gussanjárgga oahppit
  ja oahpaheaddji gullet Davvisiidda skuvlii, muhto geahččalit gávdnat
  čovdosa nu ahte oahppiguovttos oažžuba nu ollu oahpahusa go vejolaš
  ruovttubáikkis.</p>
    <section>
      <p type="title">Sámegiella Davvesiidda skuvllas</p>
    </section>
    <p>Davvesiidda skuvllas álggahedje sámegieloahpahusa easkka 2003:s.
  Lei bearaš mii fárrii deike, ja mánát háliidedje sámegiela nubbin
  giellan. Ohppiid eadni lei Deanus eret ja lei sámegielat. Sus ii lean
  oahpaheaddjioahppu, muhto válddii badjelasas oahpahit sámegiela,
  álggos iežas mánáide, maŋŋil ledje eanet mánát geat háliidedje
  searvat. Maŋimus jagiid leat leamaš gitta logenáre oahppi geat leat
  lohkan sámegiela muhtin dásis, dat lea sullii 30 % ohppiin. 2008
  rájes leat skuvla ožžon ođđa sámegieloahpaheaddji. Son lea oahppan
  ovdaskuvlaoahpaheaddji ja sus lea jahkebeale allaskuvlaoahppu
  sámegielas. Skuvlajagi 2008/09 lohket 9 oahppi sámegiela, sii leat
  golmma joavkkus; vuosttašgiella, nubbegiella 2 ja nubbegiella 3.</p>
    <p>
      <em type="bold">Gáldut</em>
    </p>
    <p>Geahča dárogiel teavstta</p>
    <p>Eará artihkkalat
  girjjis Sámi skuvlahistorjá 3</p>
  </body>
</document>
