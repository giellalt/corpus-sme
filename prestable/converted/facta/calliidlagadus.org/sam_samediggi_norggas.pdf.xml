<document xml:lang="sme" id="no_id">
  <header>
    <title/>
    <genre code="facta"/>
    <author>
      <unknown/>
    </author>
    <wordcount>352</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.calliidlagadus.org/govat/doc/sam_samediggi_norggas.pdf</origFileName>
    <parallel_text xml:lang="nob" location="nor_sametinget_norge.pdf"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Gonagas Harald rahpamin 5. Sámedikki, golggotmánu 9. b. 2005:s. Govva: Min ÁiGi.</p>
    <p>Sámediggi Norggas</p>
    <p type="listitem">- Sámiid álbmot válljen politihkalaš orgána</p>
    <p>Norgga Sámedikki áirasiid válljejit sápmelaččain miehtá riikka válggaid bokte. Sámediggi lea iešmearrideaddji politihkalaš orgána ja sámiid alimus ovddasteaddji orgána Norggas. Sámedikki lágalaš vuođđu gávdno Sámelága paragráfas 1–2, mii cealká ahte sámi álbmogis galgá leat iežas riikaviidosaš sámediggi, masa sámit leat válljen sámiid. Sámedikki vuođđudeapmi lea dehálaš oassi Norgga vuođđolága paragráfa 110a:s, mii mearriduvvui Norgga Stuoradikkis cuoŋománu 21. b. 1988:s. Vuođđolága paragráfa 110a cealká: <span type="quote">«Lea stáhta eiseválddiid geatnegasvuohta láhčit diliid nu ahte sámi álbmotjoavku sáhttá seailluhit ja ovddidit iežas giela, kultuvrra ja servodateallima.š</span> Sámedikki politihkalaš váldái gullet visot áššit maid Sámediggi oaivvilda leat sámiide guoski áššit.</p>
    <p>Sámedikkis leat 43 áirasa (2005:s viiddiduvvon 39 áirasis) geaid sámit leat válljen sámi jienastuslogu vuođul. Norga lea juhkkojuvvon 13 válgabiiriide. Sámediggái válljen lea juohke njealját jagi oktanaga stuoradiggeválggain. Dievasčoahkkin lea Sámedikki alimus orgána ja das lea bajimus váldi doaimmahit Sámelága geatnegasvuođaid. Dievasčoahkkimat dollojuvvojit njeallje geardde jagis. Dievasčoahkkimiid gaskkas lea Sámediggeráđđi mas lea ovddasvástádus gozihit áššiid maidda Sámedikkis lea ovddasvástádus. Sámediggeráđi jođiha Sámediggepresideanta. Sámedikki ráđđelahtut, oktan presideanttain, leat válljejuvvon Sámedikki áirasiid gaskkas. Muđui leat Sámedikkis máŋga lávdegotti juhkkojuvvon fáttáid mielde, ja mat barget sierralágan áššiiguin.</p>
    <p xml:lang="sms">1 – 2</p>
    <p>Sámedikki dievasčoahkkin. Govva: Min ÁiGi.</p>
    <p>Sámedikki doaimmat leat guovtti oasis: (1) doaibmat sápmelaččaid politihkalaš álbmotválljen orgánan ja ovddidit politihkalaš vuolggahemiid, ja (2) doaimmahit hálddahuslaš doaimmaid maid norgga eiseváldit juhket, dahje mat lága bokte juhkkojuvvojit Sámediggái. Politihkalaš orgánan Sámediggi bargá áššiiguin maid dat oaivvilda gusket sápmelaččaide, dahje maidda sápmelaččain lea sierralágan beroštupmi. Sámediggi vuolggaha doaimmaid ja buktá oainnustis buot áššiide mat juogaládje gusket Sámediggái ja Sámedikki bargguide.</p>
    <p>Norgga stáhta juolluda ruhtadeami mii lea dárbbašlaš Sámediggái vai dat sáhttá doaimmahit iežas válddi. Ruhtadeapmi juolluduvvo iešguđetge osiin našunála bušeahtas. Ráđđehusas lea Bargo ja searvadahttindepartemeanta mas lea ovddasvástádus sámi áššiide. Lea maid Bargo ja searvadahttindepartemeanttas mas lea ráđđehuslaš ovddasvástádus Stuoradiggái Sámedikki ruhtageavaheami ovddas. Departemeanttas lea váldi gáibidit rehketdoalu ja raporttaid Sámedikkis movt ruđaid leat geavahan, go dát orru dárbbašlaš. Muhto Sámedikkis lea goitge oalle stuora ruđalaš iešmearrideapmi ja juolluda ruđaid iežas vuoruhemiid mielde.</p>
    <p>www.samediggi.no www.galdu.org  Samene – en håndbok, Karasjok 2003</p>
    <p xml:lang="sms">2 – 2</p>
  </body>
</document>
