<document xml:lang="sme" id="no_id">
  <header>
    <title/>
    <genre code="facta"/>
    <author>
      <unknown/>
    </author>
    <wordcount>239</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.calliidlagadus.org/govat/doc/sam_boazodoallu.pdf</origFileName>
    <parallel_text xml:lang="nob" location="nor_reindrift.pdf"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 134027 $; </version>
  </header>
  <body>
    <p>Boazodoallu- sierra sámi ealáhus Norggas</p>
    <p>Boazodoallu lea árbevirolaš sámi ealáhus Norggas, ja boazodoallu lea lágalaččat suddjejuvvon sierra sámi ealáhussan. Dat mearkkaša ahte boazodoalloguohtonguovlluin, lea boazodoallu lágalaččat ráddjejuvvon sierravuoigatvuohtan olbmuide geain lea sámi duogáš ja geain lea gáibiduvvon gullevašvuohta boazodoallobearrašii. Odne lea sullii 2800 olbmos gullevašvuohta boazodollui Norggas.</p>
    <p>Boazodoalloguovllut Norggas mannet ruošša rájis davvinuortan gitta Femundenguvlui lullinuortan. Norga lea juhkkojuvvon guđa boazodoallohálddašanguvlui, mat leat fas juhkkojuvvon gávccilogiguovtti orohahkii.</p>
    <p>Boazosápmelaččat johtet ealuideasetguin siseatnamis riddoguovlluide, ja ruovttoluotta. Muhtimat johtet riikarájiid rastá, gaskal Norgga ja Ruoŧa. Boazosámi servodagat leat juhkkojuvvon siiddaide, gos máŋga bearraša ovttasbarget ja johtet fárrolagaid. Dán áigge ii leat šat boazodoalus čielga nomádalaš eallinláhki, muhto ođasmahttojuvvon beallenomádalaš eallinláhki. Muhto goitge dán áigge olbmot ain johtet oktain ealuideasetguin jahkodatjohtimiid iešguđetge guohtunguovlluid gaskal.</p>
    <p>Sámi boazodoallu lea dán áiggi ođasmahttojuvvon ealáhus mas lea ollu mohtorfievrogeavaheapmi ja mas geavahuvvojit teknologalaš ođasmahttimat. Muhto beaivválaš boazobarggus boazosápmelaččat ain dárbbašit ja eai birge árbevirolaš máhtu haga, maid leat oahppan ovddit buolvvain, nu go movt dovdat luonddu ja movt geavahit guohtoneatnamiid molsašuddi dálkkádagain.</p>
    <p>Bohccobiergu lea dušše unna oasáš Norgga ollislaš biergomárkanis. Bohccobiergu lea ekologalaš ja dearvvašlaš buvtta, ja lea maid árvvus adnon danin. Boazodoallu ii leat dušše bohccobierggu buvttadeapmi bearraša atnui ja vuovdimii, muhto das lea maid symbolalaš árvu ja lea dehálaš oassi sámi kultuvrras. Dat lea hui mihtilmas sámi eallinláhki mii lea ollu eambbo go dušše ealáhus ja ruđalaš sisaboahtu, ja dat lea maid dehálaš vuođđun sámi kultuvrii.</p>
    <p xml:lang="nno">www.reindrift.no www.nbr.no www.galdu.org Samene – en håndbok, Karasjok 2003</p>
  </body>
</document>
