<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sámi joatkkaskuvlla dearvvašvuođaoahppu</title>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <availability>
      <license type="standard"/>
    </availability>
    <multilingual>
      <language xml:lang="sme"/>
      <language xml:lang="nob"/>
    </multilingual>
    <origFileName>http://skuvla.info/skolehist/anny-s.htm</origFileName>
    <parallel_text location="anny-n.htm" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>På norsk</p>
    <p>Artihkal girjjis Sámi
  skuvlahistorjá 5 . Davvi Girji
  2011.</p>
    <section>
      <p type="title" xml:lang="nob">Anny Balto Somby:</p>
    </section>
    <section>
      <p type="title">Sámi joatkkaskuvlla dearvvašvuođaoahppu</p>
    </section>
    <section>
      <p type="title">Svein Lund lea jearahallan</p>
    </section>
    <p xml:lang="nob"><em type="bold">Anny Balto Somby</em>
        (Govva: Svein Lund)</p>
    <p>
      <em type="bold">Anny Balto Somby lea riegádan 1952:s ja bajásšaddan
      Kárášjogas. Son váccii joatkkaskuvlla Girkonjárggas ja Kárášjogas
      ja buohccedivššárskuvlla Hámmárfeasttas, mas gearggai 1982:s. De
      son barggai guokte jagi buohccedivššárin Kolvereidas Trøndelagas,
      dan maŋŋá son lea bargan Kárášjogas. Doppe son lea bargan
      dearvvašvuođaguovddážis, ruovttubuohccedivššárin, ja maiddái
      bargan borasdávdasearvvis (Kreftforeningen).
      1995 rájes son lea leamaš Sámi joatkkaskuvllas Kárášjogas, gos
      son lea oahpahan dearvvašvuođa- ja sosiálafága vuođđokurssa ja
      veahkkedivššár ja ambulánsa joatkkakurssa. Dan botta son lea
      gazzan pedagogihkkaoahpu ja máŋggakultuvrrat áddejumi.</em>
    </p>
    <section>
      <p type="title">Vuođđoskuvla ja joatkkaskuvla</p>
    </section>
    <p>– Mun ledjen nu gohčoduvvon márkančivga. Ruovttus hálaimet eanaš
  sámegiela, muhto mis ledje ollu dárogielat ránnját. Stohken
  dárogielat mánáiguin ja máhtten oalle bures dárogiela ovdal go álgen
  skuvlii. Dat mearkkaša ahte áddejin ja hállen, vaikko ii lean áibbas
  grammatihka mielde. Ledjen dálonmánáid klássas ja mis ledje dušše
  dárogielat oahpaheaddjit. Oidnen man váttis dilli lei mánáide geat
  eai máhttán go sámegiela. Máŋggas čuldojuvvojedje, fertejedje vázzit
  guokte jagi vuosttaš luohkás.</p>
    <p>Go gergen vuođđoskuvllas, de ii lean vel joatkkaskuvla Kárášjogas.
  Danin álgen Girkonjárgga gymnásii ja vázzen vuosttaš jagi doppe. Go
  jagi maŋŋil álggahuvvui Kárášjoga gymnása, de fárrejin ruoktot ja
  vázzen guokte maŋimus jagi dáppe.</p>
    <p>Girkonjárggas fuomášin man ollu negatiiva oainnut dan áigge ledje
  sámiid vuostá. Lei miessemánu 1. beaivvi ja mun ledjen čiŋadan nu
  fiidnát go sáhtten sámegávttiin ja vázzen <span type="quote">«1. mai-toga»</span>. Lei
  suorggahahtti vásihit ahte gehčče ártegit munnje ráiddus gávtti
  dihtii. Girkonjárgga gymnásas in ožžon sámegiela fágan. Go ledjen juo
  geargan vuosttaš jagi sámegiela haga de in válljen sámegiela
  Kárášjogas ge. Máŋga jagi maŋŋil válden joatkkaskuvlaeksámena
  sámegielas, muhto in čále nu njuovžilit.</p>
    <section>
      <p type="title">Unnán sámi dearvvašvuođabargit</p>
    </section>
    <p>Finnmárkkus ledje ovdal sihke doaktárat ja buohccedivššárat
  dábálaččat Lulli-Norggas eret, ja máŋggas ledje dušše leamaš moadde
  jagi dahje vel oanibut davvin. Máŋgga sámi guovllus eiseválddit eai
  váldán ovddasvástádusa lágidit dearvvašvuođabálvalusaid, muhto
  Sámemiššuvdna dat huksii ja hálddašii buohccestobuid ja eará
  dearvvašvuođaásahusaid. Muittán ahte mu mánnávuođas ledje dušše
  rivgut geat barge buohccedivššárin Kárášjogas. Ja dat rivgut bovde
  min dohko Sámemiššuvnna buohccestohpui doallat nu gohččoduvvon
  <span type="quote" xml:lang="nob">«pikeforening»</span> (nieiddaidsearvi) doppe. Oaččuimet bolláid ja kakáo,
  mat dan áigge ledje albma herskkot. Ja de muittán ahte mis lei
  vuorbádeapmi miššuvnna várás. Sámemiššuvdna gáibidii ahte sin
  ásahusaid buohccedivššárat galge leat risttalažžan.</p>
    <p>Hámmárfestii álggahuvvui buohccedivššároahppu juo 1960:s, muhto
  vuosttaš logijagiid ledje unnán sámegielat studeanttat doppe.
  Vuosttaš sámi oahppan dearvvašvuođabargit bohte Kárášjohkii 1970-logu
  álggus.</p>
    <section>
      <p type="title">Buohccedivššároahppu</p>
    </section>
    <p>1980:s manai Anny Hámmárfestii vázzit buohccedivššárskuvlla.</p>
    <p>– Buohccedivššároahpus eat oahppan maidege sámi diliid birra. Eai
  ge oahpaheaddjit doppe diehtán nu ollu. Mus lei hárjehallanáigi
  Kárášjoga dearvvašvuođadivššára luhtte. Dan maŋŋá čállen skuvllas
  sámi buhcciid dili birra, muhto oahpaheaddji ii sáhttán dárkkistit
  dan, go ieš ii diehtán maidege dan birra.</p>
    <p>Dan áigge ii lean álki leat sápmelažžan Hámmárfeasttas. Álo lei
  diggon sámi áššiid birra. Ledje dábálaš oainnut ahte sámit ledje
  heajut go dážat. Vásiheimmet dávjá ahte sihke mánát ja rávesolbmot
  lohke <span type="quote" xml:lang="nob">«helvetes fjellfinn»</span>. Muhto dan áiggi lei juste álggahuvvon
  Sámiid searvi Hámmárfeasttas, ja mun serven dohko. Doppe ledje mielde
  sihke sámit Sis-Finnmárkkus ja sámit Áltávuonas ja Sállannuori
  sulluin. Go gergen skuvllas háliidivččen ruoktot Kárášjohkii. Ieš
  livččen ožžon barggu, muhto mu isit ii ožžon, danin manaime álggos
  Trøndelágii, gos goappašat oaččuime barggu. Easka go Kárášjohkii
  álggahuvvui spesialistadoavttirbálvalus de oaččui isit maid barggu,
  ja fárriime Kárášjohkii, ja dáppe letne orron dan rájes.</p>
    <p>Go bargagohten Kárášjogas de lei juo eará dilli. Dál ledje
  eiseválddit váldán ovdasvástádusa dearvvašvuođabálvalusas.
  Buohccestohpu lei fylkka hálddus ja dearvvašvuođabuohccedivššár ja
  boarrásiidsiida ledje gieldda hálddus. Dalle ledje juo ollu sámit
  geat barge doppe. Ieš bargen guhká buohcceossodagas ja
  ruovttubuohccedikšumis, buohccedivššárin ja ossodatjođiheaddjin.</p>
    <section>
      <p type="title">Formálalaš ja eahpeformálalaš dearvvašvuođabargu</p>
    </section>
    <p>– Vaikko ovdal ledje unnán sámit geain lei formálalaš
  dearvvašvuođaoahppu, de ledje dattetge sámit geat máhtte veahkehit
  buhcciid. Kárášjogas ledje muhtin olbmot geat máhtte buoridit. Sáhtte
  vara bissehit, spárttuid váldit eret ja dálkkodit eksema. Ledje
  muhtin čiegusvuođat, nu ahte in dieđe juste mo sii dahke, muhto
  geavahedje goit gunaid spárttuid vuostá ja bihka eksema vuostá.</p>
    <p>Bealljebákčasa vuostá geavahedje sávzzaullu ja beatnatguolggaid.
  Čalbmevearkka vuostá galggai bassat guččain ja ájačáziin. Gáhčči lei
  buorre háviid vuostá ja sieđgaostu nuorvvu vuostá.</p>
    <p>Olbmot sáhtte mannat guhkás vai beassat buoremus buorideddjiid
  lusa. Muittán ahte mu nuorravuođas ledje muhtin beakkán buorideaddjit
  Deanus, ja olbmot sáhtte mannat Kárášjogas gitta Deanodahkii ja
  Juovlavutnii.</p>
    <p>Dearvvašvuođabargiide lea dehálaš diehtit ja váldit vuhtii ahte
  sámi guovlluin lea ain ealli eahpeformálalaš dearvvašvuođaárbevierut.
  Danin lea vejolaš ahte buohccit maiddái ohcet veahki guvhlláriin
  dahje buorideddjiin dearvvašvuođaásahusaid olggobealde. Ovdal dat lei
  dakkár čiegus ášši maid buohccit eai duostan muitalit doaktárii eai
  ge buohccedivššárii. Muittán ahte 1980-logus bovdii Sámi doaktáriid
  searvi buorideaddji Valle Fanasgiettis sin čoahkkimii ja dalle mii
  hállagođiimet jitnosit dan birra. Dan maŋŋá duste maiddái eará
  dearvvašvuođabargit hállat dan birra.</p>
    <section>
      <p type="title">Oahpaheaddjin</p>
    </section>
    <p>1995:s jerre joatkkaskuvllas sáhtán go mun álgit dohko
  dearvvašvuođafágaid oahpaheaddjin. Gažaldat bođii hui vuohkkasit
  munnje, go ledjen ožžon čielgeváttuid máŋga jagi buohccedivššárbarggu
  maŋŋá, ja livččii váttis munnje joatkit dakkár barggus.</p>
    <p>Sámi joatkkaskuvllas ledje leamaš dearvvašvuođa- ja sosiálafágat
  juo 1982 rájes. Álgojagit dat lei oassin 2-jagáš <span type="quote" xml:lang="nob">«kombinert
  grunnkurs»</span>, mas 2 jagis oahppit ožžo dearvvašvuođa- ja sosiálafága
  vuođđokurssa ja dábálašfága vuođđokurssa. Dat ii bistán guhká, farga
  šattai buiga dearvvašvuođa- ja sosiálafága vuođđokursa. Maŋŋil bođii
  veahkkedivššár JK1 ja fas veahkkedivššár JK2. Oahpaheaddjit geat leat
  leamaš dán suorggis leat sihke sámit ja dážat, muhto dat geat bohte
  olggobealde ledje ovdal bargan dearvvašvuođabálvalusas sámi guovlluin
  ja ledje integrerejuvvon sosiálalaččat ja dađistaga maiddái
  gielalaččat. Dál mii leat njeallje oahpaheaddji
  dearvvašvuođaossodagas. Guovttis máhttiba bures sámegiela, ja
  sáhttiba geavahit dan buot oktavuođain. Guovttis fas máhttiba oalle
  bures, muhto eaba geavat giela oahpahusas.</p>
    <p>
      <em type="bold">Dearvvašvuođa- ja sosiálafágaoahppit Laila Labba ja Per
      Egil Kroken ovttas oahpaheddjiin Mary Helene Stueng.</em>
    </p>
    <p>
      (Govva: Svein Lund)</p>
    <section>
      <p type="title">Sámi ja dáža oahppit</p>
    </section>
    <p>– Álggu rájes lea leamaš sihke sámegielat ja dárogielat oahppit,
  ollu sámegielat oahppit, ollu dárogielat sámit, maiddái rivgooahppit,
  muhtimat Lulli-Norggas eret. Muhtin jagiid mis leat maiddái leamaš
  sámi oahppit Suoma bealde, geat eai leat máhttán nu ollu dárogiela.
  Nu ahte dovddan ahte duođaid dárbbašan goappašiid giela go barggan
  oahpaheaddjin. Dávjá lean ferten geavahit guokte giela bálddalágaid,
  ja ferten mieđihit ahte dat gáibida ollu návccaid. Go oahpaheaddji
  ieš ii leat oahppan fága sámegillii, de lea váttis gávdnat sániid
  sámegillii.</p>
    <section>
      <p type="title">Maid dearvvašvuođabargi berre diehtit</p>
    </section>
    <p>– Dearvvašvuođaoahpahusas mii leat deattuhan maid
  dearvvašvuođabargit geat galget bargat sámi buhcciiguin berrejit
  diehtit vai gulahallat bures. Ovddamearkka dihte mo diehtit mieđiha
  go buohcci vai lea go son duođaid nuppi oaivilis: Dáža birrasis, ja
  oahppogirjji mielde, de dulkojuvvo dábálaččat nu ahte jus buohcci lea
  jávohaga, de mieđiha. Muhto nu ii leat sámi árbevierus, jus lea
  jávohaga, de dávjá mearkkaša ahte ii mieđit. Sáhttá maiddái leat
  váttis dearvvašvuođabargiide dulkot vástádusaid nugo <span type="quote">«a-a»</span> ja
  <span type="quote">«m-m»</span>.</p>
    <p>Borramuš lea hui dehálaš dearvvašvuhtii ja sámi buhcciide lea
  dehálaš ahte sii ožžot borramuša maid dovdet ja liikojit. Dat buorida
  loaktima ja dainna maiddái dearvvašvuođa. Ovdal lei nu ahte boares
  olbmot eai lean hárjánan borrat šattuid, dál leat measta buohkat
  hárjánan dasa. Dearvvašvuođaguovddážis sii leat dál ollu čeahpit go
  ovdal beroštit das maid buohccit háliidit borrat.</p>
    <section>
      <p type="title">Oahppoplánat</p>
    </section>
    <p>Dearvvašvuođaoahppu čuovvu našunála oahppoplánaid, mat leat seamma
  miehtá Norgga. Ja go našunála oahppoplánat rievdaduvvojit, de
  fertejit sámi skuvllat čuovvulit. 1999/2000 iskkai Sámi Instituhtta
  mo Ođastus 94 lei váikkuhan sámi joatkkaskuvllaide, ja Anny lei daid
  gaskkas geat muitaledje dutkiide mo dilli lei dearvvašvuođa- ja
  sosiálafágain. Oahpaheaddjit muitaledje ahte oahppoplánat eai namuhan
  sámiid erenoamážit, muhto baicce deattuhedje <span type="quote" xml:lang="nob">«norske tradisjoner»</span>.
  Nuppi dáfus deattuhuvvui kultuvra, ja Sámi joatkkaskuvllas
  oahpaheaddjit válljejedje dulkot dan buoremus lági mielde nu ahte
  sámi guovlluin galgá sámi kultuvra leat vuođđun.</p>
    <p>Muhto vaikko oahppoplána lei rabas nu ahte sámi joatkkaskuvllas
  sáhtte dulkot dan iežaset vuogi mielde, ii lean oahpaheddjiid mielas
  dohkálaš ahte eai namuhan sámiid ja sámi buhcciid dárbbuid
  oppanassiige. Go miehtá riikka sáhttet dearvvašvuođabargit deaivvadit
  sámi buhcciiguin, ja dalle dárbbašit diehtit maid berrejit dahkat
  váldit sin dárbbuid vuhtii. Danin namuhedje oahpaheaddjit SI-raportta
  mielde áššiid mat galggašedje leat mielde oahppoplánas:<em type="italic"><span type="quote">«Ovttasbargovuogit ja gulahallan, giela mearkkašupmi, sámi
  historjá, dulkka geavaheapmi, sámi biebmoárbevierut, árbevirolaš sámi
  dikšun- ja fuolahusvuogit , mo sámit celket dovdduid, sámi árvvut,
  kodat ja kulturerohusat.»</span></em>[1]</p>
    <p>Oahpaheddjiid mielas dat berre leat mielde našunála oahppoplánas,
  jus dat šaddá mielde, de ii lean sin mielas dárbu ráhkadit sierra
  sámi oahppoplána dearvvašvuođa- ja sosiálafágain. Nu lei dilli go sii
  muitaledje 1999:s.</p>
    <p>– Ozaimet ja oaččuimet ruđa skuvlla FoU-bušeahtas heivehit
  oahppoplána sámi diliide. Bargagođiimet dainna, muhto eat joavdan nu
  guhkás dainna ovdal go heaittihuvvui veahkkedivššároahppu, ja de
  bođii fas ođđa oahppoplána, <span type="quote">«Máhttolokten»</span>. Ja ferten dadjat ahte
  skuvlaeiseválddit eai leat váldán sámi oahpaheddjiid oainnu vuhtii.
  Ii ge Máhttoloktema mielde leat mihkkege sámiid birra našunála
  oahppoplánas, eat ge ožžon sierra sámi oahppoplána. Ja go ii leat
  oahppoplánas, de eat ge sáhte čujuhit dasa ja gáibidit ahte dat
  boahtá mielde oahppogirjjiide.</p>
    <section>
      <p type="title">Oahppogirjjit</p>
    </section>
    <p>Oahppogirjjiid birra muitaluvvui SI- raporttas ahte eai lean
  sámegiel girjjit, eai ge lean sierra girjjit sámi fáttáid birra.
  Dábálaš fágaoahppogirjjiin gal ledje moadde linjá sámiid birra, muhto
  dávjá nu boastut ahte lei vearrát go ii mihkkege. Oahpaheaddjit ledje
  danin ieža čohkken pearpma mas ledje dakkár dieđut maid dárbbašedje
  oahpahusas. Sin mielas ii lean dárbu ráhkadit sierra sámi
  oahppogirjjiid, muhto háliidedje fáddágirjjiid sihke sámegillii ja
  dárogillii fáttáid birra: Sámi borramuš, anatomiija, sámi kultuvra ja
  dearvvašvuođadoaibma, dulkon ja giellavuoigatvuođat, sámi
  álbmotdálkasat.</p>
    <p>– Leat boahtán moadde girjjáža dáid fáttáid birra: sámi borramuša
  institušuvnnas [2] 2, guvhlláruššan [3] ja sámegiel oahppogirjjáš dearvvašvuođabargiide
  [4] . Leat maiddái boahtán moadde sátnegirjjáža
  [5] . Muhto ain fertet geavahit eanet dárogiel go
  sámegiel girjjiid. Vuosttažettiin mii dárbbašit girjjiid fuolahusa ja
  dikšuma birra, ja erenoamážit sámi buhcciid várás. Mii geat dál
  bargat sáhttit ovdanbuktit iežamet máhttu, muhto dat lea dušše min
  duohken. Mii geavahit iežamet ovdamearkkaid, muhto jus lea
  olggobealde oahpaheaddji de sus ii leat veahkki. Mii oahpaheaddjit
  eat astta bargat oahpponeavvuiguin. Go mii čađahit oahpahusa, de lea
  eambbo go doarvái midjiide. Dál ii ovttasge oro leame ovddasvástádus
  dasa ahte mii oažžut oahppogirjjiid.</p>
    <p>[1] NSI:  . Dieđut 7/2000. s. 75[2] Kristine Grønmo (doaim.):  Davvi Girji 2004.[3]
  Aage Solbakk:  Čálliidlágádus
  2010[4]  Davvi Girji
  2003.[5] Egil Utsi:
   Davvi Girji 1998.
  Egil Utsi &amp; Håkon Jensen:  Davvi Girji 2006</p>
    <p>Eará artihkkalat
  Sámi skuvlahistorjá 5-girjjis</p>
  </body>
</document>
