<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>25 jagi buđehin</title>
    <genre/>
    <author>
      <person born="" firstname="Svein" lastname="Lund" nationality="NO" sex="m"/>
    </author>
    <translator>
      <person born="" firstname="Svein" lastname="Lund" nationality="NO" sex="m"/>
    </translator>
    <translated_from xml:lang="nob"/>
    <availability>
      <license type="standard"/>
    </availability>
    <multilingual>
      <language xml:lang="sme"/>
    </multilingual>
    <origFileName>http://skuvla.info/skolehist/klemet-s.htm</origFileName>
    <parallel_text location="klemet-n.htm" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision$; </version>
  </header>
  <body>
    <p>På norsk</p>
    <p>Artihkal girjjis Sámi
  skuvlahistorjá 5 . Davvi Girji
  2011.</p>
    <section>
      <p type="title">Klemet Isaksen Hætta:</p>
    </section>
    <section>
      <p type="title">25 jagi buđehin</p>
    </section>
    <section>
      <p type="title">Muitalan Svein Lundii</p>
    </section>
    <p><em type="bold">Klemet I. Hætta, 2005</em>
        (Govva: Svein Lund)</p>
    <p>
      <em type="bold">Sámi joatkkaskuvllas ja boazodoalloskuvllas lávejit lohkat
        ahte Lemet lea dego buđet – sáhttá geavahit su vaikko masa.
        Doppe son lea máŋga jagi bargan máŋgga doaimmain ja oahpahan
        máŋga fága, vaikko sus ii leat oahpaheaddjioahppu.</em>
    </p>
    <p>Klemet Isaksen Hætta (Lemet Issáha Lemet) lea riegádan
        1955:s ja bajásšaddán Bildoveaiguolbanis, Guovdageainnu
        márkanis 15 km bajás eanu mielde. Son váccii vuođđoskuvlla
        Guovdageainnus 1962–71, ja dan maŋŋil álggii gymnásii
        Kárášjohkii, muhto heittii ja válddii baicce oahpu mekánalaš
        fágain Guovdageainnus ja Hámmárfeasttas. Son lea bargan
        mekánalaš industriijas, museas, boandan ja oahpaheaddjin. Dá
        son muitala iežas vásáhusain oahppin ja oahpaheaddjin.</p>
    <section>
      <p type="title">Balaimet dážain dego neavrris</p>
    </section>
    <p>– Oruimet dakkár báikkis gosa hui hárve bohte dážat. Balaimet
  dážain dego neavrris, ja mii mánát láviimet báhtarit jus muhtin dáža
  bođii. Ledjen gal veahá gullan dárogiela, muhto in ipmirdan in sáni
  ge dalle go álgen skuvlii.</p>
    <p>Mu váhnemat eaba goassege hupman skuvlla birra. Eaba muitalan
  iežaska skuvlavázzimis. Easka go mii mánát leimmet rávesolbmot,
  muitalii eadni veahá iežas skuvlaáiggi birra. Dalle muitalii eanaš
  internáhtas ja ruovttumátkkiin, muhto unnán oahpahusas ja
  skuvladiimmuin.</p>
    <p>Jahkebeale ovdal go mun álgen de hupmagođiiga ahte čakčat galgen
  skuvlii. Čuovuiga mu márkanii ja leigga beaivvi skuvllas. Muhto de
  fertiiga vuolgit.</p>
    <section>
      <p type="title">Báhtarin ruoktot</p>
    </section>
    <p>Fertejin orrut internáhtas ja álgojagiid in beassan ruoktot go
  sullii oktii mánus. Lei váhnemiid ovddasvástádus buktit mánáid
  internáhttii ja viežžat min fas. Jáhkán ahte skuvla mávssii veahá
  váhnemiidda geat dolvo ja vižže mánáid. Gesset jođiimet fatnasiin ja
  dálvet vujiimet álgojagiid herggiiguin. Muittán ahte muhtin háve lei
  tráktor ja reahka, in muitte gii organiserii dan. Giđđa go lei rášes
  jiekŋa, de eat beassan ruoktot. Dađistaga beasaimet mannat veahá
  dávjjit ruoktot, go leimmet 6. luohkás lei juohke nubbi vahkkoloahpa.
  Go ledjen 7. luohkás huksejuvvui luodda Ákšomuotkái ja dalle šattai
  skuvlabusse ja guokte maŋimus jagi bessen orrut ruovttus.</p>
    <p>Lei dieđusge váivi leat nu guhká internáhtas. Erenoamážit muittán
  oktii go ledjen internáhtas ja lei vahkoloahppa go galggaimet
  ruoktot. Muhto mun ledjen buohcci in ge beassan ruoktot.</p>
    <p>Máŋgii báhtarin skuvllas, bidjen viega. Muhtumin leimmet moadde
  oahppit geat báhtaredje ovttas, eará háve báhtarin okto. In lean go
  čieža jahkásaš go vuosttaš háve vázzen okto ruoktot. Ovdal go ollejin
  ruoktot lei bihkka seavdnjat. Vaikko leimmet juo árrat hárjánan
  vánddardit meahcis, de sáhtii leat várálaš. Muittán go ledjen
  čieža-gávccijahkásažžan ahte nuoladin ja gállen rávdnjái Suohpatjoga
  rástá. Oktii giđđat leimmet moattis geat báhtareimmet eanu mielde.
  Muhtin mis gáhccái jieŋa čađa, muhto lihkus earát nagodedje geassit
  su bajás fas. Go bođiimet ruoktot geahččaleimmet muitalit ahte
  leimmet ožžon friddja, muhto váhnemat eai jáhkán bearehaga dasa. Go
  mis ii lean dalle telefuvdna, de ii lean beare riŋget skuvlii ja
  jearrat. De váhnemat eai duostán go doalvut báhtareddjiid skuvlii
  fas. Go bođiimet skuvlii de ráŋggáštedje min. Dábálaš
  ráŋggáštusvuohki lei ahte fertiimet báhcit maŋŋil borramuša, juogo
  borranlanjas dahje sierra lanjažis mii lássejuvvui olggobealde. Oktii
  lássejedje mu dan latnjii gaskabeaimállása maŋŋá, ja de vajálduhtte
  mu dohko. Easkka go in boahtán eahkesborramuššii de internáhtabargit
  fuomášedje ahte ledjen lássen mu dan latnjii.</p>
    <section>
      <p type="title">Ráŋggášteapmi ja veahkaváldin</p>
    </section>
    <p>Muittán ovtta ráŋggášteami bures. Biebmu internáhtas lei earálágan
  go ruovttus, ja lei bággu borrat. Mun in nagodan borrat tomáhtamálli,
  in ge otne sáhte borrat dan. Jus eat borran visot, fertiimet
  sevdnjeslatnjii. Hui unnán sevdnjeslatnja lei, doppe fertiimet
  čohkkat diibmoviissaid.</p>
    <p>Jus ii ollen boradanlatnjii rievttes áigái, de ii beassan boradit,
  go dalle lássejedje uvssa. Galge siviliseret min, oahpahit min
  čuovvut diimmu. Ii almmuhuvvon ovdalgihtii makkár gaskabeaimális lei.
  Muhto dávjá muhtin mánná guorahalai ja muitalii earáide ja jus lei
  dakkár masa eat liikon, de eat mannan boradit.</p>
    <p>Mánáid gaskkas lei garra árvoortnet. Oaččuimet dušše ovtta
  láibevajahasa mas lei suvli, ja dávjá unna ja geahnohis mánát
  bággejuvvojedje addit dan gievrrabuidda. Muittán ahte muhtin oahppit
  bálkestedje eará ohppiid láseráigge olggos, go lei 30 gráda buolaš,
  ja fertejedje viehkat gápmagahttá birra olles internáhta vai beassat
  sisa fas.</p>
    <p>Dálueamit lei Gunhild Olsen. Son lei dalle juo boares áhkku, ja
  lei leamaš dan virggis badjel 30 jagi, muhto ii vel oahppan
  sámegiela. Son soaitá ipmirdan veahá, muhto ii hupman gal.</p>
    <p>Ledje ollu issoras fearánat dan áiggi skuvllas. Muhtin áššit ledje
  nu issorasat ahte mun in sáhte ge muitalit dan birra. Muhto dieđán
  ahte ledje seksuála veahkaváldimat internáhtas dan áigge. Sivalaččat
  ledje sihke oahpaheaddjit ja earát geat barge internáhtas dahje orro
  doppe, ja ledje sihke nieidamánát ja bárdnemánát geat gillájedje.</p>
    <p>
      <em type="bold">Guovdageainnu mánáidskuvla go lei juste
      huksejuvvon.</em>
    </p>
    <p>
      (Widerøe - poastakoarta)</p>
    <p>
      <em type="bold">Guovdageainnu internáhtta - borranlatnja, 1965. Oahppit
      o.b.: Berit Anne Oskal (Kemi), Anne Astrid Nikolaisen (Silvola),
      Anne Kristine Skum (Steinfjell), Kristine Turi (Nystad), Brita
      Inger Hætta (Eira), Anne Grethe Hætta (Eira), Ellen Eira
      (Rasdal), Inga Kristine ?, Karen Inga Utsi.</em>
    </p>
    <p>
      (Govva: Valerie Stalder)</p>
    <section>
      <p type="title">Giella dagahii erohusa</p>
    </section>
    <p>Skuvla lei juhkkojuvvon bálddalas luohkáide – <span type="quote">«I»</span> lei
  internáhtaluohká, <span type="quote">«K»</span> lei kirkesteds- dahje márkanluohkká. Lei stuora
  erohus dáid luohkáid gaskkas. K-luohkáin ledje ollu dárogiel oahppit,
  ja eanaš sámegiel oahppit ledje maiddái dábálepmosat oahppan muhtin
  muddui dárogiela ovdal go álge skuvllii. Mu luohkás ii ovttasge lean
  dárogiella eatnigiellan.</p>
    <p>Moadde johttisámemáná ledje oahppan dárogiela mearragáttis go
  ledje gesset stoahkan doppe mánáiguin. Muhto eatnasat mis, mii eat
  ipmirdan álggos maidege oahpaheamis.</p>
    <p>Oahpaheaddjit ledje measta buohkat dárogielagat. Ja sii geat
  máhtte dárogiela ožžo dieđusge ollu buoret oktavuođa
  oahpaheddjiiguin. Erenoamážit muittán ahte jus muhtin lei dahkan
  juoidá bahádaguid, oahppit geat máhtte dárogiela sáhte čilget
  oahpaheaddjái ahte ii lean su sivva, muhto muhtin eará sivva. Nu
  sáhtte ieža beassat eret, muhto mii geat eat máhttán eat sáhttán
  bealuštit iežamet.</p>
    <p>Moadde oahpaheaddji gal ledje sámegielagat, muhto sii eai atnán
  sámegiela gaskaoapmin. Danin ii lean stuora erohus dárogiel ja
  sámegiel oahpaheddjiid gaskkas.</p>
    <p>Muittán bures go vuosttaš geardde atnen dárogiela diimmus, de
  ledjen 4. luohkás.</p>
    <section>
      <p type="title">Ii guoskan midjiide olmmožin</p>
    </section>
    <p>Dalle lei eará pedagogihkka go dál. Lei hui unnán njálmmálaš
  gulahallan luohkkálanjas. Láviimet oahppat dajaldagaid bajiloaivvi.
  Njálmmálaš muitalanvuogi, mii munnje lei hui mávssolaš go ledjen
  unni, dat ii dikšojuvvon skuvllas. Go bođiimet skuvladiibmui, de lei
  dakkár monotona jietna. Fertiimet čállit maid oahpaheaddji čálii
  távvalii. Álggos eat ipmirdan nu ollu, muhto velá go ipmirdišgođiimet
  dovddaimet ahte dat ii guoskan midjiide. Mii eat dovddan dan eallima
  mii lei girjjiin. Mis ii lean referánsa dasa maid oahpaheaddji
  oahpahii, dat lei eará máilmmi birra. Eat beroštan das, go ii dat
  guoskan midjiide olmmožin.</p>
    <p>Iđđes ja eahkes fertiimet lávlut. In muitte makkár, muhto álo
  seamma girjjis, Norsk Skolesangbok dahje dakkáriid. Čuoččuimet ja
  lávlluimet. Visot dušše fal dárogillii, maiddái sálmmat. Dál in
  muitte ovttage sálmma dahje lávlaga maid lávlluimet.</p>
    <p>Midjiide lei deháleabbo mii dáhpáhuvai olggobealde skuvladiimmuid.
  Skuvla lei hirbmat stuora gárdin, dat lei gárvánan moadde jagi ovdal
  go mun álgen. Jáhkán ahte dat stuora visti váikkuhii ohppiid ja
  oahpaheddjiid – dat lei ođđa <span type="quote">«æra»</span>, eambbo dáruiduhttin. Álgojagiid
  go mun vázzen skuvlla lei ain nu ahte eat lean skuvllas olles jagi.
  Boazodoallománát ledje skuvllas gaskal juovllaid ja beassážiid, ja
  mii dálonmánát leimmet skuvllas čakčat ja giđđat. Muhto dan áigi go
  leimmet ruovttus dálvet, de lei muhtin lágan reiveskuvla. 2. dahje 3.
  klássas oaččuimet hui ollu bargobihtáid mielde go manaimet ruoktot
  juovllaide. Daid galggaimet vástidit ja sáddet vástádusaid reiven
  skuvlii. Muhto lei váttis vástidit go eat ožžon veahki ruovttus.
  Matematihkain gal manai muhtin muddui, muhto dárogielain ja eará
  fágaiguin lei vearrát. Ii ge mis lean dakkár ortnet ruovttus
  báhpiriiguin, nu ahte dávjá šattai gáfe- ja vuodjadielkkut báhpárii
  ovdal go sáddiimet dan ruovttoluotta boasttain. Ja boasta, dat bođii
  dan áiggi oktii vahkus.</p>
    <p>Maŋŋil šattai ollesjagiskuvla buohkaide, jáhkán ahte dat lei dalle
  go mun álgen 4. luohkkái. Internáhtas sáhtiimet muhtumin oažžut
  veahki bargat ruovttubargguin, muhto lei hui sahtedohko. Muittán ahte
  muhtin áigge lei latnja mii lei rabas, doppe sáhtiimet oažžut veahki.
  Muđui lei dan duohken gii lei bearráigeahčči internáhtas. Muhtumin
  dat lei oahpaheaddji, geas sáhtiimet jearrat veahki, muhtumin muhtin
  eará, geas ii ábuhan jearrat. Go guokte maŋimus jagiid orron ruovttus
  ii oktage sáhttán veahkehit mu.</p>
    <section>
      <p type="title">Ruovttumáilmmi ja skuvlamáilmmi árvvut</p>
    </section>
    <p>Lean maŋŋil jurddašan dan birra mii dáhpáhuvai go sámi mánát bohte
  skuvlii, mii sidjiide lei áibbas eará máilbmi. Sii fertejedje áibbas
  vuollánit skuvlla eavttuide, dohkkehit skuvlla njuolggadusaid, giela
  ja árvvuid. Dat lei dego risttalaččat geat addet iežaset Ipmilii: Sii
  eai šat galgga beroštit dan máilmmis gos sii leat eallán ovdal, muhto
  hilgut máilmmi ja dan geahččalusaid. Seamma láhkái galge sámi mánát
  hilgut sin soga giela, máhtu ja árvvuid. Máŋggas dahke dan, ja dalle
  ledje oahpaheaddjit duhtavaččat singuin. Earát fas eai goassege
  vuollánan, dat guoskkai erenoamážit bártniide geat bohte boazodoalus
  ja doaresbealde dálonbearrašiin. Sii eai dohkkehan premissaid ahte
  lea dehálaš oahppat dárogiela ja skuvlapensuma, oažžut buriid
  árvvosániid ja leat skuvllas juohke beaivvi. Ja nu guhká go lei nu,
  de ii ábuhan vaikko maid skuvla dagai, ii ráŋggášteapmi ii ge
  bálkkašupmi skuvlla eavttuid mielde veahkehan, nu guhká go mánáin
  ledje áibbas eará árvvut.</p>
    <section>
      <p type="title">Kursaplána mearridii boahtteáiggi</p>
    </section>
    <p>8. ja 9. luohkáin juhkkojuvvuimet kursaplánaid mielde dárogielas,
  eŋgelasgielas, duiskkagielas ja matematihkas. Eará fágain leimmet
  ovttas, seamma luohkás go álo leimmet. Formálalaččat galggaimet ieža
  válljet plána, muhto duohta dilis mearridii oahpaheaddji. Dattetge
  leimmet muhtimat geat vuostálasttiimet. Oahpaheaddji lei bidjan mu
  plána 2:i matematihkas, muhto mun gáibidin plána 3 ja ožžon dan. Lei
  nu ahte jus dus ii lean alimus kursaplána, de lei luodda giddejuvvon
  sihke gymnásii ja máŋga eará skuvllaide. Mu klássas ledje dušše
  moattis geat válljejedje alimus kursaplána, muhto K-luohkás lei eanas
  ohppiin kursaplána 3. Váldosivva dasa lei giella. Sin gaskkas, geat
  eai ipmirdan skuvlla giela go álge, eai lean gállis geat olle dan
  dássái ahte sáhtte birget alimus plánas.</p>
    <p>Dál áigi rievdadišgođii – áhčči humai ahte galggašin vázzit
  skuvlla. Mus ledje fuolkkit geat ledje vázzán skuvlla, vilbealli ja
  eanu. Mu váhnemat eaba diehtán nu ollu skuvllaid birra, eaba hupman
  makkár skuvlla berren vázzit. Dattetge movttiidahtiiga mu ohcat
  skuvllaid. Dihten ahte mii vihtta máná eat sáhttán buohkat eallit min
  šibitdálus, muhtimat fertejedje ohcat eará birgenvugiid.</p>
    <p>Eanas boazodoallománáin eai lean dalle dakkár ovdagovat, váhnemat
  sávve ahte sii galge báhcit boazodollui. Ja dát váikkuhii dieđusge
  sin skuvlamoktii. Eatnasat sis manne ruoktot go gerge vuođđoskuvllas,
  sii eai vázzán eambbo skuvlla.</p>
    <section>
      <p type="title"><span type="quote">«Sámi»</span> gymnásii</p>
    </section>
    <p>Ledjen gullan Kárášjoga gymnása birra, mii lei álggahuvvon dalle
  go mun álgen 8. luohkkái. Ja jurddašin ahte dat livččii geaidnu
  munnje. In diehtán eambbo maid áigon dainna. Muhto go gearggaimet
  nuoraidskuvllas, de leimmet njealjis Guovdageainnus geat vulggiimet
  njuolga Kárášjohkii. Ii lean nu álki johtit Kárášjohkii go dál, go
  sáhttá vuodjit váile guovtti diimmus. <span type="quote">«Indre riksveg»</span> ii lean vel
  gárvis, ja fertiimet johtit juogo Álttá ja Leavnnja bokte dahje Suoma
  bealde Anára bokte. 1972 álggahuvvui snowmobilruktu Kárášjogas Mázii,
  ja sáhtiimet mannat dainna go galggaimet ruoktot juovllaide. Lei
  dalle ain dan mađe unnán oktavuohta Guovdageainnu ja Kárášjoga
  gaskkas, ahte eat baljo lean gullan Kárášjot-suopmana ovdal go
  bođiimet dohko, ja dárbbašeimmet veahá áiggi hárjánit dasa. Go fas
  bođiimet ruoktot Guovdageidnui, geavaheimmet juo ođđa sániid, ja
  olbmot dáppe jerre maid mii logaimet, sii eai ipmirdan min
  nuorttabealde sámegiel sániid.</p>
    <p>Munnje dat lei vuosttaš háve go oppanassiige ožžon sámegiela
  fágan, ja oahppagohten čállit iežan eatnigiela ja oahppat doahpagiid
  mat čilgejedje dán grammatihkalaš vuogádaga. Sámegielas časke guokte
  luohká oktii, ovttain oahpaheddjiin, šattai issoras stuora joavku.
  Sámegieloahpahusa han šattai nuo ja ná.</p>
    <p>Sámegieloahpaheaddji lei Isak Østmo. Measta buot eará
  oahpaheaddjit ledje dážat ja rivggut Lulli-Norggas. Rektor ferte leat
  leamaš hui anonyma, go in muitte su nama ge. Muhto inspektevra dat
  lei Jon Eldar Einejord [1] . Son humai dalle dušše
  dárogiela. In diehtán ge ahte son lei sápmelaš.</p>
    <section>
      <p type="title">Demonstrašuvdna sámegiela ovddas</p>
    </section>
    <p>Ovdal go <span type="quote">«Karasjok gymnasklasser med samisk»</span> álggahuvvui lei máŋga
  jagi sáhka álggahit sámi gymnása. Muhto earret sámegielfága ii lean
  mihkkege sámi skuvla. Buot eará oahpahus lei dárogillii ja sisdoallu
  lei nugo buot eará gymnásain. Muhto mii oahppit eat duhtan dasa.
  Muhtin beaivi demonstreriimet. Dalle eat váldán oasi dábálaš
  oahpaheamis. Olles beaivvi humaimet dušše sámegillii, maiddái
  dárogiel oahpaheddjiide. Doalaimet appealla ja aviissat čálle dan
  birra.2 Min sámegieloahpaheaddji gal liikui dasa maid dagaimet, muhto
  buohkat eai liikon, lei oalle garra vuosteháhku, erenoamážit ohppiid
  gaskkas geat bohte mearragáttis.</p>
    <p>Vázzen gymnása beannot jagi, ja de heiten. Mus eai lean makkárge
  konkrehta plánat maid galgen dainna gymnásain, háliidin ruoktot ja in
  lean duhtavaš skuvllain. Ii lean dan dihte go ii mannan bures fágain.
  Dat lei muhtin lágan proteasta, muhto bođii hui fáhkkestaga.
  Mearridin ovttatmanu ahte mun manan ruoktot, ja de vulgen. Go heiten,
  de mannen njuolgga meahccái – bivden rievssahiid miehtá dálvvi.</p>
    <section>
      <p type="title">Fidnoskuvllas maid gáibádusat</p>
    </section>
    <p>Boahtte skuvlajagi álgen fidnoskuvlii Guovdageidnui – mašiidna- ja
  mekanihkarsuorgi. Dán skuvllas lei vel unnit sámegiella go
  Kárášjogas. Bijaimet jearaldaga mii dat lea skuvllaid, mas lei sámi
  namma, muhto ii lean sámi sisdoallu. Jurddašeimmet jorggihit skuvlla
  sámi guvlui. Mis ledje álbmotčoahkkimiid (allmøte) skuvllas. Rektor
  geahččalii dirigeret min čoahkkimiid. Dalle mearrideimmet ahte
  rektoris ii galgan leat hupmanvejolašvuohta min čoahkkimiin.
  Gáibideimmet sámegiel oahpahusa ja sámegiel oahppogirjjiid.
  Gáibádusaid sáddiimet skuvlla stivrii. Muittán ahte sámegieloahpahus
  álggii gasku jagi, sáhttá leat leamaš min gáibádusa geažil. Muhto ii
  lean go válljenfágan eahkedis.</p>
    <section>
      <p type="title">Olggos ohcat barggu – ja ruoktot</p>
    </section>
    <p>Skuvlla maŋŋá ožžon barggu Biedjovákki ruvkkes. Bargen
  bargoneavvo- ja oasserádjosis, gos ožžon ávkki das maid ledjen
  oahppan mekánalaš oahpus. Dat bargu ii bistán go jagi, go dalle ruvke
  heaittihuvvui.</p>
    <p>Mannen dalle Hámmárfestii ja válden jahkebeali sveisenkurssa, ja
  dan maŋŋá fertejin soahtevehkii. Go gergen doppe álgen teknihkalaš
  fágaskuvlii Romsii, muhto mus lei eambbo miella bargat, ja go ožžon
  barggu Tromsø skipsverftas, heiten skuvllas dakkaviđe.
  Skiippabarggahagas ohppen hui ollu, earret eará ledjen <span type="quote">«oppslager»</span>
  dahje rávddi veahkkin ja ohppen dakkár árbevirolaš rávdebarggu. Muhto
  1980:s reastaluvai fitnodat ja mun fertejin fárret fas. Dán háve
  fárrejin Hárštái, eará skiippabarggahahkii. Doppe bargen moadde jagi,
  muhto bargolihkohisvuođa geažil šadden buohccindieđihuvvon guhká ja
  mannen ruoktot Guovdageidnui. Máŋga jagi ledjen bargan govaiguin, ja
  dalle lei Guovdageainnu gilišiljus rabas virgi govvaprošeavttas. De
  heiten Háršttás ja bargen museas jagi.</p>
    <section>
      <p type="title">Boandan ja oahpaheaddjin</p>
    </section>
    <p>– Go museabargu nogai, de ožžon barggu nuoraidskuvlii 1985 álggus.
  Bargen doppe beannot jagi sullii bealle virggis, oahpahin eanaš
  matematihka ja luonddufága. Dat lei hui somás vásáhus. Fuomášin ahte
  mus ledje muhtin lágan attáldagat oahpahanbargui.</p>
    <p>Juo dalle go bargen nuoraidskuvllas ožžon moadde diimmu
  joatkkaskuvllas, ja 1986/87 bargen jagi doppe. Muhto dalle jámii mu
  áhčči ja fertejin váldit badjelasan dálu. Bargen logenáre jagi
  dállodoallin ovdal go vuollánin ja heaittihin eanandoalu 1998:s. Dan
  áigge mus lei measta juohke jagi unnit ahte eanet bargu
  joatkkaskuvllas maid, vuosttažettiin teknihkalaš fágat ja
  meahcástallanfága. Lean leamaš mielde hukset meahcástallanfága.
  Sáhttá dadjat ahte dan fágas leat guokte váldoulbmila: oahppit galget
  oahppat birget meahcis ja seammás várjalit luonddu.</p>
    <p>– Go vuosttaš háve álgen oahpaheaddjin, de mus ii lean go beannot
  jagi gymnása ja beannot jagi mekánalaš oahppu. De válden 1988:s
  boazodoalu fágakurssa privatistan. Go heaittihin eanandoalu lei mu
  jurdda váldit oahpu nu ahte sáhtten oažžut bistevaš
  oahpaheaddjibarggu. Vuos válden lohkangelbbolašvuođa privatistan.
  Muhto de ožžon fáhkkestaga olles barggu joatkkaskuvllas jagi. Maŋŋil
  lohkagohten matematihka Romssa universitehtas. Válden gal moadde
  eksámena, muhto in birgen dietnasa haga, go dalle sihke eamit ja
  nieiddaguovttos ledje seammás skuvllaid vázzime. Ja go dalle
  joatkkaskuvla fas fálai munnje barggu, de in sáhttán hilgut dan.
  Seammás go mus lei oassevirgi joatkkaskuvllas, lohken álgoálbmotoahpa
  Sámi allaskuvllas. Dat han lei hui miellagiddevaš oahppu. Ja de
  2003:s ledje joatkkaskuvllas nu ollu ohccit ahte álggahuvvojedje
  guokte luonddudoalloluohká. De dárbbašii skuvla hirbmadit
  liigeoahpaheaddji luonddudoalus. Jagi maŋŋil dáhpáhuvai seamma fas,
  ja fertejin maŋidit lohkanplánaid vel oktii.</p>
    <p>
      <em type="bold">Klemet ja oahppit Anniken Hætta ja Aslak Anders Hætta
      bidjet smáhkkomuora, sin duohken oahpaheaddji Inge
      Andersen.</em>
    </p>
    <p>
      (Govva: SJSBS)</p>
    <p>
      <em type="bold">Oaggunmátkkis boazodoalloluohkáin ja Anára Sámi
      Oahppoguovddáža guosseohppiiguin, jáhkkimis 2000:s.</em>
    </p>
    <p>
      (Govva: Klemet I. Hætta)</p>
    <section>
      <p type="title">Riikkaidgaskasaš ovttasbargu</p>
    </section>
    <p>Sámi joatkkaskuvla ja boazodoalloskuvla lea áidna skuvla Norggas
  mas lea boazodoallooahppu. Dat mearkkaša ahte lea oalle unna fágalaš
  biras. Muhto sullásaš oahpahus lea sihke Suoma, Ruoŧa ja Ruošša
  bealde, ja iešguđetge skuvllas leat buorit ja geahnohis bealit. Danin
  oahpaheaddjit leat guhká jurddašan ahte berre leat eambbo ovttasbargu
  sámi joatkkaskuvllaid gaskkas. 1999:s ozai Lemet ruđa skuvllas
  ovdánahttinprošektii man ulbmil lei ovddidit ovttasbarggu eará
  skuvllaiguin. Vuosttaš háve ii ožžon, muhto jagi maŋŋil lei nubbi
  oahpaheaddji mielde ohcamis ja dalle oaččuiga veahá.</p>
    <p>– Álggiimet ovttasbargat Anáriin, maŋŋil bođii Lujávri mielde ja
  loahpas Johkamohkki. Golbma jagi oaččuimet ruđa dasa skuvllas. Álggos
  lei oktavuohta vuosttažettiin oahpaheddjiid gaskkas, muhto dađistaga
  šattai maiddái ohppiidlonuhallan. Dál min oahppit leat leamaš buot
  eará riikkain, ja sin oahppit leat leamaš dáppe. Ovttasbargu lea
  vuosttažettiin surggiid gaskkas mas oahpahuvvo luonddudoallu /
  boazodoallu.</p>
    <p>Iešguđet skuvllas lea sierra ovddasvástádus: Mis lea siidadoallu
  ja sámegiella, Anáris lea njuovvan ja biergo- ja guollebuvttadeapmi,
  Johkamohkis lea duodjeávdnasat bohccos ja Lujávrris lea ee.
  hearggástallan. Sis lea sierra skuvlasiida, juoga mii váilu eará
  skuvllain. Mii leat leamaš Anáris guokte vahku ja Ruoššas vahkku.
  Erenoamážit Ruošša-mátki lei hui mávssolaš ohppiide. Mii leat leamaš
  mearragáttis Suoma ja Ruoŧa bealde ohppiiguin. 2003 ozaimet mii
  njeallje skuvlla ovttas Interreg-prošeavtta, ja 2004:s oaččuimet 2,5
  miljovnna ruvnno. Juohke skuvllas lea sullii bealle virgi dán
  prošektii. Ieš lean maŋimus jagi bargan hui ollu dáinna. Moai letne
  guokte oahpaheaddji geat letne juohkán 40 % virggi.</p>
    <p>
      <em type="bold">Lemet lávus ovttas ohppiin Mikkel Isak I. Oskal</em>
    </p>
    <p>
      (Govva: SJSBS)</p>
    <p>
      <em type="bold">Ovttasbargu rájáid rastá: Lemet Lujávrris ovttas Anna
      Prahovain</em>
    </p>
    <p>
      (Govva: SJSBS)</p>
    <section>
      <p type="title">Oahppu – muhto makkár?</p>
    </section>
    <p>Sámi joatkkaskuvlii lea hirbmat ávkkálaš ahte sis lea oahpaheaddji
  gii sáhttá oahpahit sihke árbevirolaš meahcásteami, teknihkalaš
  fágaid boazodoalus, matematihka ja mekánalaš fágaid. Buot dáid fágaid
  Lemehis leat leamaš diibmoplánas, ja dasa lassin lea leamaš oanehis
  áiggi sadjásažžan ee. eŋgelasgielas. Muhto máŋggabealat máhttu
  iešalddis ii atte formálalaš oahpaheaddjigealbbu. Danin Lemet oažžu
  ain bálkká gealbbohis oahpaheaddjin, ja oažžu barggu dušše jagi ain
  hávális.</p>
    <p>Ieš sus ii leat panihkka dan dihte. Jus lea bargu, de lea buorre,
  jus ii leat, de beassá studeret veahá fas. Sus leat ollu plánat,
  váldit fágareivve boazodoalus ja sveisejeaddjin, gárvvistit
  matematihka ja álgoálbmotoahpu.</p>
    <section>
      <p type="title">5 jagi mannan – ain <span type="quote">«buđet»</span></p>
    </section>
    <p>Ná guhkás olliimet go Lemet muitalii jagis 2005. Ja go Lemeha
  muitalus ii dalle čahkan Sámi skuvlahistorjjá 2. girjái, de dat lea
  vuordán dán rádjái. Ja fertiimet dalle ođasmahttit muitalusa. Go 2010
  čavčča ohcen Lemeha, de gávdnen su ain Sámi joatkkaskuvllas ja
  boazodoalloskuvllas, muhto dán háve kursainspektevrra kantuvrras. Ja
  de son muitala:</p>
    <p>– 2006:s dárbbašii skuvla jagi sadjásaš oahpaheaddji mekánalaš
  fágain. Ja dat šattai guokte jagi, dan botta go mekánalaš fágaid
  oahpaheaddji lei skuvlla sadjásaš rektorin. De mus lei olles bargu
  fas. Go dan gergen, de galggašin studeret, muhto de šattai eará bargu
  skuvllas. Sii falle munnje bealle virggi boazodoallooahpus, ja dasa
  lassin oahpahin datakurssaid ja bargen HMS:in (Helse-miljø-sikkerhet,
  Dearvvašvuohta-biras-sihkkarvuohta). Dakkár kombinašuvdna mus lei
  guokte jagi. De kursainspektevrras galggai leat jagi virgelohpi, ja
  mun ožžon dan gaskaboddosaččat, seammás go mus lea ain HMS-bargu ja
  oahpahan boazodoallosuorggis.</p>
    <p>Boazodoallooahpu riikkaidgaskasaš ovttasbargu ii leat doaibman nu
  bures muhtin jagiid, muhto dál mii leat álgán fas, ja buot njeallje
  riikka leat mielde. Dál dat gohččoduvvo BEBO – Boazodoalloealáhusa
  boahtteáiggi ovdáneapmi. Ii leat šat dušše skuvllaid ovttasbargu,
  muhto ealáhus lea maid mielde. Mus livččii miella joatkit dan barggu,
  muhto lea váttis go in dieđe man guhká mus lea bargu.</p>
    <section>
      <p type="title">Váttis plánet kursafálaldagaid</p>
    </section>
    <p>Sámi joatkkaskuvllas ja boazodoalloskuvllas lea measta álo leamaš
  rávesolbmuidkurssat, muhto lea leamaš ja lea ain váttis plánet dákkár
  kurssaid. – Dat manná kurssas kursii, mis váilo ain strategiija
  ovddosguvlui. Ja kursaossodagas, dahje resursaguovddážis, eai leat
  sierra oahpaheaddjit. Dat mearkkaša ahte mii fertet iešguđet kursii
  juogo geahččalit oažžut oahpaheddjiid joatkkaskuvllas, dahje ohcat
  olggobealde olbmuid oahpahit. Ja go mii háliidit lágiidit muhtin
  kurssa, de fertet vuos ruhtadit dan. Ja go leat viimmat ruhtadan ja
  leat gearggus álgit, de sáhttá leat gasku skuvlajagi. Dalle ii leat
  beare gávdnat oahpaheddjiid geain lea gelbbolašvuohta oahpahit fága,
  ja áinnas sámegillii.</p>
    <p>Maŋimus jagiid leat leamaš ollu datakurssat, go dat lea dakkár
  maid buohkat dál fertejit máhttit. Lea leamaš erenoamáš ollu
  boazodoallit dain kurssain, ja mis lea maiddái leamaš sierra
  seniorkurssat penšunisttaide.</p>
    <p>Lea ain stuora dárbu lágiidit sámegielkurssaid, sihke
  čállinkurssaid sámegielagiidda ja kurssaid dárogielagiidda. Galggašii
  leat stipeanda, nu ahte buohkat geat dárbbašit besset vázzit kurssa
  ja besset váldit friddja barggus dan botta.</p>
    <p>Dađe bahábut ii oro rávesolbmuidoahpu dilli buorráneame. Dál lean
  juste ožžon plána hukset ođđa joatkkaskuvlavisttiid, muhto eai leat
  dan oktavuođas jurddašan ge resursaguovddážii sadji.</p>
    <section>
      <p type="title">Oahpaheaddjikarrieara loahpa?</p>
    </section>
    <p>Ovdal go dát girji prentejuvvo lea skuvlajahki 2011/12 álgán, ja
  maid Lemet bargá dál? Vuosttaš geardde máŋgga jahkái sus eai leat
  fásta diimmut joatkkaskuvllas. Áidna šiehtadus mii sus lea skuvllain
  lea ahte son galgá váldit muhtin luohkáid mielde meahccái oahpahit
  meahcásteami. Maid son áigu dálle?</p>
    <p>– Joatkkaskuvllas lea plánat fállat rávesolbmuidkurssa sveisemis
  ja dihtorbarggus, ja soaittán sáhttit dahkat juoidá das. Lean maiddái
  ieš jurddašan ráhkadit kurssaid mas nuorat ohppet mo birget meahcis.
  Oainnán ahte sihke sámi ja dáža nuoraid dál dárbbašit dan.</p>
    <p>Háliidivččen man nu láhkái joatkit riikkaidgaskasaš ovttasbarggu.
  Go sámit orrot njealji riikkas, de lea nu ollu mii gesset sin
  iešguđetge guvlui, ja lea váttis doalahit oktasaš sámi kultuvrra ja
  doaimmaid.</p>
    <p>– Na ba studieplánat? Goas don oaččut formálalaš
  oahpaheaddjigealbbu?</p>
    <p>– In dieđe ollen go goassege dohko, muhto in leat vel áibbas
  gidden uvssa. Lea ollu maid háliidan oahppat, áiggun dál ohcagoahtit
  makkár vejolašvuođat leat.</p>
    <p>[1] Jon Eldar Einejord (1939-2007) barggai
  Kárášjoga gymnásas / Sámi joatkkaskuvllas 1969–1997, 1975 rájes
  rektorin. Son lea čállán artihkkala Sámi skuvlahistorjá
  3-girjjis. [2] Geahča fáksimiila
  Ságat-aviisas, Sámi skuvlahistorjá 2. </p>
    <p>Eará artihkkalat
  Sámi skuvlahistorjá 5-girjjis</p>
  </body>
</document>
