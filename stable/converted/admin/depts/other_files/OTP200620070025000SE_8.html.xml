<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Od.prp. nr. 25 (2006-2007)</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2007</year>
    <place>http://www.regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-.html?id=461192</place>
    <publChannel>
      <publication>
        <publisher>Arbeids- og inkluderingsdepartementet</publisher>
      </publication>
    </publChannel>
    <availability>
      <free/>
    </availability>
    <multilingual>
      <language xml:lang="nob"/>
      <language xml:lang="swe"/>
    </multilingual>
    <origFileName>OTP200620070025000SE_8.html</origFileName>
    <parallel_text location="OTP200620070025000SE_8.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate  1.16 ; file-specific xsl  $Revision: 1.7 $; common.xsl  $Revision: 43736 $; </version>
  </header>
  <body>
    <p type="text">
                Dás don leat: </p>
    <p type="text">Eanandoallo- ja
                biebmodepar...</p>
    <p type="text"> &lt;
                 </p>
    <p type="text">Dokumeanttat</p>
    <p type="text">
                &lt;
                 </p>
    <p type="text" xml:lang="nob">Proposisjoner og
                meldinger</p>
    <p type="text"> &lt;
                 </p>
    <p type="text">8 Departemeantta árvvoštallamat</p>
    <p type="text">Od.prp. nr. 25 (2006-2007)</p>
    <section>
      <p type="title">Boazodoallolága birra</p>
    </section>
    <p type="text">
                Bláđe dokumeanttas: </p>
    <p type="text">
                &lt;  7 Boazodoalloláhkalávdegotti...</p>
    <p type="text"> | </p>
    <p type="text">
                9 Ekonomalaš, hálddahuslaš ... ></p>
    <p type="text"> | </p>
    <p type="text">
                Ovdasiidu</p>
    <section>
      <p type="title">8 Departemeantta
                        árvvoštallamat</p>
    </section>
    <section>
      <p type="title">8.1 Álggahus</p>
    </section>
    <p type="text">Iežas barggus proposišuvnnain
                        lea departemeanta atnán vuođđun láhkalávdegotti
                        evttohusa ja ráđđádallamiid mat leat leamaš
                        Sámedikkiin ja NBR:in. Dán kapihttalis čilget
                        movt departemeanta árvvoštallá
                        Boazodoalloláhkalávdegotti evttohusa iešguđet
                        beliid. Dan oktavuođas ovdanbuktojuvvojit ja
                        komenterejuvvojit muhtun oainnut mat leat
                        ovddiduvvon ráđđádallamiin ja
                        gulaskuddamis.</p>
    <p type="text">Dálá boazodoalloláhka
                        mearriduvvui 1978:s. Láhka ođasmahttojuvvui
                        1996:s. Ođasmahttinbarggu duogážin ledje
                        resursadilálašvuođat Finnmárkkus,
                        riektedilálašvuođat Lulli-Trøndelága/Hedmárkku
                        boazodoalloguovllus ja sámepolitihkalaš
                        ovdáneapmi man mielde Sámediggi galggai
                        nammadit miellahtuid stivrenorgánaide. Lei
                        unnán sáhka stivrejumi, hálddašeami ja
                        siskkáldas dilálašvuođaid birra. Nugo
                        čilgejuvvo 2. kapihttalis ovdalis, de
                        mearriduvvui šiehtadallanjagi 1998 – 99
                        boazodoallošiehtadusain ahte galgá nammaduvvot
                        lávdegoddi mii dárkileappot árvvoštallá
                        siskkáldas dilálašvuođaid. Eaktuduvvui ahte
                        vuđolaš rievttálaš gažaldagaid galgá ođđa
                        sámevuoigatvuođalávdegoddi guorahallat.</p>
    <p type="text">Nugo namuhuvvon, de ii
                        sisttisdoallan lávdegotti mandáhtta buot beliid
                        dálá lágas. Liikká sisttisdoallá dát
                        proposišuvdna mearkkašahtti ođasmahttima, mii
                        dál ovddiduvvo evttohussan. Dat guoská sihke
                        lága sisdollui ja struktuvrii.</p>
    <p type="text">Vaikko lea gollan áigi dan rájes
                        go lávdegoddi ovddidii iežas čielggadusa, de
                        lea departemeanta válljen doalahit iežas daidda
                        ráddjejumiide mat ledje lávdegotti mandáhtas.
                        Dasa leat máŋga siva. Vuosttažettiin
                        gáibidivččii stuorát láhkarevišuvdna ođđa
                        čielggademiid ja árvvoštemiid. Dasto ferte
                        vuhtii váldit ahte dál lea bargu jođus ođđa
                        Sámevuoigatvuođalávdegotti olis, mas sáhttá
                        leat mearkkašahtti mearkkašupmi daidda
                        láhkagažaldagaide mat leat báhcán. Dát
                        mearkkaša ahte evttohusaid, mat gusket
                        boazodoalu siskkáldas dilálašvuođaide, ferte
                        ain maŋidit.</p>
    <p type="text">Departemeanta áigu dan
                        oktavuođas čujuhit ahte ođđa
                        sámevuoigatvuođalávdegoddi galgá čielggadit
                        gažaldagaid sámi álbmoga rievttálaš
                        eananvuoigatvuođadili hárrái, ja eatnamiid ja
                        čáziid geavaheami hárrái sámi geavahanguovlluin
                        olggobealde Finnmárkku fylkka. Lávdegoddi galgá
                        maiddái čielggadit ja evttohit movt galgá
                        nannet sámi álbmoga vejolašvuođaid geavahit
                        luondduriggodagaid iežaset geavahanguovlluin,
                        seammás go doahttala sin beroštumiid geat eai
                        leat sápmelaččat. Erenoamážit galget boazodoalu
                        eanangeavaheapmi ja vuoigatvuođat
                        árvvoštallojuvvot, dainna ulbmiliin ahte
                        bisuhit ja ovddidit guoddevaš boazodoalu.</p>
    <p type="text">Eanandoallo- ja
                        borramušdepartemeanta lea reivves
                        Sámevuoigatvuođalávdegoddái konkrehta jearran
                        sáhttet go boazodoallolága mearrádusat
                        vahátovddasvástádusa birra guorahallot
                        Sámevuoigatvuođalávdegotti barggu olis. Dás lea
                        sáhka oalle stuora buhtadusovddasvástádusas man
                        sáhttá leat ulbmillaš geahčadit dábálaš
                        buhtadusovddasvástáduslaš ovdáneami oktavuođas.
                        NBR ja Sámediggi leat ráđđádallamiid oktavuođas
                        čujuhan ahte lea dárbbašlaš farggamusat
                        rievdadit dáid mearrádusaid.</p>
    <p type="text">Departemeanta oaidná ahte
                        Sámevuoigatvuođalávdegotti bargu sáhttá dahkat
                        dárbbašlažžan árvvoštallat fas ođđasit
                        rievdadit boazodoallolága. Go
                        Sámevuoigatvuođalávdegotti evttohus ovddiduvvo,
                        de áigu departemeanta fas geahčadit
                        boazodoallolága ja čuovvolit daid beliid mat
                        eai ođasmahttojuvvo dán háve.</p>
    <p type="text">Boazodoalloláhkalávdegotti
                        árvalan modealla almmolaš hálddašeami birra ii
                        leat árvvoštallon dán háve. Čujuhit dán
                        oktavuođas kapihttalii 8.21.</p>
    <p type="text">Vuollelis čuvvot departemeantta
                        árvvoštallamat sihke lága struktuvrra ja
                        huksehusa birra, eavttut maid departemeanta lea
                        atnán vuođđun barggustis, ja láhkalávdegotti
                        ovttaskasevttohusaid árvvoštallamat. Nugo
                        namuhuvvon álggahusas, de áigut iešguđet
                        čuoggáin čilget gulaskuddanásahusaid oaiviliid
                        ja ráđđádallamiid bohtosiid. Muhtun
                        gulaskuddanásahusaid komentárat leat maid
                        čadnon evttohusa 10. kapihttala iešguđet
                        mearrádusaid mearkkašumiide. Dát leat eanas
                        detaljaáššit ja eanet teknihkalaš
                        gažaldagat.</p>
    <section>
      <p type="title">8.2 Lága struktuvra ja
                        huksehus</p>
    </section>
    <p type="text">Barggustis gažaldagaiguin mat
                        ledje mandáhta oassin, gávnnahii
                        láhkalávdegoddi dárbbašlažžan doaimmahuslaččat
                        rievdadit 1978-lága huksehusa. Dan dihte sirde
                        muhtun paragráfaid dahje osiid eará
                        paragráfaide, dainna áigumušain ahte čorget
                        láhkateavstta. Lávdegoddi lea maid
                        dihtomielalaččat váldán eanemus lági mielde
                        láhkii, vai unnit dárbbaša láhkaásahusaid bokte
                        reguleret.</p>
    <p type="text"><em type="italic">Lulli-Trøndelága
                        ja Hedmárkku boazosámisearvi, Boazodoallohoavda
                        ja Romssa ja Nordlándda guovllustivrrat</em>
                        oaivvildit iežaset cealkámušain ahte lávdegotti
                        evttohus lea hui dárkil. Sin oaivila mielde
                        livččii buoret hábmet lága eanet oppalažžan, ja
                        baicca addit dárkilet njuolggadusaid
                        láhkaásahusaid hámis, earret eará vuhtii váldin
                        dihte guovllulaš erohusaid. <em type="italic">Boazodoallostivra</em> dovddahii bealistis
                        ahte juste dan dihte go leat stuora erohusat
                        guovlluid gaskka, de sáhttá leat váttis
                        ráhkadit eaŋkilis lága. Jus nu dahká, de
                        addošii hui ollu váldi hálddahussii.
                        Boazodoallostivrra oainnu mielde fertejit dat
                        bealit maid lávdegoddi lea geahčadan, mat
                        earret eará gusket boazodolliid gaskasaš
                        vuoigatvuođaide ja geatnegasvuođaide,
                        regulerejuvvot lágas eai ge njuolggadusain.
                        Boazodoallostivra čujuha dasa ahte láhkabargu
                        lea sin oainnu mielde dárkileabbo go
                        njuolggadusbargu, ja ahte njuolggadusat lága
                        bokte leat eanet oidnosis ja dain leat dárkilet
                        ovdabarggut.</p>
    <p type="text">Justiisadepartemeantta bagadusas
                        <em type="italic">Lovteknikk og lovforberedelse
                        (Láhkateknihkka ja láhkaráhkkaneapmi)</em>
                        daddjo ná válljema birra lága ja njuolggadusa
                        gaskka:</p>
    <p type="text">«Stuoradikki dárkkistan- ja
                          vuođđudanlávdegoddi lea Evtt. S. nr. 296
                          (1995 – 96) dárkilit ságaskuššan gažaldagaid
                          mat gusket hálddahusa
                          láhkaásahusgeavaheapmái. Lávdegoddi deattuha
                          ahte dálá servodagas lea dárbbašlaš oalle
                          muddui addit válddi mearridit láhkaáshusaid,
                          muhto deattuha seammás ahte máŋgga dáfus
                          berre leat várrogas dán válddi
                          geavaheamis.</p>
    <p type="text">Vuolggasadjin lea ahte buot
                          gažaldagat mat leat dakkárat main Stuoradiggi
                          berre oaivila dahkat, berrejit regulerejuvvot
                          formála lága bokte, eai ge láhkaásahusaid
                          bokte.</p>
    <p type="text">Lea deaŧalaš maiddái
                          guorahallat eará beliid dán oktavuođas.
                          Earret čielga politihkalaš deasttaid, de
                          sáhttá deattuhit beliid mat gusket
                          riikkaássiid sihkarvuhtii. Mađi garraset
                          čuohcci mearrádusat dahkkojit, dađi garraset
                          ágga lea gáibidit ahte Stuoradiggi lea dahkan
                          čielga oaivila dihto doaimma čađaheami
                          birra.</p>
    <p type="text">Riektesihkarvuođa vuhtii
                          váldin eaktuda maid ahte vuođđo
                          áššegieđahallannjuolggadusat mearriduvvojit
                          lágas eai ge láhkaásahusain. Stuoradikki
                          dárkkistan- ja vuođđudanlávdegoddi cealká
                          Evtt. S nr. 296 (1995 – 96) ahte oppalaččat
                          berre leat várrogas atnimis láhkaásahusaid
                          addima válddi njuolggadusaid dáfus mat addet
                          riikkaássiide geatnegasvuođaid dahje
                          vuoigatvuođaid. Vuoigatvuođat ja
                          geatnegasvuođat berrejit vuosttažettiin
                          mearriduvvot lága bokte.</p>
    <p type="text">Ovdamunnin lágain lea ahte
                          láhka lea dat riektegáldu man geavaheaddji
                          álkimusat sáhttá gávdnat. Dán deastta
                          deattuhedje go omd. mearriduvvui ođđa
                          álbmotoadjoláhkii váldit stuora osiid dain
                          njuolggadusain mat ovdal ledje
                          láhkaásahusain, geahča ságaskuššama NOU
                          1990:20 s. 79 – 80.</p>
    <p type="text">Nuppe bealis sáhttet
                          teknihkalaš bienalaš njuolggadusat bures
                          biddjot láhkaásahusaide (njuolggadusaide),
                          erenoamážit jus geavatlaččat gusket dušše
                          muhtumiidda (fágabargiide). Seamma sáhttá
                          dávjá leat jus vurdojuvvo ahte njuolggadusat
                          dávjá fertejit rievdaduvvot. Dát deasta datte
                          ii leat ihcalis mearrideaddji, gč. omd.
                          vearro- ja oadjolágaid. Jus lea válljenmunni,
                          de sáhttá leat heivvolaš mearridit
                          njuolggadusaid láhkaásahussan
                          geahččalanáigodahkii, ja dasto vásáhusaid
                          vuođul maŋŋel evttohit ja ovddidit
                          láhkamearrádussan.»</p>
    <p type="text"><em type="italic">Departemeantta</em> oainnu mielde leat
                        buorit ákkat dasa ahte mearridit njuolggadusaid
                        boazodoalu hárrái láhkaparagráfan, vai lea
                        unnimus lági mielde dárbu ráhkadit
                        láhkaásahusaid. Departemeantta oainnu mielde
                        lea dát, vuosttažettiin boazodollui alccesis,
                        álkimus ja čielgaseamos. Dan dihte lea
                        departemeanta ovttaoaivilis lávdegotti
                        prinsihpalaš oainnuin ja árvvoštallamin
                        láhkateknihkalaš čovdosiid válljema hárrái.
                        Departemeanta lea árvvoštallan livččii go
                        muhtun dáfus vejolaš láhkaásahusaid bokte
                        mearridit njuolggadusaid mat spiehkastit lágas,
                        dainna ulbmiliin ahte vuhtii váldit vejolaš
                        guovllulaš erohusaid. Earret eará lea
                        departemeanta geahčadan 4. kapihttala
                        boazodoalu doaimmaheami ja 5. kapihttala
                        merkema birra. Departemeanta ii leat datte
                        árvalan dan. Nugo mearrádusevttohusat leat
                        hábmejuvvon, de ovddastit dat máŋgga dáfus
                        boazodoalu vuođđoelementtaid, mat berrejit
                        gustot juohke sajis gos boazodoallu
                        doaimmahuvvo. Dábálaš njuolggadusat boazodoalu
                        birra sáhttet dárkileappot mearriduvvot
                        doaibmanjuolggadusain, earret eará dárkileappot
                        čielggadit iešguđet orohagaid
                        doaibmadilálašvuođaid. Eaktun ferte dieđus leat
                        ahte diekkár njuolggadusat eai rihko daid
                        vuođđoprinsihpaid mat lágas leat
                        mearriduvvon.</p>
    <p type="text">Lávdegoddi fuomášuhtii oalle
                        árrat barggustis departemeantta das ahte lea
                        dárbu doaimmahuslaččat guorahallat ja čorget
                        láhkateavstta. Departemeanta dohkkehii dán, ja
                        lea eanas muddui čuovvolan čovdosiid maid
                        lávdegoddi evttohii.</p>
    <section>
      <p type="title">8.3 Lága oppalaš
                        vuolggasadji</p>
    </section>
    <p type="text">Boazodoalloláhkalávdegoddi lea
                        atnán earret eará dáid eavttuid iežas evttohusa
                        vuođđun:</p>
    <list>
      <p type="listitem">Lága mearrádusat galget
                            huksejuvvot boazodoalu kultuvrra ja
                            árbevieruid ala.</p>
      <p type="listitem">Lága mearrádusat galget
                            addit vuođu siskkáldas iešstivrejupmái
                            seammás go ovttaskas boazodoalli
                            riektesihkarvuohta vuhtii váldojuvvo.</p>
      <p type="listitem">Bisuhit dan vuogi ahte
                            oallugat sáhttet eaiggáduššat bohccuid, ja
                            nu doalahit gullevašvuođaset
                            boazodollui.</p>
      <p type="listitem">Lága mearrádusat galget leat
                            mielde hukseme vuođu dasa ahte boazodoallu
                            heivehuvvo luondduvuđđosii.</p>
    </list>
    <p type="text">Gulaskuddanásahusat leat eanas
                        mielas dasa ahte boazosámi kultuvra ja
                        árbevierut deattuhuvvojit mearrádusain.
                        <em type="italic">Sámediggi</em> deattuha
                        deaŧalažžan ahte láhkaevttohus atná árbevirolaš
                        boazosámi kultuvrra ja boazodoalu árbevirolaš
                        organiserema guovddážis. Muhtun
                        gulaskuddanásahusat ges atnet ahte lávdegoddi
                        iežas árvvoštallamiin lea atnán davvisámi beali
                        beare guovddážis, nu ahte oarjelsámi
                        boazodoallu bázahallá dan dáfus. <em type="italic">Davvi-Trøndelága fylkkamánni</em> namuha
                        dán. <em type="italic">Davvi-Trøndelága
                        guovllustivra</em> lohká áddemeahttumin ahte
                        lávdegoddi lea atnán davvisámegielsániid, ja
                        seammás guođđán oarjelsámegielsániid, ja
                        deattuha ahte dán ferte muittus atnit
                        Boazodoalloláhkalávdegotti čielggadeami
                        árvvoštallamis.</p>
    <p type="text">Departemeanta
                        atná deaŧalažžan ja dárbbašlažžan ahte sámi
                        kultuvra ja árbevierut leat guovddážis
                        boazodoallolágas, go dat lea mielde deavdime
                        mearriduvvon politihkalas mihttomeriid.
                        <span type="quote">«Eanetloguráđđehusa politihkalaš vuođustusas»</span>
                        daddjo čuovvovaš (dás jorgaluvvon):</p>
    <p type="text"><span type="quote">«Mii áigut čađahit
                          sámepolitihka mii galgá leat ávkin sámi
                          álbmogii, nu ahte sámegielas, sámi kultuvrras
                          ja servodateallimis lea sihkkaris boahtteáigi
                          Norggas. Kultureallin lea deaŧalaš veahkkin
                          identitehta nannemis, seammás go dat lea
                          mielde báikkálaš servodagaid doallame
                          ealasin.»</span></p>
    <p type="text">Leat stuora erohusat boazodoalus
                        iešguđet guovlluin Norggas. Ođđa láhka ferte
                        vuhtii váldit dan nu ahte mearrádusat heivejit
                        buot guovlluide. Departemeanta oaivvilda ahte
                        dát evttohus dahká dan. Nugo namuhuvvon, de lea
                        departemeanta árvvoštallan addit vejolašvuođa
                        ráhkadit guovllulaš njuolggadusaid, muhto lea
                        gávnnahan dán sihke dárbbašmeahttumin ja
                        ulbmilmeahttumin. Láhkalávdegoddi lea muhtun
                        paragráfain árvalan sámegielsániid
                        bajilčállagiidda. Dat lei dalle go dát sánit
                        adnojuvvojedje buoremusat čilget mearrádusa
                        sisdoalu. Departemeanta oaivvilda baicca ahte
                        almmolaš dárogielat láhkateavsttas ii berre
                        atnit sámegielsániid eanet go áibbas
                        dárbbašlaš. Deattuhuvvo maiddái ahte sihke
                        láhkateaksta ja proposišuvdna galgá jorgaluvvot
                        sámegillii. Dan vuođul lea departemeanta
                        gávnnahan ahte dušše sámegielsátni <em type="italic">siida</em> adno láhkateavsttas.</p>
    <p type="text">Siskkáldas iešstivrejumi birra
                        deattuha <em type="italic">Norgga
                        Boazosápmelaččaid Riikkasearvi</em> deaŧalažžan
                        ahte boazosápmelaččat ieža eanet fertejit
                        beassat reguleret siskkáldas dilálašvuođaid ja
                        organiseret beaivválaš doaimma boazosámi
                        dábiid, árbevieruid ja riekteipmárdusaid
                        mielde. Muhtun gulaskuddanásahusat oaivvildit
                        ahte guovddáš eiseválddit fertejit atnit bajit
                        ovddasvástádusa boazodoalu hárrái. <em type="italic">Finnmárkku fylkkamánni</em> cealká dán
                        oktavuođas ahte ii leat iešalddis mihttun ahte
                        stáhta galgá bienasta bitnii stivret
                        boazodoalu. Stáhtas lea iežas politihkalaš
                        eiseválddiid bokte liikká ovddasvástádus
                        boazodoalu ovdáneami hárrái, ii ge sáhte
                        beasadit geatnegasvuođas ja vejolašvuođas atnit
                        bajimus stivrejumi. Fylkkamánni oaivila mielde
                        lea okta stáhta deaŧaleamos doaimmain fuolahit
                        ahte boazodoallu doaimmahuvvo ekologaš
                        guoddevaš vugiin sihke boazodoalu iežas dihte,
                        muhto maiddái luonddu ja eará geavaheddjiid
                        dihte. Muhtumat deattuhit maiddái ahte
                        eiseválddit muđui nai galget sáhttit juoidá
                        dahkat dalle go iešstivrejupmi ii doaimma dahje
                        eará servodatberoštumit dahket dan
                        dárbbašlažžan. <em type="italic">Ráđđehusadvokáhtta</em> jearrá dán vuođul
                        ii go livčče buoremus ásahit eanet almmolaš
                        intervenšuvdnavejolašvuođaid dilálašvuođaide
                        main priváhtarievttálaš orgánat eai daga dan
                        maid láhka eaktuda dahje jus rihkkot bajit
                        beroštumiid.</p>
    <p type="text">Departemeanta
                        lea ovttaoaivilis das ahte berre eanet
                        lágiduvvot vejolašvuohta ealáhuslaččat stivret
                        ieš, muhto ahte dat ferte ovttastahttojuvvot
                        njuolggadusaiguin mat addet eiseválddiide
                        vejolašvuođa fuolahit iežaset ovddasvástádusa
                        das ahte boazodoallu sáhttá ovdánit
                        ekologalaččat, ekonomalaččat ja kultuvrralaččat
                        guoddi ealáhussan. Dát lea maiddái dárbbašlaš
                        riikkaidgaskasaš geatnegasvuođaid geažil.
                        Ealáhuslaš iešstivrejumi ja eiseválddiid
                        ovddasvástádusa gaskavuohta dan hárrái ahte
                        boazodoallu šaddá guoddevaš, lea leamaš
                        hástalussan politihka hábmemis dássožii, ja nu
                        šaddá ain leat boahtteáiggis. Lea deaŧalaš
                        bures fuolahit iešguđet deasttaid legitimitehta
                        ja luohttámuša geažil sihke boazodoalu guovdu
                        ja maiddái eará geavaheddjiid ektui. Dán
                        oktavuođas ferte vuhtii váldit Riikkarevišuvnna
                        konklušuvnnaid iskkadeamis <span type="quote" xml:lang="nob">«Bærekraftig bruk av
                        reinbeiteressursene i Finnmark, dokument nr.
                        3:12 (2003 – 2004).»</span> ( Finnmárkku boazoguohtumiid guoddevaš
                        geavaheapmi, dokumenta 3:12 (2003 – 2004
                        )). Dás čujuhuvvo earret eará ahte lea
                        dárbbašlaš mearridit dárkilet rámmaeavttuid
                        boazodollui, sihkkarastin dihte guoddevaš
                        ovdáneami. Departemeanta deattuha ahte bistevaš
                        rámmaeavttut leat guoddevaš boazodoalu
                        dárbbašlaš eaktun. Guovddážis dán barggus lea
                        mearridit rájiid boazodoalloguovlluid,
                        orohagaid ja siiddaid gaskka. Dát bargu lea
                        álggahuvvon, ja šaddá deaŧalažžan barggus
                        heivehit boazologu guohtuneatnamiidda.</p>
    <p type="text">Boazodoalus lea ollu máhttu
                        doaibma- ja guohtundilálašvuođaid birra, ja nu
                        lea maiddái vuođđu árvvoštallat man ollu
                        bohccuid eatnamat guddet. Almmotge leat soames
                        bealit mat sáhttet muhtun dáfus váikkuhit ja
                        seaguhit luondduvuđđosaš doaibmavugiid. Dán
                        ferte ipmirdit oktasaš vuoigatvuođaid,
                        eahpečielga rádjeáššiid, historjjálaččat eatnat
                        boazodolliid, stuora álggahangilvvu ja ealáhusa
                        gollovuogádaga kombinašuvdnan. Dasa lassin lea
                        boazodoallu ođđaáigásaš ealáhus, mii
                        ávkkástallá teknologiija mii áigges áigái lea
                        gávdnamis ja man heive atnit boazodoalus. Dan
                        dihte dárbbašuvvojit dihto
                        bearráigeahččanortnegat, ja nu maiddái
                        sihkarvuođanjuolggadusat lágas, dusten dihte
                        dilálašvuođaid goas siskkáldas iešstivrejupmi
                        ii doaimma nugo jurddašuvvon. Šaddá hástalussan
                        gávnnahit rievttes dássedeattu siskkáldas ja
                        almmolaš stivrema gaskka. Njuolggadusat
                        fertejit maiddái hábmejuvvot dainna lágiin ahte
                        ovttaskas olbmuid riektesihkarvuohta vuhtii
                        váldojuvvo dohkálaččat.</p>
    <p type="text">Eavttu birra ahte oallugat
                        galget sáhttit eaiggáduššat bohccuid, čujuheaba
                        <em type="italic">Finnmárkku fylkkamánni</em> ja
                        <em type="italic">Boazodoallohoavda</em> ahte dát
                        sáhttá leat mielde lasiheame gilvvu resurssaid
                        alde ja headjudeame ekologalaš ja ekonomalaš
                        guoddi boazodoalu vuođu.</p>
    <p type="text"><em type="italic">Departemeanta</em>
                        oaivvilda ahte álgovuođus berre boazodoallu
                        dahkat oaivila diekkár struktuvrralaš áššiin.
                        Vuođđoeavttuid gaskkas lea datte ahte dát ii
                        galgga šaddat vuostálaga váldo mihttomeriin,
                        mii lea ahte boazodoallu galgá leat
                        ekologalaččat ja ekonomalaččat guoddevaš. Lea
                        čabučielga vuolggasadjin ahte boazodoallu ferte
                        heivehuvvot luondduvuđđosii. Departemeantta
                        oaivila mielde galgá boazodoallu ain bissut
                        ealáhussan. Boazodoallu ferte čájehit
                        buvttadeami ja árvoháhkama. Jus ealáhussii
                        gártet beare ollu boazodoallit, de hedjona
                        gánnáheapmi. Sivvan dása lea vuosttažettiin
                        ahte boazodoalu gollostruktuvra lea dakkár ahte
                        doallu ferte leat vissis sturrodagas ovdal go
                        lea gánnáhahtti. Almmá nana ekonomalaš vuođu
                        haga massášii boazodoallu stuora oasi sisdoalus
                        ja ulbmilis, ja livččii nu ieš mielde
                        headjudeame dan erenoamáš vuođu mii addá
                        boazodollui ja sámi kultuvrii suodjalusa.
                        Departemeantta oainnu mielde gusket ollu dain
                        beliin, mat dahket váttisin mearridit
                        boazologu, maiddái boazodolliid lohkui. Dan
                        dihte lea dárbbašlaš ásahit
                        bearráigeahččanvuogádagaid mat sáhttet
                        sihkkarastit ahte ealáhus ollislaččat ii
                        heivehuvvo dainna lágiin ahte gánnáheapmi
                        hedjona. Čujuhuvvo ságaskuššamii dás
                        maŋŋelis.</p>
    <section>
      <p type="title">8.4 Lága ulbmil</p>
    </section>
    <p type="text">Lávdegotti árvalan
                        ulbmilparagráfa lea dadjat measta seamma go
                        1978-lága 1. §. Go boazodoalloláhka
                        vuosttažettiin sisttisdoallá njuolggadusaid
                        sámi boazodoalu birra, de lea lávdegoddi
                        árvalan ahte ulbmilparagráfa juhkkojuvvo, nu
                        ahte evttohusa § 1 – 1 sisttisdoallá lága
                        ulbmila sámi boazodoalloguovllus ja § 1 – 3
                        boazodoalu muđui riikkas. Diekkár juohkima
                        bokte šaddá láhkalávdegotti mielas maiddái
                        čielgaseabbo ahte láhka galgá lágidit
                        dilálašvuođaid sámi boazodollui Vuođđolága §
                        110 a ja Norgga riikkaidgaskasaš
                        geatnegasvuođaid mielde, gč. <em type="italic">vuosttaš lađđasa</em> . Teaksta lea
                        rievdaduvvon veahá, vai šaddá čielgaseabbon ja
                        vai dárkileappot boahtá ovdan makkár
                        njuolggadusat lágas namalassii leat. Paragráfas
                        čujuhuvvo maiddái miessemánu 21. b. 1999 nr. 30
                        olmmošvuoigatvuođaláhkii.</p>
    <p type="text">Muhtun gulaskuddanásahusat
                        čujuhit ahte gaskavuohta eará
                        servodatberoštumiide berre čielgaseappot
                        boahtit ovdan ulbmilparagráfas. Leat
                        erenoamážit muhtun suohkanat mat atnet dán
                        deaŧalažžan, ja omd. <em type="italic">Čáhcesullo
                        gielda</em> deattuha ahte boazodoalu
                        hálddašeamis lea mearkkašupmi maiddái eará
                        servodatberoštumiide, ja ahte bealit mat
                        álgovuorus orrot leame boazodoalu siskkáldas
                        áššit, dađi mielde sáhttet guoskat maiddái
                        biras servodahkii. <em type="italic">Norgga
                        boanddaidsearvi</em> moaitá ahte láhkalávdegoddi
                        ovddida evttohusaid §:s 1 – 1 mat duohtaságas
                        addet ođđa ulbmilparagráfa mas boazodoallu sámi
                        ealáhussan oažžu ekslusiiva ja sierra
                        suodjalusa. Boanddaidsearvvi mielas gullet
                        diekkár gažaldagat Sámevuoigatvuođalávdegoddái.
                        <em type="italic">Oljo- ja
                        energiijadepartemeanta</em> oaivvilda ahte
                        mearrádus orru leame dárbbašmeahttun viiddis,
                        ja ahte ii berre čujuhit Vuođđolága § 110 a ja
                        álbmotrievtti njuolggadusaide.</p>
    <p type="text"><em type="italic">Advokáhttasearvi</em> oaivvilda ahte
                        paragráfa berre rievdaduvvot ja čavgejuvvot vai
                        ii doaimma dego veahkkemearrádussan muđui
                        árvaluvvon eará váilevaš/ulbmilmeahttun
                        mearrádusaide.</p>
    <p type="text"><em type="italic">Sámediggi</em> lea
                        árvalan ahte čuovvovaš váldo mielde
                        ulbmilparagráfii (dás jorgaluvvon):</p>
    <p type="text"><span type="quote">«Eiseválddit galget lágidit
                          dilálašvuođaid dasa ahte boazodoallu sáhttá
                          doaimmahuvvot sámi riekteipmárdusaid ja
                          bargovugiid mielde.»</span></p>
    <p type="text"><em type="italic">Departemeanta</em>
                        atná riektan ja dárbbašlažžan ulbmilparagráfas
                        vuhtii váldit eará servodatberoštumiid.
                        Vástideaddji mearrádus dálá lágas dahká dan, ja
                        departemeanta ii oainne ákka rievdadit dan.
                        Boazodoallu lea oassin Norgga servodagas. Sámi
                        boazodoallu galgá seailluhuvvot sámi kultuvrra
                        ja servodateallima deaŧalaš vuođđun, buorrin
                        boazodollui alccesis ja servodahkii muđui.
                        Muđui ii oainne departemeanta ahte lávdegotti
                        evttohan ulbmilparagráfa rievdada dálá lága
                        ulbmilparagráfa sisdoalu, ii ge dan riektevuođu
                        mii ii leat láhkanannejuvvon. Geahča
                        riektevuođu birra eambbo maŋŋelis.</p>
    <p type="text">Departemeanta oaivvilda
                        almmotge, nugo muhtun gulaskuddanásahusat nai
                        čujuhit, ahte ulbmilparagráfa sihke dálá lágas
                        ja evttohusas lea guhkki ja viiddis. Dan dihte
                        lea departemeanta iežas evttohusas geahččalan
                        hábmet áibbas ođđa ja oanehis ulbmilparagráfa,
                        mas ii leat ulbmilin rievdadit oaivilsisdoalu.
                        Departemeanta oaivvilda maiddái ahte dat
                        áigumušat mat leat Sámedikki lassievttohusas
                        ulbmilparagráfii leat vuhtii váldojuvvon
                        evttohuvvon teavsttas. Čujuhit mearkkašumiide
                        ulbmilparagráfii 10. kapihttalis.</p>
    <p type="text">Departemeantta oainnu mielde
                        berre oktavuohta álbmotriektái váldot eret
                        ulbmilparagráfas ja baicca biddjot sierra
                        mearrádussan, gč. § 3. Čujuhit 3. §
                        mearkkašumiide ráđđádallanbealálaččaid
                        goabbatlágán oainnuid birra dulkonprinsihpaid
                        formulerema hárrái ILO-soahpamušas nr. 169 ja
                        boazodoallolágas.</p>
    <p type="text">Ulbmilparagráfii lea váldon
                        mearrádus boazodoalu areálaid birra. Čujuhit
                        kapihttalii 8.5 ja § 1 mearkkašumiide.</p>
    <p type="text">Departemeantta evttohusas ii
                        leat sierra ulbmilparagráfa boazodollui
                        olggobealde sámi boazodoalloguovllu nugo
                        lávdegoddi lei árvalan. Mearrádus lea biddjon
                        vuosttaš paragráfa goalmmát lađasin.</p>
    <section>
      <p type="title">8.5 Boazodoalu riektevuođđu ja
                        boazodoalu areálat</p>
    </section>
    <p type="text">Láhkalávdegoddi ii lean
                        bivdojuvvon guorahallat boazodoalu riektevuođu.
                        Lávdegoddi lea datte árvalan ahte láhka dadjá
                        juoidá dan birra mii almmotge čađahuvvo
                        riektegeavada bokte, namalassii ahte boazodoalu
                        vuođđun lea rivttiid ásaheaddji geavaheapmi.
                        Čujuhuvvo lávdegotti árvalan § 1 – 1 goalmmát
                        lađđasii ja § 1 – 2.</p>
    <p type="text"><em type="italic">Ráđđehusadvokáhtta</em> jearrá mii lea
                        dakkár mearrádusaid mearkkašupmi ja ulbmil.
                        Namuha ahte mearrádusat sáhttet baicca dagahit
                        eahpesihkarvuođa dan dihte go dakkár dajaldagat
                        sáhttet dego geažuhit ahte boazodoalus leat
                        vuoigatvuođat mat eai boađe ovdan lágas.</p>
    <p type="text"><em type="italic">Advokáhttasearvi</em> lea čujuhan
                        lávdegotti sátnegeavaheami. Paragráfas 1 – 1
                        daddjo <em type="italic">alders tids bruk</em>
                        (dološ áiggi rájes geavaheapmi) ja § 1 – 2 ges
                        <em type="italic">fra gammelt av</em> (doložis).
                        Maiddái § 3 – 1 daddjo <em type="italic">fra
                        gammelt av</em> . Čujuhuvvo ahte lávdegoddi ii
                        leat čilgen manne atná iešguđet doahpagiid, ii
                        ge daid sisdoalu. Deattuhit ahte Alimusrievtti
                        ođđaset duomuin atnet doahpaga <em type="italic">alders tids bruk</em> (dološ áiggi rájes
                        geavaheapmi) (Selbu-duopmu Rt. 2001 s. 767 ja
                        Olmmáivákkiduopmu Rt. 2001 s. 1229).</p>
    <p type="text"><em type="italic">Sámediggi</em>
                        oaivvilda maiddá ahte <em type="italic">dološ
                        áiggi rájes geavaheapmi</em> lea rievttes
                        dajaldat.</p>
    <p type="text"><em type="italic">Departemeanta</em>
                        atná vuođđun ahte dál lea dohkkehuvvon Norgga
                        riekteoktavuođain ahte boazodoalus lea
                        iešheanalis riektevuođđu beroškeahttá lágas,
                        namalássii geavaheami vuođul dain guovlluin gos
                        boazodoallu lea leamaš. Dát lea nannejuvvon
                        riektegeavadis, maŋemus Selbu-duomus nugo
                        namuhuvvon dás ovdalis. Departemeanta lea
                        ovttaoaivilis lávdegottiin das ahte láhkii
                        berre čielgasit boahtit mearrádus mas lea
                        dakkár sisdoallu, vai ii dárbbaš leat eahpádus
                        dien prinsihpa hárrái.</p>
    <p type="text">Ráđđehusadvokáhta mearkkašumi
                        hárrái deattuha departemeanta ahte láhka ii
                        ásat boazodoallorievtti, muhto čilge dan
                        sisdoalu. Dasto addá láhka vuođu reguleret ja
                        stivret vuoigatvuođaid geavaheami seammaládje
                        go vástideaddji álgoviđá vuoigatvuođaid, omd.
                        opmodatrievtti dahje almennetrievtti. Dát ii
                        sáhtte leat hehttehussan dasa ahte boazodoalus
                        sáhttet omd. siiddat čuoččuhit erenoamáš
                        rivttiid lassin dasa mii lágas daddjo. Dábálaš
                        vuoigatvuođačuoččuhusa njuolggadusat
                        (hevdsregler) fertejit gustot boazodollui
                        seammaládje go earáide.</p>
    <p type="text">Departemeanta lea ovttaoaivilis
                        Advokáhttaservviin das ahte doabageavaheapmi
                        berre nu guhkás go vejolaš leat konsekveanta,
                        ja ahte doaba <em type="italic">alders tids
                        bruk</em> (dološ áiggi rájes geavaheapmi) lea
                        doaba mii lea oahpis ja deavdá oaivvilduvvon
                        sisdoalu. Go lávdegoddi lea paragráfas 1 – 2
                        atnán sáni <em type="italic">fra gammel tid</em> ,
                        (dološ áiggi rájes) de boahtá dat das go
                        Sámevuoigatvuođalávdegoddi áiggistis árvalii
                        dan NÁČ 1997:4 oktavuođas. Láhkalávdegotti
                        árvalus lea seamma go
                        Sámevuoigatvuođalávdegotti árvalus.
                        Finnmárkkulágas, geassemánu 17. beaivvi 2005
                        adno dál doaba <em type="italic">alders tids
                        bruk</em> (dološ áiggi rájes geavaheapmi).
                        Lávdegotti árvalan § 3 – 1 hárrái oaivvilda
                        departemeanta ahte doaba <em type="italic">fra
                        gammelt av</em> (doložis) sisttisdoallá
                        distinkšuvnna mii sáhttá leat vuogas. Sámi
                        boazodoallu eaktuduvvo doaimmahuvvot doppe gos
                        <em type="italic">doložis</em> lea leamaš. Lea go
                        vuoigatvuohtá ásahit boazodoalu dološ áiggi
                        rájes geavaheami vuođul, lea juoga maid
                        duopmostuolut fertejit mearridit jus dan hárrái
                        ležžet vuostelasvuođat. Muđui leat dát
                        mearrádusat veahá redigerejuvvon lávdegotti
                        árvalusa ektui.</p>
    <p type="text">Lávdegoddi lea muđui nai
                        guoskkahan vuoigatvuođalaš gažaldagaid ja
                        dovddahan iežas oainnuid. Departemeanta lea dán
                        váldán diehtun, muhto ii leat dađi eanet
                        árvvoštallan dáid gažaldagaid dán proposišuvnna
                        oktavuođas.</p>
    <p type="text">Sámediggi lea árvalan čuovvovaš
                        oppalaš mearrádusa láhkii (dás
                        jorgaluvvon):</p>
    <p type="text"><span type="quote">«Almmolaš válddi čađahettiin
                          eará lágaid olis galget eiseválddit vuhtii
                          váldit ahte lea dárbbašlaš várjalit sámi
                          boazodoalu sámi kultuvrra ja servodateallima
                          vuođđun»</span>.</p>
    <p type="text">Departemeanta čujuha dasa ahte
                        lága ulbmilparagráfii lea evttohuvvon čuovvovaš
                        dajaldat, gč. § 1 nuppi lađđasa:</p>
    <p type="text"><span type="quote">«Boazodoalu areálaid
                        sihkkarastima ovddasvástádus lea sihke
                        boazodoallovuoigatvuođalaččain, eará
                        vuoigatvuođalaččain ja eiseválddiin»</span>.</p>
    <p type="text">Dát lea ođas lávdegotti árvalusa
                        ektui. Departemeantta oainnu mielde lea Norgga
                        stáhta gii lea geatnegahtton, muhto mii lágaid,
                        láhkaásahusaid ja njuolggadusaid bokte ferte
                        fuolahit ahte maiddái suohkanat ja
                        fylkkagielddat vuhtii váldet boazodoalu.
                        Ráđđehus áigu čuovvut dán nu guhkás go
                        vejolaš.</p>
    <p type="text">Sihke Sámedikki eanetlohku ja
                        NBR leat árvalan ahte bajábealde namuhuvvon
                        cealkaga maŋŋelii lasihuvvo čuovvovaš: <span type="quote">«Dasa
                        lassin lea eiseválddiin erenoamáš
                        ovddasvástádus gáhttet ja sihkkarastit
                        boazodoalu areálaid»</span>. Departemeantta oainnu
                        mielde lea lasáhus dárbbašmeahttun, ja sáhttá
                        baicca láivudit dan ovddasvástádusa mii
                        vuoigatvuođalaččain lea.</p>
    <p type="text">Lea stuora hástalus háhkat
                        áddejumi boazodoalu areáladárbbuid ja daid
                        váikkuhusaid hárrái maid iešguđet doaimmat
                        sáhttet dagahit boazodollui. Buoret áddejumi
                        sáhttá olahit ee. gulahallamiin guoskevaš
                        beroštumiiguin, ležžet dál almmolaš dahje
                        priváhta beroštumit. Dasto lea deaŧalaš ahte
                        iešguđet sisabahkkemiid váikkuhus guohtumiidda
                        duođaštuvvo dutkama bokte. Departemeanta áigu
                        dán vuoruhit boahtteáiggis.</p>
    <p type="text">Ráđđehus áigu bargat
                        viidáseappot boazodoalu areálaid buorebut
                        sihkkarastimiin. Areálapolitihkka ovdána
                        dađistaga. Lágaid ja njuolggadusaid hábmemis,
                        mat stivrejit areálageavaheami, lea deaŧalaš
                        ahte boazodoalu beroštumit ja dárbbut
                        biddjojuvvojit oidnosii ja vuhtii
                        váldojuvvojit. Dát lea erenoamáš deaŧalaš
                        plána- ja huksenlága ođasmahttimis, mii dál lea
                        jođus. Boazodoalu areálaid buorebut
                        sihkkarastimis áigu Ráđđehus álggahit
                        proseassaid maidda maiddái eará
                        servodatsuorggit gessojuvvojit mielde.
                        Ráđđehusa árvvoštallama mielde lea dát
                        guovddážis dasa ahte iešguđet beroštumit ja
                        vuhtii váldimat sáhttet vihkkedallot
                        vuostálaga. Bargu mii lea álggahuvvon čuovvolit
                        bággolotnunohcamušaid Aursunden ja
                        Korssjøfjellet áššiin, lea konkrehta ovdamearka
                        dasa movt diekkár proseassat sáhttet
                        čađahuvvot.</p>
    <p type="text">Maŋemus jagiid lea leamaš dakkár
                        ovdáneapmi ahte boazodoallovuoigatvuođat leat
                        eaktudáhtolaččat luobahuvvon mávssu ovddas. Dát
                        lea dáhpáhuvvan erenoamážit
                        bieggamillorusttegiid huksemiid oktavuođas, go
                        orohagat leat dahkan priváhtarievttálaš
                        soahpamušaid huksejeddjiiguin. Dábálaččat eai
                        láve bealálaččat almmuhit soahpamuša sisdoalu
                        earáide, eai hatti ge. Dan oktavuođas bohciidit
                        máŋggat čuolmmat. Vuosttažettiin lea gažaldat
                        geas galgá leat váldi dahkat soahpamušaid mat
                        geatnegahttet ja gusket maiddái earáide geain
                        leat boazodoallovuoigatvuođat. Guđe
                        mearridandásis lea váldi diekkár geatnegahtti
                        soahpamuša dahkat: siiddas, orohagas vai
                        boazodoalloguovllus? Dasto lea jearaldat daid
                        ruđaid hálddašeami birra maid boazodoallu
                        dáinna lágiin háhká. Dán dáfus leat leamaš
                        eahpečielggasvuođat, ee. galget go ruđat mannat
                        boazodoallofondii.</p>
    <p type="text">Departemeanta konstatere ahte
                        gažaldat válddi birra dahkat diekkár
                        soahpamušaid lea unnán čielggaduvvon ja lea
                        rievttalaččat váttis ášši. Dan dihte biddjo
                        bargu johtui čielggadit dáid beliid
                        dárkileappot.</p>
    <p type="text">Diekkár soahpamušruđaid hárrái
                        lea leamaš eahpečielggas galget go dat mannat
                        boazodoallofondii seamma ládje go ruđat mat
                        bohtet orohahkii bággolotnumiid ovddas.
                        Departemeantta árvvoštallama mielde lea
                        lunddolaš ahte ruđat mat bohtet orohahkii dahje
                        siidii soahpamušaid olis, galget mannat
                        boazodoallofondii. Dát lea ge
                        boazodoallofoandda ulbmil. Lea dárbbašlaš
                        dárkileappot dán nannet boazodoallofoandda
                        njuolggadusain. Dan oktavuođas čujuhit § 47 ja
                        mearkkašumiid dasa 10. kapihttalis.</p>
    <section>
      <p type="title">8.6 Vuoigatvuohta eaiggáduššat
                        bohccuid</p>
    </section>
    <p type="text">Lávdegoddi atná vuođđun ahte
                        dušše sámi sogat olbmot, ja geain lea
                        mearkavuoigatvuohta, galget beassat
                        eaiggáduššat bohccuid sámi boazodoalloguovllus,
                        geahča lávdegotti árvalan § 4 – 1 ja § 7 – 3.
                        Dát mearkkaša ahte lassin dasa ahte leat
                        sámisogalaš, de galgá sus dán lága
                        fápmuiboahtimis alddis dahje váhnemiin dahje
                        váhnenváhnemiin leamaš boazodoallu
                        váldoealáhussan 1978-lága mielde. Dasto galget
                        bohccot gullat siidaoassái dahje buohtalas
                        álggahansiidaoassái.</p>
    <p type="text">Lávdegoddi eaktuda ahte dát
                        galgá gustot buotlágán eaiggáduššamii, maiddái
                        bohccuid doallamii áidojuvvon gittiin dahje
                        elliidgárddiin gos bohccot leat čájáhussan.
                        Diekkár doallu ii leat dán rádjái adnon
                        boazodoallun, ja boazodoallolága mearrádusat
                        eai leat dasa guoskan. Lávdegoddi árvala nappo
                        čavget vejolašvuođa atnit bohccuid, ja ággan
                        dasa lea dahkat bohccuid doallama čielgaseabbon
                        ja sihkkarastit ahte bohccuid doallan lea
                        čadnon sámi boazodollui. Lávdegoddi datte
                        árvala ahte galgá leat vejolaš spiehkastit
                        mearrádusain jus leat erenoamáš ákkat, geahča §
                        4 – 1 goalmmát lađđasa. Lávdegoddi eaktuda ahte
                        galgá leat várrogas gieldimis sierralobi
                        olbmuide geain leat bohccot lobálaččat, muhto
                        geain ii livčče lohpi ođđa lága mielde.</p>
    <p type="text">Gulaskuddamis eai leat boahtán
                        mearkkašahtti vuostehágut dása.</p>
    <p type="text"><em type="italic">Departemeanta</em>
                        doarju lávdegotti árvalusa. Lea dárbu ásahit
                        čielgaset njuolggadusaid, ja 1978-lága olis
                        leat dađistaga čuožžilan gažaldagat dan hárrái
                        makkár boazodoallu lea lága siskkobealde dahje
                        olggobealde. Nugo lávdegoddi, de departemeanta
                        nai eaktuda ahte berre leat várrogas gieldimis
                        sierralobi olbmuide geat odne eaiggáduššet
                        bohccuid lobálaččat, muhto geat eai beasaše dan
                        dahkat ođđa lága mielde. Departemeantta oainnu
                        mielde lea boazodoallu nuorttamus Finnmárkkus
                        dakkár mii lunddolaččat gullá daid
                        sierralobiide mat leat jurddašuvvon dán
                        oktavuođas, go doppe lea ovddiduvvon eahpádus
                        dan hárrái devdojuvvojit go 1978-lága 3. §
                        vuosttaš lađđasa eavttut. Muđui lea eaktun ahte
                        sierralobimearrádus galgá adnot čoavddusin
                        dušše erenoamáš dilálašvuođain. Departemeanta
                        ii leat čuvvon lávdegotti árvalusa dakko, go
                        evttoha bidjat sierralobi addima válddi
                        boazodoallostivrii. Dát dahkko dan dihte vai
                        njuolggadusat čađahuvvojit nu ovtta ládje go
                        vejolaš miehtá riikka.</p>
    <p type="text">Ráđđádallamiid oktavuođas lea
                        ovdalaš verddevuohta leamaš áššin, ja lea
                        jerrojuvvon sáhttá go dakkár ortnega joatkit
                        sierralobi vejolašvuođa olis. 1933-lága mielde
                        lei ortnet dohkkehuvvon. Verddevuohta lei ahte
                        dáluolbmot eaiggádušše veahá bohccuid, ng.
                        geahččobohccuid, maid boazosámit atne iežaset
                        ealuin. Sámedikki eanetlohku deattuha iežas
                        mearrádusas ahte sii eaktudit ahte verddevuohta
                        heivehuvvo sierralobi mearrádusaide.</p>
    <p type="text">Lávdegoddi dajai bealistis ahte
                        dát ortnet nogai 1978-lága fápmuiboahtimiin. Ii
                        mihkke oro čájeheame ahte lávdegoddi lei
                        jurddašan fas ásahit verddevuođa.</p>
    <p type="text">Departemeanta deattuha ahte
                        vejolašvuohta addit sierralobi ii galgga
                        mielddisbuktit ahte verddevuođa sullasaš
                        ortnegat galget fas ásahuvvot. Dát gažaldat
                        ferte vuđolaččat árvvoštallojuvvot jus lea
                        hállu dan ásahit fas, muhto gažaldat ii gula
                        dán láhkaođasteapmái.</p>
    <p type="text">Eará gažaldat mii čuožžila dán
                        hárrái, lea geas sáhttet leat bohccot
                        siidaoasis/buohtalas álggahansiidaoasis, geahča
                        lávdegotti árvalan § 4 – 1 nuppi lađđasa ja
                        evttohuvvon § 9 nuppi lađđasa.
                        Váldonjuolggadussan lea ahte ii sáhte
                        eaiggáduššat bohccuid jus dat eai gula
                        siidaoassái/buohtalaš álggahansiidaoassái.</p>
    <p type="text">Lávdegoddi lea, nugo dálá lágas,
                        árvalan ahte dárkileappot ráddjejuvvo guđet
                        fuolkkit sáhttet atnit bohccuid siidaoasis, gč.
                        1978-lága § 4 nuppi lađđasa ja lávdegotti
                        árvalan § 4 – 9. Lávdegoddi lea árvvoštallan
                        ahte eai galgga leat eará ráddjejumit bohccuid
                        eaiggáduššamii go dat mat leat
                        mearkavuoigatvuhtii § 7 – 3. Datte gávnnahii
                        lávdegoddi ahte go lea nu oallugiin sáhka, de
                        sáhttá jođiheaddjái šaddat váttis ráddjet dan
                        geat galget beassat atnit bohccuid su
                        siidaoasis. Lávdegoddi oaivvilda ahte fertejit
                        ásahuvvot njuolggadusat maiddái dan birra geain
                        galget leat boazodoallovuoigatvuođat.
                        Lávdegotti oaivila mielde eai sáhte buohkain
                        leat dakkár vuoigatvuođat.</p>
    <p type="text"><em type="italic">Boazodoallohoavda</em> oaivvilda ahte
                        láhka ii berre mearridit nammijahkii geas
                        sáhttet leat bohccot ovddasvástideaddji
                        siidaoasis. Nu fertešii jođiheaddji
                        dihtomielalaččat gávnnahit gallásii su
                        siidaoasis lea sadji. Ii <em type="italic">Sámediggi</em> ge ane dárbbašlažžan
                        ráddjet dien. Gažaldat lea maid guorahallon
                        ráđđádallamiin. Sihke Sámediggi ja NBR leat
                        oaivvildan ahte ii leat dárbbašlaš ráddjet geas
                        sáhttet leat bohccot ovddasvástideaddji
                        siidaoasis.</p>
    <p type="text"><em type="italic">Departemeanta</em>
                        oaidná ahte sáhttá jearrat man ulbmillaš
                        diekkár ráddjejupmi livččii. Go ná dárkilit
                        namuha geat sáhttet eaiggáduššat bohccuid, nugo
                        1978-lágas dahkko ja nu movt lávdegoddi árvala,
                        de sáhttá dat fargga ipmirduvvot
                        vuoigatvuohtan. Vaikko formálalaččat ii leat
                        nu, de sáhttá geavatlaččat šaddat siidaoasi
                        eaiggádii váttis gieldit sin atnimis bohccuid
                        siidaoasis.</p>
    <p type="text">Departemeanta lea gávnnahan ahte
                        ii šat berre ráddjet geat besset eaiggáduššat
                        bohccuid siidaoasis. Čujuhit ahte evttohuvvon §
                        10 nubbi lađas čielgasit deattuha ahte
                        ovddasvástideaddji jođiheaddji mearrida ieš gii
                        su siidaoasis oažžu atnit bohccuid, ja galle
                        bohcco. Dán bokte rehkenastit ahte siidaoasi
                        eaiggát juohke dáfus dihtomielalaččat lea
                        jurddašan gean son suovvá atnit bohccuid
                        siidaoasis. Danne oaivvilda departemeanta ahte
                        ii dárbbaš ásahit sierra njuolggadusaid dan
                        hárrái gii galgá sáhttit čuoččuhit alddis leat
                        boazodoallovuoigatvuođa.</p>
    <p type="text">Lávdegoddi lea § 4 – 2 árvalan
                        ahte dušše siidaoasi jođiheaddji galgá ássat
                        Norggas. Earát galget sáhttit eaiggáduššat
                        bohccuid vaikko eai ása ge Norggas.</p>
    <p type="text">Dán vuostá eai leat boahtán
                        mearkkašahtti moaitámušat.</p>
    <p type="text"><em type="italic">Departemeanta</em>
                        lea ovttaoaivilis das ahte ássangáibádus galgá
                        guoskat dušše siidaoasi jođiheaddjái. Su ektui
                        lea dát dárbbašlaš gáibádus, geavatlaš ja
                        formála beliid geažil. Dát addá ovdamearkka
                        dihte su mánáide vejolašvuođa. Nugo lávdegoddi
                        čujuha, de lea dábálaš ásaiduvvat eará
                        riikkaide, ja jus ovdamearkka dihte ássá
                        Ruoŧas, de galgá liikká sáhttit eaiggáduššat
                        bohccuid váhnemiid ealus Norgga bealde.</p>
    <section>
      <p type="title">8.7 Siida</p>
    </section>
    <p type="text">Lávdegoddái lei hui deaŧalaš
                        addit siidii guovddáš saji lágas. Eanas
                        gulaskuddanásahusat leat leamaš mielas dasa
                        ahte siida oažžu guovddáš saji láhkaoktavuođas.
                        <em type="italic">Norgga Boazosápmelaččaid
                        Riikkasearvi</em> lea duhtavaš dainna go siida
                        lea evttohuvvon guovddáš doaban. Leat maiddái
                        čujuhan dasa ahte lágas ain váilot doahpagat
                        bearašdoalu hárrái, omd. siiddaisit. <em type="italic">Finnmárkku fylkkamánni</em> deattuha ahte
                        siidda sajádat olggosguvlui lea eahpečielggas,
                        ja ahte gažaldahkan lea man guhkás sáhttá láhka
                        nannet mearrádusaid diekkár priváhtarievttálaš
                        bargooktavuođaid organiserema birra. <em type="italic">Nordlándda guovllustivra</em> čujuha ahte
                        siidda rievddadeaddji ja eahpeformála hámádaga
                        lea váttis formáliseret. <em type="italic">Ráđđehusadvokáhtta</em> dadjá ahte
                        láhkaevttohus dáid čuoggáid hárrái dagaha eanet
                        fokusa privatiseremii ja eksklusiiva
                        vuoigatvuođaide, mat fas sáhttet ásahit eanet
                        siskkáldas riidduid. <em type="italic">Boazodoallohoavda</em> jearrá movt
                        sáhtášii dárkileappot defineret siiddaid
                        areálaid, ja lohká ahte láhka galggašii čujuhit
                        movt dat galgá dahkkot.</p>
    <p type="text"><em type="italic">Departemeantta</em> oainnu mielde ii leat
                        eahpádus das ahte siida lea deaŧalaš oassi
                        boazodoalloservodagas. Dát eaktuda ahte dat
                        maiddái láhkaoktavuođas oažžu guovddáš saji.
                        Departemeanta čujuha lávdegotti 9. kapihttalii,
                        gos lávdegoddi vuđolaččat čilge siida-doahpaga
                        ja siidda mearkkašumi sosiála, bargofámuid ja
                        organisatoralaš oktavuođain. Čujuhit maiddái
                        NOU 2001:34 Samiske sedvaner og
                        rettsoppfatninger, oassi V ( <em type="italic">Sámi dábit ja riekteáddejumit, oassi
                        V</em> ). Nugo doppe daddjo, de lea siida
                        sohkagullevaš ja hui njuovžilis
                        organiserenvuohki, gos lea buori muddui
                        oktagaslaš iešmearrideapmi ja dillái
                        heivehuvvon jođiheapmi. Sullasaš
                        organisašuvnnat gávdnojit eará davviguovlluid
                        álgoálbmogiin, ja lunddolaš duogážin lea ahte
                        rievddadeaddji resursavallji ja rievddadeaddji
                        dálkkádagat dahket dárbbašlažžan heivehit
                        joavkkuid sturrodaga jagi áigodagaid
                        mielde.</p>
    <p type="text">Dát mielddisbuktá hástalusaid
                        láhkamearrádusaid hábmema oktavuođas. Jus
                        doahpagis galgá leat rievttálaš mearkkašupmi,
                        de ferte das earret eará leat sisdoallu mii lea
                        doarvái dárkil. Siidda ferte nappo sáhttit
                        defineret dainna lágiin ahte dat sáhttá leat
                        rievttálaš konstrukšuvnnaid vuođđun. Seammás
                        galgá eanemus lági mielde doalahit
                        njuovžilvuođa -fleksibilitehta.</p>
    <p type="text">Departemeantta oainnu mielde lea
                        siidda definišuvnna olis čielggas guđet olbmot
                        siidii gullet. Siiddas lea alddis maid čielga
                        oaidnu dasa gii áigges áigái gullá oktavuhtii
                        mii dihto siida lea. Eaktuduvvo maid ahte siida
                        doaimmaha boazodoalu dihto areálain. Nugo
                        namuhuvvon, de leat leamaš jearaldagat dan
                        birra movt dán areála galgá ráddjet.
                        Departemeantta oainnu mielde lea dát juo
                        iešalddis mielde das go nannejuvvo ahte lea
                        dihto siida. Siida lea čadnon areálii, ja jus
                        ii leat areála, de ii leat siida ge. Erik
                        Solem, dološ sundi Deanus, čállá ahte
                        boazosámiid gaskkas leat čielga oainnut dasa
                        guđet eatnamat gullet guđe siidii, sihke dálve-
                        ja geasseguohtumiin, ja ahte dát bisuhuvvo
                        buolvvas bulvii. Departemeanta ii oainne ákka
                        navdit ahte dát ii doala deaivása dál nai.
                        Dábálaččat dáidá leat oalle čielggas movt
                        guohtumat juohkásit iešguđet siiddaide, ja dán
                        ferte maiddái dárkileappot čilget
                        guohtungeaveaheami njuolggadusaid mearrideamis,
                        gč. evttohuvvon § 59. Ráđđehusadvokáhta
                        jearaldat ii go evttohus bija eanet fokusa
                        privatiseremii ja eksklusiiva vuoigatvuođaide,
                        mat fas sáhttet dagahit eanet siskkáldas
                        riidduid, lea dieđusge juoga mii sáhttá
                        dáhpáhuvvat. Departemeanta datte jáhkká ahte
                        ovddasvástádusa addin ja čorgadis proseassat
                        buori muddui eastadit diekkár váttisvuođaid.
                        Departemeanta diehtá ahte giđđa-, čakča- ja
                        dálveguohtumiin Finnmárkkus leat muhtun dihto
                        váttisvuođat, ja ahte daid ferte geahčadit
                        dárkileappot.</p>
    <p type="text">Gažaldaga siidda rievttálaš
                        návcca/rievttálaš doaibmannávcca birra lea
                        lávdegoddi čielggadan čuoggáš 9.9.4 gos ee.
                        daddjo:</p>
    <p type="text">«Dábálaččat láve
                          hálddašanmearrádus guoskat ovtta olbmui
                          (fysalaš dahje juridihkalaš olbmui). Nu lea
                          dábálaččat maiddái boazodoalus.</p>
    <p type="text">Erenoamáš gažaldat bohciida
                          siidda ektui, mii lávdegotti mielas galgá
                          oažžut guovddáš saji lágas. Sáhttá jearrat
                          man muddui dahkkon mearrádusat sáhttet
                          guoskat dasa. Stuorát oktavuođas šaddá
                          jearaldat siidda rievttálaš
                          návccaid/rievttálaš doaibmannávccaid
                          birra.»</p>
    <p type="text">Lávdegotti árvalan § 8 – 10
                        definere siidda ná:</p>
    <p type="text"><span type="quote">«Dán lágas lea siida
                          geográfalaš ja sosiála joavku mas leat
                          boazoeaiggádat mat doaimmahit boazodoalu
                          ovttas dihto eatnamiin. Dát láhka earuha
                          geassesiidda ja dálvesiidda. Geassesiida
                          doaimmaha boazodoalu ovttas vuosttažettiin
                          geasse- ja čakčaguohtuneatnamiin. Dálvesiida
                          doaimmaha boazodoalu vuosttažettiin dálve- ja
                          giđđaguohtuneatnamiin.»</span></p>
    <p type="text">Árvvusge sáhttá atnit vuođđun
                        ahte siiddas iešalddis eai leat rievttálaš
                        návccat/rievttálaš doaibmannávccat. Dat lea
                        ovttastupmi mii lea oalle loažžadit
                        organiserejuvvon ja dábálaččat ii leat das
                        makkárge formála hámádat. Norgga rievtti mielde
                        gáibiduvvo dábálaččat eanet ovdalgo diekkár
                        ovttastupmi sáhttá rievttalaččat dahkat maide
                        mii geatnegahttá ovttaskas oasseváldiid.
                        Vuođđudusain ja servviin gáibiduvvo dihto
                        organisašuvdnahápmi, dihto struktuvra ja
                        bissovašvuohta ovdal go dain lea bealálašnákca
                        siviilaproseassas. Mađi nannoset
                        organisašuvdnastruktuvra, dađi eanet
                        vejolašvuohta ahte das lea bealálašnákca.
                        Formaliserejuvvon miellahttovuohta lea maid
                        bealálašnávcca mearka. Rt. 1988 s. 1161
                        deattuhuvvo ahte <span type="quote">«bealálašnákca»</span> lea relatiiva
                        doaba, ja ahte mearrádus das ahte lea go
                        bealálašnákca vai ii, ferte dahkkot dan ektui
                        mas lea sáhka. Rt. 2000 s. 1578 lea ovdamearkka
                        dihte nannejuvvon ahte siidajoavku ferte
                        sáhttit ovddidit buhtadusgáibádusa, go lei
                        čielggas ahte juste dát dihto joavku šattái
                        gillát vahága sisabahkkema geažil.</p>
    <p type="text">Iešguđet oktavuođain sáhttá
                        siida defineret iežas nu ahte lea čielggas gii
                        galgá leat ovddasvástideaddji. Soahpamušaid
                        oktavuođas lea dat dábálaččat eaktun, go
                        šiehtadusbealálaš ii dáidde atnit dohkálažžan
                        ahte nuppe bealde lea unnit eanet
                        rievddadeaddji ovttastupmi. Seammaládje lea jus
                        ohcet lobiid, ekonomalaš doarjagiid jna, gč.
                        1978-lága § 12 nuppi lađđasa áiddiid ja
                        rusttegiid dohkkeheami birra ja njuolggadusaid
                        guođohanbarttaid ja eará boazodoallorusttegiid
                        birra, gč. njuolggadusaid geassemánu 17. b.
                        1999 Boazodoalu ovddidanfoandda birra, 3.
                        kapihttala. Ovddasvástádusa bealit fertejit
                        leat čielgasit definerejuvvon.</p>
    <p type="text">Váddáseabbo sáhttá leat
                        ovdamearkka dihte barttaid ja rusttegiid dáfus
                        mat leat ceggejuvvon siidda eatnamii almmá lobi
                        haga, dahje boazologu unnideami gohččumiid
                        dáfus. Geasa galgá geiget gaikungohččuma? Geasa
                        galgá geiget mearrádusa boazologu unnideami
                        birra go siidii lea mearriduvvon alimus
                        boazolohku?</p>
    <p type="text">Jus siidii lea nammaduvvon
                        stivra, de sáhttá gaikungohččuma geiget dasa.
                        Árvalusas ii leat eaktuduvvon ahte siidastivra
                        galgá leat bákkolaš, gč. árvalusa § 8 – 11. Jus
                        ii sáhte gávdnat ovttage ovddasvástideaddji, de
                        ferte váikkuhus leat ahte de sáhttá dušše
                        gaikut. Od.prp. nr. 28 (1994 – 95) dadjá ná
                        dien birra:</p>
    <p type="text"><span type="quote">«Mearrádus gaikuma birra galgá
                          čuovvut hálddašanlága njuolggadusaid, gč.
                          ođđa § 35. Ovdal go gaiku dahje rievdada de
                          galgá rusttega eaiggát dábálaččat oažžut
                          áigemeari ieš gaikut dan. Jus ii sáhte
                          gávnnahuvvot gii lea eaiggát, de sáhttá
                          boazodoalloagronoma gaikkuhit almmá diekkár
                          áigemeari addima haga, geahča hálddašanlága §
                          16 goalmmát lađđasa.»</span></p>
    <p type="text">Boazologu unnideami oktavuođas
                        gal ferte boazologu unnideami mearrádus
                        geigejuvvot juohke boazoeaiggádii. Juohke
                        bohccos lea dihto eaiggát. Jus lea mearriduvvon
                        alimus boazolohku siidaosiide, geahča árvalusa
                        § 9 – 4 viđát lađđasa, de guoská
                        unnidanmearrádus dasa mii lea badjel dán logu.
                        Jus ii leat mearriduvvon alimus boazolohku, de
                        fertejit siidda buot siidaoasit unnidit
                        gorálaččat. Čujuhuvvo muđui árvalusa § 9 –
                        4.</p>
    <p type="text">Bággensáhku ja eará ekonomalaš
                        ráŋggáštusaid dáfus sáhttá leat váttisvuohtan
                        jus siiddas ii leat opmodat. Jus sáhkku/divat
                        gáibiduvvo siiddas, ii ge siidda ovttaskas
                        boazodolliin, de sáhttá dušše siidda opmodagas
                        bearrat gáibádusa. Dát sáhttá leat ágga
                        gáibidit ahte ásahuvvo (juogalágán) siidakássa,
                        gč. árvalusa § 8 – 14.»</p>
    <p type="text">Go juo lávdegoddi árvala ođđa
                        boazodoallolágas bidjat siidda eanet guovddáš
                        sadjái, de háliidii departemeanta dárkileappot
                        árvvoštallat dahkat siidda doaibmi ja
                        juridihkalaš stivrendássin boazodoallolágas.
                        Dan dihte nammaduvvui guovvamánus 2005
                        bargojoavku árvvoštallat dáid beliid
                        dárkileappot. Joavku gárvvistii iežas raportta
                        ođđajagemánus 2006. Čájehuvvui ahte bargu lei
                        sihke viiddis ja váttis, mii dagahii ahte bargu
                        ádjánii guhkit go jurddašuvvon.</p>
    <p type="text">Joavku lea iežas ságaskuššamiin
                        atnán deaŧalaš eaktun ahte jus ásahuvvojit ođđa
                        mearrádusat, de eai galgga dat
                        dárbbašmeahttumit rievdadit siidda geavatlaš
                        bargoovttastumi. Dan dihte ii leat joavku atnán
                        dárbbašlažžan bienasta bitnii reguleret siidda
                        organiserema dađi eanet go lei dárbbašlaš dasa
                        ahte siida sáhttá deavdit iežas doaimmaid ja
                        gáibádusaid. Dan dihte ii ávžžut joavku ahte
                        siida geatnegahtto organiserejuvvot ásahussan
                        dahje earalágán dábálaš riektesubjeaktan.
                        Joavku lea datte árvvoštallan ja gávnnahan ahte
                        siiddas galgá leat dihto ovddasteaddji vai
                        buorebut sáhttá rehkenastot rievttálaš
                        doabmannávccalažžan. Joavku ávžžuhii maiddái
                        ahte siida galgá beassat árvalit movt
                        boazolohku galgá unniduvvot ovdal go
                        ovdamearkka dihte láhkalávdegotti árvalusat dán
                        hárrái čađahuvvojit.</p>
    <p type="text">Departemeanta čujuha lávdegotti
                        ja joavkku árvvoštallamiidda, ii ge oainne
                        makkárge mearkkašahtti ákkaid dan vuostá ahte
                        siida oažžu saji lágas nugo lávdegoddi lea
                        árvalan. Departemeanta lea datte álkidahttán
                        muhtun njuolggadusaid siidda birra bargojoavkku
                        raporta ja Sámedikki ja NBR oainnuid vuođul
                        ráđđádallamiid oktavuođas.</p>
    <p type="text">Norgga Boazosápmelaččaid
                        Riikkasearvi lea iežas gulaskuddancealkámušas
                        váldán ovdan siiddaisida sajádaga. Siiddaisit
                        ii leat válljejuvvon jođiheaddji, muhto lea
                        siiddaisidin danne go lea bozolaččamus, dahje
                        lea boarráseamos dahje earaládje njunušolmmoš.
                        Departemeanta ii oainne makkárge ákka lága
                        bokte formaliseret dán doaimma. Nugo evttohus
                        dál lea, de dat ii hehtte eahpeformála
                        struktuvrraid ja ásahuslaš beliid joatkima nugo
                        dat leat boazosámi servodagas leamaš.</p>
    <section>
      <p type="title">8.8 Siidaoassi</p>
    </section>
    <p type="text">Lávdegoddi lea árvalan ásahit
                        doahpaga siidaoassi. Dáinna oaivvilda bearraša
                        mii gullá siidii, ja mii doaimmaha boazodoalu
                        ovtta olbmo dahje
                        náittosguimmežagaid/ovttasássiid oktasaš
                        jođiheami vuolde. Lávdegoddi lea gávnnahan ahte
                        ain ferte leat ovttadat mas lea
                        ovddasvástideaddji jođiheaddji, vai dan bokte
                        sáhttá čielgasit oaidnit doalloovddasvástádusa
                        eará boazoeaiggádiid, eiseválddiid ja eará
                        servodatberoštumiid ektui.</p>
    <p type="text">Gulaskuddancealkámušat čájehit
                        veahá iešguđetlágán oainnuid.</p>
    <p type="text"><em type="italic">Advokáhttasearvi</em> doarju Karen Marie
                        Eira Buljo sierracealkámuša gos lohká ahte
                        doahpagiid siidaoasi ja álggahansiidaoasi
                        ásaheapmi lea dáruiduhttin.</p>
    <p type="text"><em type="italic">Departemeanta</em>
                        lea ovttaoaivilis lávdegotti
                        árvvoštallamiiguin. Dat lea dárbbašlaš
                        čielggasmahttit doibmiigullevaš
                        ovddasvástádusaid. Seammás lea deaŧalaš
                        čielggasmahttit gullevašvuođa dan ovttastupmái
                        mii siida lea, go dan ii daga otná
                        doalloovttadat. Lávdegoddái lea leamaš
                        hástalussan hutkat doahpaga mii galggašii
                        sisdoalu dáfus leat doallevaš ja seammás
                        doaibmat riekteteknihkalaš oktavuođas.
                        Lávdegotti unnitlohku evttohii doahpaga
                        <em type="italic">bearašdoallu</em> seamma
                        sisdoaluin go eanetlogu evttohan doahpagis
                        siidaoassi. Eanetlohku lei ovttaoaivilis das
                        ahte sánit leat buohtalasat, muhto oaivvildii
                        ahte dat sáhttá addit boastto assosiašuvnnaid
                        daid njuolggadusaid hárrái maid lávdegoddi
                        árvalii ođđaásahemiide siidda siskkobealde
                        (geahča maŋŋelis). Jurddan lei čielgasit
                        ovdanbuktit ahte dás lea sáhka
                        siidagullevašvuođas. Dan vuođul doarju
                        departemeanta lávdegotti árvalusa atnit
                        doahpaga siidaoassi. Oainnuid vuođul mat bohte
                        ráđđádallamiin, lea departemeanta datte válljen
                        deattuhit ahte siidaoassi, lassin dasa go lea
                        bearašboazodoallu, maiddái sáhttá leat doallu
                        man ovttaskas olmmoš doaimmaha siiddas.</p>
    <section>
      <p type="title">8.9 Siidaoasi ásaheapmi</p>
    </section>
    <p type="text">Lávdegotti árvalusa mielde
                        galget siidaosiid jođiheaddjit
                        ovttajienalašvuođa bokte sáhttit mearridit ahte
                        galgá ásahuvvot ođđa siidaoassi siidii, man
                        jođiha dihto olmmoš gii lea válddáláš ja deavdá
                        lága oppalaš eavttuid. Dát vejolašvuohta lea
                        vuosttažettiin geassesiiddas, go siidaoasi
                        ásaheami eaktu lea ahte siidii lea mearriduvvon
                        alimus boazolohku. Geassesiidii <em type="italic">galgá</em> , doaibmanjuolggadusaid mielde,
                        mearriduvvot alimus boazolohku, gč. lávdegotti
                        árvalan § 9 – 1 ja § 9 – 4. Jus maiddái
                        dálvesiidii lea mearriduvvon alimus boazolohku,
                        de sáhttet maiddái dán siidda siidaosiid
                        jođiheaddjit soahpat ásahit ođđa siidaoasi.</p>
    <p type="text">Vaikko eaktun lea ahte
                        boazolohku galgá doalahuvvot siidii
                        mearriduvvon alimus boazologu siskkobealde, de
                        ballet soames gulaskuddanásahusat ahte ortnet
                        sáhttá mielddisbuktit boazologu lasiheami doppe
                        gos oallugat háliidivčče álgit boazodollui.
                        <em type="italic">Finnmárkku fylkkamánni</em>
                        čujuha dasa ahte siiddain gos leat ollu nuorat
                        vuordime saji, sáhttá leat garra vuorjan
                        beassat ásahit siidaoasi, mii fas sáhttá
                        dagahit beare ollu álggahemiid ja buohkaide
                        heajut dietnasa. Sihkkarastit ekologalaš ja
                        ekonomalaš guoddevašvuođa (ceavzima), de
                        oaivvilda fylkkamánni ahte ferte doalahit
                        juogalágán bearráigeahču álggahemiiguin.
                        <em type="italic">Boaozodoallohoavda</em> dovddaha
                        seammaládje balu ahte sáhttet šaddat ollu
                        álggaheamit ja boazonákkisvuohta.</p>
    <p type="text">Eai buohkat oaivvil dán. Earret
                        eará oaivvilda <em type="italic">Olggut Romssa
                        Boazosámisearvi</em> ahte ii oktage
                        ovddasvástideaddji siida hálit goaridit iežaset
                        guohtumiid. <em type="italic">Boazodoallostivra</em> čujuha ahte ođđa
                        siidaosiid ii sáhte ásahit ovdal go siidii lea
                        mearriduvvon alimus boazolohku. Ođđa siidaosiid
                        sáhttá ásahit dušše jus lea ovttamielalašvuohta
                        ja ovttajienalašvuohta, ja boazologu ferte
                        doalahit dan logu siste mii siidii lea
                        mearriduvvon. Boazodoallostivra atná maid
                        vuođđun ahte boazoeaiggádat eai dáidde juohkit
                        vánes guohtumiid beare oallugiidda.</p>
    <p type="text"><em type="italic">Departemeanta</em>
                        atná dán hui váttis gažaldahkan. Departemeantta
                        oainnu mielde berre leat lunddolaš ahte
                        boazodoallu ieš rahpá geainnu ealáhussii.
                        Departemeanta oaivvilda maiddái ahte eanas
                        háviid dáidá ovttajienalašvuođa gáibádus
                        iešalddis ráddjet. Eaktun lea liikká ahte
                        boazodollui biddjojuvvojit olggut mearit,
                        namalassii alimus boazolohku siidii.
                        Departemeanta guorrasa lávdegotti árvalussii
                        dákko.</p>
    <p type="text">Go ođđa siidaoassi ásahuvvo, de
                        galgá lávdegotti evttohusa mielde guovllustivra
                        dárkkistit ahte formála eavttut leat
                        devdojuvvon. Departemeanta oaivvilda maiddái
                        ahte guovllustivra galgá guorahallat headjuda
                        go ásaheapmi siidda boazodoalu guoddevašvuođa.
                        Nu movt lávdegotti unnitlohku árvalii, de
                        evttohuvvo addit guovllustivrii vejolašvuođa
                        gieldit ásaheami jus siidda gaskamearálaš
                        boazolohku maŋŋel ásaheami šaddá vuollel 250.
                        Sámediggi háliidivččii sihkkut dán eavttu, ja
                        čujuha ahte berrejit baicca eará eavttut go
                        boazolohku mearridit ođđa siidaoasi ásaheami,
                        ovdamearkka dihte ahte siida dárbbaša eanet
                        bargofámuid. Muđui čujuhit mearkkašumiide
                        paragráfii dás maŋŋelis.</p>
    <section>
      <p type="title">8.10 Buohtalas
                        álggahansiidaoassi</p>
    </section>
    <p type="text">Boazodoalloláhkalávdegotti
                        árvalus dán birra lea áibbas ođas ja vuođđun
                        lea dárbu ásahit njuovžilis
                        buolvamolsunortnega. Jurddan lea ahte siidaoasi
                        jođiheaddji akto sáhttá mearridit ásahit
                        buohtalas álggahansiidaoasi, jus eavttut muđui
                        leat devdojuvvon.</p>
    <p type="text">Eanas gulaskuddanásahusat leat
                        mielas dán ortnegii, muhto muhtumat ballet ahte
                        dat sáhttá váikkuhit boazolohkui, go ásaha vel
                        eanet álggahangilvvu. <em type="italic">Nordlándda
                        guovllustivra</em> oaidná dárbbu ásahit
                        njuovžilis buolvamolsunvugiid sihkkarastin
                        dihte ođđa olbmuid ealáhussii, muhto deattuha
                        ahte dat ii galgga govttohemet čuohcat
                        oktasašvuhtii. Sii čujuhit ahte evttohus sáhttá
                        váikkuhit dan guvlui. Eará boazodoallit eai
                        beasa leat mielde mearrideame, muhto fertejit
                        dohkkehit váikkuhusaid. Dan dihte berre earret
                        eará leat áigemearri dasa man guhká buohtalas
                        álggahansiidaoassi sáhttá bistit. <em type="italic">Lulli-Trøndelága/Hedmárkku</em><em type="italic">guovllustivra</em> lea maid eahpádusas
                        ortnegii, ja oaivvilda ahte juobe orohatstivra
                        ge galggašii beassat mearridit
                        doaibmanjuolggadusaid bokte.</p>
    <p type="text"><em type="italic">Departemeanttas</em> lea leamaš ollu
                        eahpádus dán gažaldahkii. Váldomoaitta lea ahte
                        ortnet sáhttá dagahit stuora álggahangilvvu mii
                        áiggi mielde headjuda ealáhusa gánnáheami, ja
                        sáhttá dagahit boazonákkisvuođa. Čujuhit
                        árvvoštallamiidda kapihttaliin 8.3 ja 8.19.
                        Seammás oaidnit ahte sáhttá leat jierpmálaš
                        ásahit ortnega man bokte sáhttá njuovžileappot
                        lágidit buolvamolsumiid boazodoalus. Dat lea
                        deaŧalaš vai sáhttet plánet siidaoasi sirdima,
                        ja seammás sihkkarastit bissovašvuođa,
                        oadjebasvuođa ja stáhtusa dán molsunáigodagas.
                        Dan vuođul sáhttá departemeanta guorrasit
                        evttohussii ásahit diekkár álggahansiidaosiid,
                        muhto fertejit biddjot mihá čielgaset eavttut
                        ásaheapmái go dat maid lávdegoddi árvala.
                        Departemeantta oaivila mielde berre leat eaktun
                        ahte mearriduvvo alimus boazolohku man
                        siskkobealde siidaoassi ja buohtalas
                        álggahansiidaoassi galgaba bissut. Dát eaktu
                        ferte leat vai buohtalas álggahansiidaoasi
                        ásaheapmi ii dagat siidda eará siidaosiid
                        ovdii. Departemeanta lea árvvoštallan bidjat
                        orohatstivrii válddi doaibmanjuolggadusaid olis
                        mearridit buohtalas álggahansiidaoasi ásaheami.
                        Earret eará dan vuođul mii lea boahtán ovdan
                        ráđđádallamiin, de ii leat departemeanta
                        oaidnán riektan dán ovddidit.</p>
    <p type="text">Departemeanta árvala ahte
                        lasihuvvo eaktun ahte diekkár siidaoasi
                        ásaheami oktavuođas galgá dahkkot soahpamuš
                        dábálaš siidaoasi badjelasás váldima birra.
                        Sihke Sámediggi ja NBR leaba dorjon dán
                        lasáhusa.</p>
    <p type="text">Lávdegoddi lea árvalan vuolit
                        ahkemearrin 50 jagi. Departemeanta ii ane
                        vuogasin bidjat ahkemeari. Sáhttet leat buorit
                        ákkat ásahit buohtalas álggahansiidaoasi ovdal
                        go deavdá 50 jagi. Baicca berre leat mearri das
                        man guhká diekkár siidaoassi sáhttá bistit.
                        Departemeanta evttoha 7 jagi. Álggahansiidaoasi
                        ulbmilin lea lágidit dili njuovžilis
                        buolvamolsumii, ja go dakkár ortnega ásaha, de
                        ii berre sirdin leat menddo guhkkin
                        boahtteáiggis. Čujuhit muđui mearkkašumiide
                        mearrádussii. Sámediggi ja NBR leaba
                        ráđđádallamiin dorjon áigeráddjema.</p>
    <p type="text">Departemeantta oaivila mielde ii
                        leat áigeguovdil addit buohtalas
                        álggahansiidaosiide fásta doarjagiid
                        boazodoallošiehtadusa olis. Ovdal go dábálaš
                        siidaoassi sirdojuvvo buohtalas
                        álggahansiidaoasi jođiheaddjái, de sáhttá datte
                        leat vejolaš addit buvttadandoarjaga.
                        Departemeantta oainnu mielde lea dát dárbbašlaš
                        vai ortnet ii dagat sávakeahtes heivehemiid.
                        Lea maid deaŧalaš ahte diekkár rievdadeapmi
                        boazodoallolágas ii galgga dagahit ahte
                        juolludeamit boazodoallošiehtadusa olis
                        lasihuvvojit. Jus ođđa siidaoasit galget oažžut
                        fásta doarjagiid, de headjuda dat dábálaš
                        siidaosiid ekonomalaš vuođu.</p>
    <section>
      <p type="title">8.11 Ovttasássan</p>
    </section>
    <p type="text">Lávdegoddi lea árvalan ahte
                        ovttasássan galgá vissis eavttuid mielde leat
                        ovttadássásaš náittosdiliin. Eanas
                        gulaskuddanásahusat guorrasit dasa.</p>
    <p type="text"><em type="italic">Departemeanta</em>
                        oaivvilda ahte servodatovdáneami mielde lea
                        riekta atnit ovttasássama ovttadássásažžan
                        náittosdiliin. Lávdegoddi lea árvalan ahte
                        ovttasássan galgá leat bistán vihtta jagi (§ 4
                        – 5 2. čuokkis bustávva c). Departemeanta
                        evttoha guokte jagi, seammaládje go
                        vástideaddji mearrádus lágas
                        hustandsfellesskapsloven (láhka oktasaš
                        dállodoalu birra). Sámediggi ja NBR leaba
                        guorrasan rievdadeapmái.</p>
    <section>
      <p type="title">8.12 Ovttadássásašvuođa
                        bealit</p>
    </section>
    <p type="text">Mearrádusaide siidaoasi,
                        buohtalas álggahansiidaoasi j.d. birra
                        bohciidit moanat ovttadássásašvuođalaš
                        gažaldagat. Lávdegoddi lea § 4 – 5 árvalan
                        sierra mearrádusa náittosguoimmi/ovttasássi
                        saji birra.</p>
    <p type="text">Máŋga gulaskuddanásahusa atnet
                        dáid beliid deaŧalažžan. <em type="italic">Ovttadássásašvuođaáittardeaddji</em> lohká
                        earret eará ahte lea čájehuvvon ahte
                        erenoamážit náitalan nissonolbmot vealahuvvojit
                        dálá lága olis. Dát lea erenoamážit dalle go
                        doalloovttadat gullá náitalan nissonolbmui.
                        Boazodoallolága § 4 nuppi lađđasa mielde ii
                        oččoše dievdoolmmoš dán dilis mieđihuvvot
                        sirdit eará doalloovttadaga alccesis. Jus
                        dievdoolmmoš dán vuođul galggašii oažžut
                        alccesis sirdojuvvot doalloovttadaga, de lea
                        áidna vejolašvuohta ahte soai earráneaba, dahje
                        ahte nissonolmmoš cealká eret iežas
                        doalloovttadaga. Boazodoalus leat eanas
                        dievddut. Ovttadássásašvuođaáittardeaddji
                        deattuha ahte dát sáhttá dagahit ahte
                        nissonolbmot dovdet iežaset bággehallat addit
                        eret iežaset doalloovttadagaid, nu ahte
                        dievdoolmmoš beassá registreret alccesis
                        doalloovttadaga.</p>
    <p type="text"><em type="italic">Boazodoallostivra</em> ja <em type="italic">Boazodoallohoavda</em> guoskkahit iežaset
                        cealkámušain seamma beliid, ja deattuhit ahte
                        goappaš náittosguimmežagat/ovttasássit galgaba
                        beassat doalahit goabbat siidaoasi.</p>
    <p type="text"><em type="italic">Departemeanta</em>
                        deattuha ahte dát lea hui deaŧalaš gažaldat.
                        Ođđa boazodoalloláhka galgá leat
                        sohkabealneutrála. Seamma lei lávdegotti
                        árvalus. Dát ii leat liikká doarvái
                        ovttadássásašvuođa čalmmiiguin, jus mearrádusat
                        geavatlaččat hehttejit ovttadássásašvuođa
                        sohkabeliid gaskka. Norga lea vuolláičállán ON’
                        nissonkonvenšuvnna, ja dat lea dál oassin
                        Norgga rievttis, gč. ovttadássásašvuođalága §
                        1b. Konvenšuvdna lea riikkaidgaskasaš
                        deaŧaleamos reaidu barggus buoridit
                        nissonolbmuid dili miehtá máilmmi. Stáhtat mat
                        leat vuolláičállán konvenšuvnna leat
                        geatnegasat heivehit konvenšuvnna artihkkaliid
                        riikka lágaide ja čađahit doaimmaid mat
                        sihkkarastet čuovvoleami duohtavuođas. Doppe
                        gos dievddut dábálaččat ráđđejit, sáhttá leat
                        hui dárbbašlaš čalmmustahttit
                        nissonkonvenšuvnna ja geatnegasvuođaid maid dat
                        sisttisdoallá. Dan dihte oaivvilda
                        departemeanta ahte lea riekta ja dárbbašlaš
                        ahte náittosguoimmit/ovttasássit beassaba atnit
                        goabbat iešheanalaš doalu maiddái
                        náittosdilis/ovttasássamis vaikko dat livččii
                        ge guovllus gos leat olbmot vuordime saji
                        boazodollui. Sámediggi ja NBR doarjuba
                        rievdadusa. Čujuhit muđui § 13
                        mearkkašumiide.</p>
    <section>
      <p type="title">8.13 Dábálaš mearrádusat boazodoalu
                        birra</p>
    </section>
    <p type="text">Lávdegoddi lea árvalan sierra
                        kapihttala mii sisttisdoallá dábálaš
                        mearrádusaid boazodoalu birra. Jurdda lea
                        láhkanannet dábálaš boazodoalu vieruid ja
                        vugiid.</p>
    <p type="text">Gulaskuddamis eai leat boahtán
                        mearkkašahtti vuostehágut árvalussii. <em type="italic">Sámediggi</em> lea duhtavaš dainna go
                        čálekeahtes njuolggadusat buori boazodoalu
                        birra váldojuvvojit láhkii.</p>
    <p type="text">Baicca lea stuora vuosteháhku
                        dasa go lávdegoddi árvala doahpaga guođoheapmi
                        láhkii, geahča lávdegotti árvalan § 6 – 2.
                        Deattuhuvvo ahte dat lea unnán heivvolaš ja
                        sáhttá addit boasttu áddejumi das mii livččii
                        mearrádusa ulbmil.</p>
    <p type="text"><em type="italic">Departemeanta</em>
                        evttoha dan sadjái baicca dadjat geahčču.
                        Departemeantta mielas lea dát doaba
                        heivvolaččat ja vuohkkaseabbo mearrádusa
                        ulbmila ektui, namalassii eastadit ahte ii
                        ovttage boazodoallu leat dárbbašmeahttun
                        vahágin dahje hehttehussan eará boazodolliide
                        dahje olggobeale beroštumiide. Muđui deattuha
                        departemeanta ahte doaibmanjuolggadusaid bokte
                        sáhttet addot dárkilet mearrádusat beliide maid
                        dát kapihtal guoskkaha.</p>
    <section>
      <p type="title">8.14 Bealljemearka</p>
    </section>
    <p type="text">Registrerejuvvon mearka muitala
                        gii lea bohcco eaiggát. Lea guhkes árbevierru
                        merket bohcco bealji čájehan dihte gii dan
                        eaiggáduššá. Lágain lea merken leamaš mielde
                        juo 1888:s ja 1897:s.</p>
    <p type="text">Riikkaadvokáhtta Kjerschow čilge
                        boazodoalu merkenvuogi vuđolaččat iežas
                        boazodoalloláhkaevttohusas suoidnemánus 1922.
                        Dán čállosis guorahallá son iešguđet beliid
                        bohccuid merkema birra, earret eará makkár
                        stáhtus bealljemearkkas lea. Adno vuođđun ahte
                        dat rehkenasto opmodahkan. Dát áddejupmi lea
                        boazosámiin ain dál, muhto ođđa lágat ráddjejit
                        geasa mearkka sáhttá daguhit. Liikká lea
                        Kjerschowa čilgejuvvon vuohki ain anus.</p>
    <p type="text">Boazodoalloláhkalávdegoddi, mii
                        ovddidii iežas árvalusa 1966:s, guorahalai
                        vejolašvuođa álkidahttit mearkamearrádusaid,
                        muhto gávnnahii ahte dat vuohki mii lei dalle,
                        ja mii lea guhkes áiggi leamaš anus, ain
                        doaibmá bures. Lavdegoddi anii dan dihte
                        riektan doalahit 1933-lága mearrádusaid.</p>
    <p type="text">Go Eanandoallodepartemeanta
                        ovddidii ođđa boazodoallolága evttohusa
                        (Od.prp. nr. 9 (1976 – 77), de gávnnahuvvui
                        riektan ráddjet lága mearrádusaid bohccuid
                        merkema birra moatti váldo mearrádussan.
                        Seammás addui Gonagassii váldi mearridit
                        dárbbašlaš dievasmahtti njuolggadusaid
                        teknihkalaš ja geavatlaš beliid birra.</p>
    <p type="text">Boazodoalloláhkalávdegoddi
                        árvalii iežas čielggadeamis váldit visot
                        mearrádusaid merkema birra láhkii. Mearrádusat
                        leat buori muddui, earret veahá smávva
                        rievdademiid, seammat go 1978-lágas ja
                        Eanandoallodepartemeantta mearkanjuolggadusain
                        mearriduvvon geassemánu 12. beaivvi 1984.
                        Boazodoalloláhkalávdegotti evttohusa duogážin
                        lea earret eará ahte leat nanu árbevierut
                        merkema hárrái, ja ahte láhkanannen buorebut
                        čalmmustahttá dán beali
                        boazodoallokultuvrras.</p>
    <p type="text">Lassin dasa go láhkii dál leat
                        váldojuvvon mearrádusat mat dál leat
                        njuolggadusain, de leat dat veahá rievdaduvvon.
                        Lávdegotti árvalan § 7 – 3 gáibádus ahte galgá
                        ássat Norggas lea jotkojuvvon inkuria
                        bokte.</p>
    <p type="text"><em type="italic">Lulli-Trøndelága
                        ja Hedmárkku Boazosámisearvi</em> čujuha ahte
                        sámi boazodoalloguovllus leat stuora erohusat
                        bohccuid merkema birra, ja bivdá ahte dat
                        váldojuvvo vuhtii mearkanjuolggadusaid
                        guovlulaš heiveheami bokte. Maiddái earát
                        deattuhit dan seamma.</p>
    <p type="text">Nugo ovdal namuhuvvon, de lea
                        departemeanta árvvoštallan vejolašvuođa ásahit
                        iešguđet mearrádusaid guovllulaš erohusaid
                        geažil, muhto lea gávnnahan ahte dat ii leat
                        ulbmillaš.</p>
    <p type="text">Kapihtal bohccuid merkema birra
                        lea redigerejuvvon earaládje go lávdegotti
                        árvalus. Čujuhit mearkkašumiide iešguđet
                        mearrádusaide.</p>
    <section>
      <p type="title" xml:lang="nob">8.15 Orohat ja
                        orohatstivren</p>
    </section>
    <p type="text">Lávdegoddi lea árvalan ahte
                        orohatortnet bisuhuvvo, muhto ahte orohatstivra
                        rievdaduvvo priváhtarievttálaš orgánan.</p>
    <p type="text">Gulaskuddanásahusat dorjot buori
                        muddui dán. Earret eará <em type="italic">Boazodoallohoavda</em> čujuha ahte
                        evttohuvvon njuolggadusat orohatstivrema birra
                        leat oalle moalkát. Boazodoallohoavda oaivvilda
                        maiddái ahte muhtumat dain doaimmain mat
                        orohatstivrras galget leat priváhtarievttálaš
                        orgánan duohtavuođas leat
                        almmolašrievttálaččat. Divvojuvvojit maiddái
                        gažaldagat orohatstivrra ja jahkečoahkkima
                        válddi hárrái. <em type="italic">Lulli-Trøndelága
                        ja Hedmárkku boazosámisearvi</em> čujuha ahte
                        evttohusa mielde ii leat jahkečoahkkin šat
                        orohaga bajimus mearridanváldi, ja ahte dát
                        ásaha čuolmmaid orohaga siskkáldas demokratiija
                        ja iešstivrejumi hárrái. <em type="italic">Boazodoallostivrra</em> eanetlohku fas
                        bealistis mearkkaša ahte jus jahkečoahkkin
                        galgá sáhttit rievdadit orohatstivrra
                        mearrádusaid, de mearkkaša dat ahte ain sáhttá
                        leat okta joavku orohagas mii stivre buot.
                        Boazodoallostivrra eanetlohku čujuha
                        viidáseappot Siviilaáittardeaddji cealkámuššii
                        bealálašvuođa ja rollaseaguhemiid birra.</p>
    <p type="text"><em type="italic">Departemeanta</em>
                        lea vásihan ahte almmolašrievttálaš rolla mii
                        orohatstivrrain lea dálá lága mielde, lea
                        dagahan váttisvuođaid. Lagasvuohta sidjiide
                        geaidda áššit gusket, lea dahkan váttisin
                        dahkat maide, ja dasa lassin čuožžila formála
                        bealálašvuohta oalle dávjá. Dáid beliid lea
                        maiddái Siviilaáittardeaddji oaidnán dihto
                        áššiin mat sus leat leamaš gieđahallamii.
                        Siviilaáittardeaddji lea oppalaččat čujuhan
                        ahte hálddašanmodealla ferte hábmejuvvot dainna
                        lágiin ahte boazodolliin šaddá luohttámuš dasa
                        ahte buohkaid beroštumit váldojuvvojit vuhtii
                        dohkáláččat, ja ahte hálddašanlága
                        bealálašvuođanjuolggadusaide ii sáhte bidjat
                        eará sisdoalu go muđui. Danne lea departemeanta
                        ovttaoaivilis dasa ahte lea buoremus jus
                        orohatstivrras leat dušše priváhtarievttálaš
                        doaimmat.</p>
    <p type="text">Departemeanta ii leat
                        ovttaoaivilis daiguin mat lohket ahte muhtumat
                        orohatstivrra doaimmain evttohuvvon mearrádusas
                        orrot leame almmolašrievttálaš dásis. Vaikko
                        orohaga mearrádusat dahkkojit ge lága olis, ja
                        leat mearrádusat boazodolliid vuoigatvuođaid ja
                        geatnegasvuođaid birra, de eai leat dat
                        almmolaš válddi čađaheami bohtosat nu guhká go
                        láhkaaddi ii leat dadjan ahte dat galgá leat
                        almmolaš doaibman. Ii čuovvovaš almmolaš
                        dohkkeheapmi ge (omd. guovllustivrra) rievdat
                        dán, departemeantta oainnu mielde, vaikko
                        dohkkehanmearrádus iešalddis lea ge
                        hálddašanmearrádus. Dákko lea almmolaš orgána
                        ožžon válddi juste danin go lea almmolaš
                        orgána. Lágain leat ollu ovdamearkkat dasa ahte
                        priváhta mearrádusat ja disponeremat dárbbašit
                        almmolaš bearráigeahču dohkkeheami dahje
                        miehtama bokte. Sáhttit čujuhit
                        searveeaiggáduššama lága § 6 nuppi lađđasii,
                        Kredihttageahču doibmii jna.</p>
    <p type="text">Orohatstivrra ja jahkečoahkkima
                        gaskavuođa hárrái oaivvilda departemeanta ahte
                        lávdegotti árvalus lea dárbbašlaš, dan birra
                        ahte jahkečoahkkin ii sáhte geatnegahttit
                        orohatstivrra, vai orohatstivrra rolla ii
                        duššindahkko. Lávdegoddi lea iežas árvalusas
                        atnán hui guovddážis ahte fápmu galgá orohagain
                        dássejuvvot dan muddui go vejolaš, eastadan
                        dihte eanetlogu vejolašvuođa boastut
                        fámostallat. Departemeanta guorrasa dasa ahte
                        lea deaŧalaš vuhtii váldit dán ja atná
                        lávdegotti árvalusa heivvolažžan dan
                        oktavuođas.</p>
    <p type="text">Sáhttá neaktit ahte evttohuvvon
                        mearrádusat orohatstivrema birra leat hui
                        dárkilat. Departemeanta oaivvilda ahte lea
                        váttis garvit dan, jus galgá sáhttit doarvái
                        bures vuhtii váldit iešguđet beliid mat gusket
                        earret eará riektesihkarvuhtii ja siskkáldas
                        fápmojuohkáseapmái. Dasto šaddá mearrádusa
                        geavatlaš mearkkašupmi leat ollu dan duohken
                        makkár orohagas lea sáhka. Stuora orohagain gos
                        leat ollu siiddat, sáhttet proseassat šaddat
                        váddáseabbon, muhto dat leat oahpes ášši.
                        Orohagain gos leat dušše moadde siidda leat
                        dilit álkibut. Jus orohagas lea dušše okta
                        siida, de ii šatta geavatlaččat erohus siidda
                        ja orohaga gaskka.</p>
    <p type="text">Lávdegoddi árvala ahte juohke
                        siidaoasis galget leat 5 jiena jahkečoahkkimis,
                        ja ahte siidaoasi jođiheaddji juohká jienaid
                        earáide mat gullet siidaoassái. Buohtalas
                        álggahansiidaoassái árvala lávdegoddi 2 jiena.
                        Gulaskuddamis leat boahtán unnán mearkkašumit
                        dán evttohussii. Eatnasat leat ovttaoaivilis
                        das ahte siidaoasi jođiheaddjis galgá leat nanu
                        sajádat boazodoalu stivrejumis.</p>
    <p type="text"><em type="italic">Sámediggi</em>
                        árvala ahte jus náittosguimmežagat/ovttasássit
                        leaba ovttas jođiheaddjin ja goappašagat
                        bargaba boazodoalus ollesáiggis, de berreba
                        oažžut 10 jiena jahkečoahkkimis.</p>
    <p type="text"><em type="italic">Departemeanta</em>
                        guorrasa lávdegotti árvalussii jietnalogu
                        birra. Departemeanta oaivvilda ahte Sámedikki
                        evttohus attášii muhtun oktasaš siidaosiide
                        beare ollu fámu eará siidaosiid ektui, ja danne
                        ii ovddit dakkár čovdosa.</p>
    <section>
      <p type="title">8.16 Doaibmanjuolggadusat</p>
    </section>
    <p type="text">Lávdegotti árvalusa mielde šaddá
                        okta orohatstivrra deaŧaleamos doaimmain
                        ráhkadit doaibmanjuolggadusaid.
                        Doaibmanjuolggadusat leat jurddašuvvon boahtit
                        orohatplána siskkáldas osiid sadjái.
                        Orohatplána baicca galgá sisttisdoallat dieđuid
                        orohaga boazodoalu birra mat leat dárbbašlaččat
                        almmolaš plánemis, geahča maŋŋelis.</p>
    <p type="text">Gulaskuddancealkámušat leat
                        buori muddui mielas dása. Čujuhuvvo gal ahte
                        eará beroštumit berrejit eanet beassat leat
                        mielde doaibmanjuolggadusaid ráhkadeamis.</p>
    <p type="text"><em type="italic">Finnmárkku
                        fylkkamánni</em> čujuha ahte orohatplánabarggu
                        vásáhusat čájehit ahte plánabargu sáhttá leat
                        oalle áddjás bargu. Ollu orohagat doibmet
                        hálddahuslaččat oalle hejot, ja dárbbašit
                        fylkkamánni ipmárdusa mielde sihke áiggi ja
                        olggobeale veahki oažžut áigái dárbbašlaš
                        siskkáldas reguleremiid. Jus heaittiha
                        boazodoalu almmolaš stivrema ovdal go
                        doaibmanjuolggadusat leat sajis, de oaivvilda
                        fylkkamánni ahte gaskaboddosaš áiggis dáidet
                        váilut deaŧalaš stivrenreaiddut.</p>
    <p type="text"><em type="italic">Departemeanta</em>
                        atná evttohuvvon doaibmanjuolggadusaid ávkkálaš
                        reaidun orohaga resurssaid hálddašeamis.
                        Departemeanta evttoha lasihit vuosttaš lađđasa
                        vuosttaš cealkagii ahte hálddašeapmi ja
                        geavaheapmi galgá leat ekologalaččat guoddevaš.
                        Dán lea maiddái Boazodoalloláhkalávdegoddi
                        atnán eaktun ja dat čuovvu iešalddis
                        ulbmilparagráfas, muhto departemeanta atná
                        vuogasin deattuhit dán beali maiddái dán
                        mearrádusas.</p>
    <p type="text">Ii leat jurddan ahte
                        doaibmanjuolggadusat galget makkárge
                        gulaskuddamii, danne go dat vuosttažettiin
                        gusket siskkáldas áššiide, gč. muđui
                        mearkkašumiid orohatplánii dás maŋŋelis.</p>
    <p type="text">Guovllustivra galgá dohkkehit
                        doaibmanjuolggadusaid. Guovllustivra galgá maid
                        árvvoštallat addet go doaibmanjuolggadusat
                        vuođu doaimmahit ekologalaš guoddi boazodoalu
                        orohagas. Čujuhit muđui § 58 mearkkašumiide.
                        Siiddaid boazologu galgá boazodoallostivra
                        loahpalaččat nannet ja dohkkehit.
                        Departemeantta oainnu mielde lea boazologu
                        gažaldat nu guovddáš ášši ahte dan ferte
                        boazodoallostivra loahpalaččat gieđahallat.
                        Maiddái otná boazologu lea boazodoallostivra
                        dohkkehan, gč. 1978-lága § 2 nuppi lađđasa, ja
                        nu šaddá oktavuohta ovdalaš ja ođđa
                        boazolohkomearrádusaid gaskka. Geahča eanet
                        mearkkašumiid boazologu birra maŋŋelis.
                        Sámediggi lea ráđđádallamiin oaivvildan ahte
                        boazodoallostivra galgá dušše nannet boazologu
                        dan bokte ahte dárkkista ahte formála eavttut
                        leat devdojuvvon. Dán lea Sámedikki eanetlohku
                        dorjon.</p>
    <p type="text">Departemeanta lea ovttaoaivilis
                        Fylkkamánniin das ahte ferte leat erenoamáš
                        fuomášupmi boazodoalu stivremii gaskaboddosaš
                        áiggis. Dilálašvuohta dáidá máŋgga dáfus leat
                        nu ahte buot ii <span type="quote">«leat sajis»</span>. Dát ii sáhte
                        iešalddis leat hehttehussan dasa ahte
                        láhkaaddima rámmat heivehuvvojit politihkalaš
                        oainnuide ja riektepolitihkalaš ovdáneapmái.
                        Beliid maid fylkkamánni čujuha, leat
                        departemeantta oainnu mielde dakkárat maid
                        sáhttá doarvái bures vuhtii váldit
                        gaskaboddosaš- ja fápmuiboahtinmearrádusaid
                        bokte.</p>
    <section>
      <p type="title">8.17 Guohtungeavaheapmi</p>
    </section>
    <p type="text">Guovddáš oassi evttohuvvon
                        doaibmanjuolggadusain leat mearrádusat
                        guohtungeavaheami birra. Guohtungeavaheami
                        njuolggadusaid bokte galget orohaga
                        boazoeaiggádiidda sihkkarastot dárbbašlaš
                        guohtumat birra jagi (áigodatguohtumat), ja
                        njuolggadusat galget earret eará vuođđuduvvot
                        eatnamiid árbevirolaš geavaheami ala ja
                        ovddidit ulbmillaš ortnegiid. Lávdegoddi lea
                        čuoggáin 9.6.2 ja 9.6.3 vuđolaččat čielggadan
                        guohtungeavaheami njuolggadusaid sisdoalu ja
                        ráhkadeami birra.</p>
    <p type="text">Gulaskuddanásahusain eai leat
                        leamaš mearkkašahtti moaitámušat evttohussii.
                        <em type="italic">Nordlándda guovllustivra</em>
                        oaivvilda ahte dát lea juoga maid eiseválddit
                        berrejit mearridit, ja nu maiddái
                        guohtunáiggiid ja boazologu.</p>
    <p type="text"><em type="italic">Departemeanta</em>
                        atná buoremussan formáliseret diekkár
                        njuolggadusaid go guohtungeavaheami
                        njuolggdusat leat. Guohtungeavaheami
                        njuolggadusaid ráhkadeapmi šaddá hui deaŧalaš
                        bargu man olis orohaga areálageavaheapmi šaddá
                        dihtomielalaččat guorahallot, ja maid olis
                        iešguđet dárbbut dahkkojit oainnusin ja mat
                        eaktuduvvojit buoremus lági mielde vuhtii
                        váldojuvvojit buorrin oktasašvuhtii ja iešguđet
                        boazoeaiggádiidda. Guohtungeavaheami
                        njuolggadusat mielddisbuktet nappo ahte orohaga
                        guovddáš rámmaeavttut mearriduvvojit.
                        Muhtumiidda soaitá dát leat gáibideaddji ja
                        viiddis proseassa, muhto lea liikká dárbbašlaš
                        ja buorre proseassa olahan várás buori ja
                        ávkkálaš resursageavaheami orohagain.</p>
    <section>
      <p type="title">8.18 Boazolohku</p>
    </section>
    <p type="text">Láhkalávdegoddi árvalii
                        evttohusa § 9 – 4, gč. § 9 – 1 nuppi lađđasa
                        bustáva b, ahte orohatstivra
                        doaibmanjuolggadusaid bokte galgá mearridit
                        alimus boazologu guđege geassesiidii, daid
                        eatnamiid mielde maid siida hálddaša, gč.
                        mearrádusaid guohtungeavaheami birra § 9 – 3.
                        Orohaga boazolohku šaddá dalle nu ollu go
                        siiddaid boazolohku lea oktiibuot. Čujuhuvvo
                        lávdegotti mearkkašumiide čielggadeami čuoggás
                        9.7. Dál lea boazodoallostivra mii mearrida
                        orohagaid boazologu, muhto guovllustivra sáhttá
                        mearridit boazologu doalloovttadagaide.</p>
    <p type="text">Ollu gulaskuddanásahusat mat
                        leat dán čuoggái buktán oainnuid, leat mielas
                        lávdegotti prinsihpaide. <em type="italic">Luondduhálddašandirektoráhtta</em> jáhkká
                        ahte dán bokte sáhttá vuordit ahte boaozosámi
                        árbevierut nannejuvvojit ja ealáhus šadda
                        guoddevaš. Direktoráhtta fuomášuhttá ahte
                        evttohusas ii daddjo mihkke dan birra movt
                        alimus boazolohku galgá mearriduvvot
                        dohkkehuvvon biologalaš prinsihpaid ektui
                        areálaid guohtungeavaheami ja areálaid
                        guoddinnávcca birra.</p>
    <p type="text">Muhtun gulaskuddanásahusat
                        oaivvildit ahte boazolohku lea okta dain
                        rámmaeavttuin maid eiseválddit galget
                        mearridit. <em type="italic">Finnmárkku
                        fylkkamánni</em> oaivvilda ahte okta stáhta
                        deaŧaleamos doaimmain lea bearráigeahččat ahte
                        boazodoallu doaimmahuvvo ekologalaš guoddevaš
                        vugiin, sihke boazodoalu iežas dihte, muhto
                        maiddái luonddu ja eará geavaheddjiid vuhtii
                        váldima dihte. Dán oktavuođas lea deaŧalaš ahte
                        boazolohku heivehuvvo guohtumiidda. Vaikko
                        eiseválddit galget ge dohkkehit
                        guohtungeavaheami njuolggadusaid, de oaivvilda
                        fylkkamánni ahte diekkár láhkarievdadeapmi
                        dagaha resursabearráigeahččama ovddasvástádusa
                        biđgema. Fylkkamánni oaivvilda ahte guovddáš
                        eiseválddit fertejit mearridit orohagaid
                        boazologu. Viidáset juohkima sáhttá orohat ieš
                        dahkat.</p>
    <p type="text"><em type="italic">Nordlándda
                        Guovllustivra</em> oaivvilda ahte almmolaš
                        eiseválddiin ain ferte leat bajimus
                        ovddasvástádus boazodoalu ovdáneami hárrái. Dát
                        guoská rámmaeavttuide nugo boazolohkui,
                        guohtunáiggiide ja guohtungeavaheapmái. Jus dát
                        šaddá priváhta ovddasvástádus, de šaddá
                        eiseválddiide álki beasadit ovddasvástádusas
                        čuovvolit vejolaš váttisvuođaid resursadili
                        dáfus. Guovllustivra lea ovttaoaivilis das ahte
                        boazolohku galgá mearriduvvot siidda vuođul,
                        muhto boazologu galget eiseválddit
                        mearridit.</p>
    <p type="text">Departemeanta deattuha ahte
                        boazodoalu resurssaid hálddašeapmi ja boazologu
                        heiveheapmi resursavuđđui mielddisbuktá ollu
                        hástalusaid. Dán dáfus leat váttis ja guovddáš
                        áššečuolmmat boazodoalus masa máŋga jagi juo
                        leat biddjojuvvon ollu návccat geahččalan dihte
                        gávdnat čovdosiid.</p>
    <p type="text">Boazolohku ja guohtungilvu
                        Finnmárkkus lea máŋgalot jagi leamaš áššin,
                        muhto eai leat dássožii vel gávdnon buorit ja
                        soabatlaš čovdosat. Muhtun sajiin Finnmárkkus
                        orru leame ahte unnán njuovvan dahká stuora
                        gilvvu guohtumiid alde, ja nu šaddá boazodoallu
                        hearki goavvejagiid ja garra dálvviid vuostá.
                        Go leat buorit jagit ja buorit guohtumat, de
                        lassána boazolohku oalle sakka, ja dasto leat
                        stuora vahágat goavvedálvviid goas guohtumat
                        lássahuvvet/lohkkašuvvet dahje lea gassa
                        muohta. Boazolohku lea dál máŋgga sajis
                        Finnmárkkus sakka alit go eiseválddit lohket
                        eatnamiid guoddit.</p>
    <p type="text">Nugo namuhuvvon de eai leat
                        boazologu áššečuolmmat ođđa áššit. Ovdamearkan
                        sáhttit namuhit St.dieđ. nr. 13 (1974 – 75) Om
                        en aksjonsplan for de samiske bosettingsområder
                        (doaibmaplána sámi ássanguovlluide) gos 5.
                        siiddus nuppi ráiddus daddjo ná:</p>
    <p type="text"><span type="quote">«Finnmárkku boazodoalu hárrái
                          lea vahágahtti ovdáneapmi. Dasa leat máŋga
                          siva. Boazodoallit eai leat ieža nákcen
                          ráddjet álggahemiid ealáhussii, seammás go
                          eai leat háliidan ahte eiseválddit
                          regulerejit. Muhtun muddui lea sivvan ahte
                          eará bargguide gáibiduvvo dađistaga eanet
                          skuvlaoahppu, ja dat hehtte olbmuid beassamis
                          eará bargguide, ja muhtun muddui lea sivvan
                          ahte lagas guovlluin leat unnán eará barggut.
                          Stuorámus váttisvuohtan dáidá liikká leat
                          ballu guođđit ruovttuguovllu oadjebasvuođa
                          almmá sihkkaris dienasfálaldaga haga. Dát lea
                          dađibahábut dahkan ahte Finnmárkui leat
                          gártan menddo ollu boazoeaiggádat. Seammás
                          dagaha dat ahte guohtumat goariduvvojit ja
                          njuovvandeattut hedjonit, ja doalahan dihte
                          dietnasa de lasihit sii boazologu. Dát
                          heittot gierdu ii boatkan ovdal go boazodoalu
                          bonddiid lohku unnu, seammás go boazolohku
                          boahtá govttolaš dássái. Dan ferte geahččalit
                          reguleret boazodoallolágas.»</span></p>
    <p type="text">13. siiddus daddjo
                        viidáseappot:</p>
    <p type="text">«Váldo váttisvuohtan dál lea
                          ahte leat menddo ollu doalloovttadagat
                          lunddolaš resurssaid ektui. Badjel bealis
                          leat nu unnán bohccot ahte eai olat albma
                          birgejumi. Nuppe bealis eai leat dát
                          boazodoallit nu stuorrát ahte sáhttá
                          siskkaldasat reguleret.</p>
    <p type="text">Gustovaš 1933-boazodoalloláhka
                          ii atte válddi reguleret dien. Gažaldat ferte
                          guorahallojuvvot dálá láhkaođasteami
                          oktavuođas.</p>
    <p type="text">Regulerengažaldat lea nu
                          guovddáš ahte dassášii go boahtá láhkaváldi,
                          de ferte geahččalit eaktudáhtolaččat oažžut
                          boazodoalu reguleret dili. Dát gáibida
                          áššálaš ja govttolaš movttiidahttin- ja
                          bagadallanfálaldaga ovttasráđiid ealáhusa
                          organisašuvnnain. Buhtadussan fállojuvvo
                          guoskevaš boazodolliide jahkásaš máksu dihto
                          áiggi.»</p>
    <p type="text">Maŋŋel dán leat čađahuvvon ollu
                        iešguđetlágán doaibmabijut čoavdin dihte
                        váttisvuođaid stuora boazologu geažil.</p>
    <p type="text">Sierra boazodoallošiehtadusa
                        ásaheami bokte leat boahtán buoret
                        vejolašvuođat oažžut boazodoalu
                        organisašuvnnaid searvat boazologu áššái ja
                        hábmet ekonomalaš doaibmabijuid nu ahte dorjot
                        boazologu unnideami. Jahkásaš
                        boazodoallošiehtadallamiid olis leat ásahuvvon
                        iešguđet ortnegat mat galget oččodit eanet
                        buvttadeami ja eanet njuovvamiid. Dát ortnegat
                        leat sihke njuolggodoarjagat njuovvamii,
                        deaddogáibádusat, liige
                        infrastruktuvradoaimmat, márkanfievrredeapmi
                        jna.</p>
    <p type="text">Šiehtadusjagi 2000/2001
                        šiehtadallamiid oktavuođas mearriduvvui datte
                        ahte viidáset bargu boazologu heivehemiin
                        galggai vuosttažettiin dáhpáhuvvat láhkavuđolaš
                        doaimmaid bokte, go dál navdui ahte lea unnán
                        viežžamuš boazodoallošiehtadusa ekonomalaš
                        váikkuhandoaimmain. Čujuhuvvo St.prp. nr. 65
                        (1999 – 2000).</p>
    <p type="text">Maŋemus jagiid leat
                        váikkuhandoaimmat eanet jorahuvvon
                        buvttadandoarjjan dan sadjái go addit dihto
                        doarjagiid. Dát orru buorebut doaibmame
                        ulbmiliid mielde, muhto liikká ii nagot dáinna
                        čoavdit vuođđováttisvuođaid.</p>
    <p type="text">Lassin boazodoallošiehtadusa
                        ortnegiidda lea departemeanta ásahan liige
                        erenoamáš váikkuhandoaimmaid sihke
                        boazoeaiggádiid ja njuovahagaid hárrái.</p>
    <p type="text">Leat čađahuvvon ortnegat maid
                        ulbmil lei olbmuid oažžut heaitit dahje unnidit
                        boazologu. Dása lea sierra Sis-Finnmárkku
                        nuppástuhtinprográmma (1993 – 1998) man ulbmil
                        lei heaittihit doalloovttadagaid ja boazolgu
                        unnidit dan bokte. Vaikko dasa biddjui stuora
                        ruhta, de lea prográmma ávki oppalaččat leamaš
                        oalle unni, gč. Norut NIBR raportta 2003:5.</p>
    <p type="text">1978 boazodoallolága bokte, mii
                        bođii fápmui suoidnemánu 1. beaivvi 1979, lei
                        jurdda oažžut buoret stivrejumi boazologu
                        dáfus. Earret eará ásahuvvui doaba
                        doalloovttadat ja iešguđet
                        stivrenvejolašvuođat. Láhka rievdaduvvui 1996:s
                        earret eará dainna ulbmiliin ahte ásahit
                        láhkavuođustuvvon válddi resursahálddašeapmái,
                        gč. Od.prp. nr. 28 (1994 – 95).</p>
    <p type="text">2002:s mearridii
                        boazodoallostivra alimus lobálaš boazologu
                        Oarje-Finnmárkku orohagaide. Várrejuvvojedje
                        ruđat unnidan dihte boazologu, ja ásahuvvui
                        sierra prošeaktakantuvra. Vaikko guovllus lea
                        ge dán áigodagas njuvvojuvvon hui ollu, de
                        fertet mieđihit ahte ortnegii eai leat doarvái
                        boazodoallit searvan, ii ge dan olis leat
                        boazolohku fávdnadit unnon. Seammás lea
                        boazolohku lassánan buriid dálveguohtumiid
                        geažil. Sámi allaskuvla ja Sámi Instituhtta
                        leat evalueren boazodoallostivrra
                        mearridanproseassa. Raporttas mii almmuhuvvui
                        juovlamánus 2006, daddjo earret eará ahte
                        ovttasdoaibma eiseválddiid ja boazodoalu gaskka
                        ii leat leamaš doarvái buorre dán
                        proseassas.</p>
    <p type="text">Earret daid váttisvuođaid mat
                        bohciidit dilis mas leat eahpečielga
                        rámmadilálašvuođat muhtun guovlluin, de orru
                        leame oppalaččat nai álggahangilvu boazodollui.
                        Dát sáhttá vuosttažettiin boahtit das go sámi
                        álbmot lea maŋŋel soađi bures ja jođánit
                        lassánan. Nuppe dáfus lea oppalaš ekonomalaš –
                        ja dieđusge teknologalaš ovdáneapmi, ja sakka
                        buoret infrastruktuvra, addán áibbas eará
                        vejolašvuođaid doaimmahit boazodoalu.
                        Álggahanhálu ferte ipmirdit dán vuođul. Vaikko
                        ollu jagiid lea bargojuvvon oažžut boazologu
                        unnut muhtun sajiin Finnmárkkus, de lea dilli
                        liikká nu ahte boazolohku ii leat buot
                        guovlluin heivehuvvon guohtumiidda.</p>
    <p type="text">Buvttadanmearkkat nugo
                        miessešaddu ja njuovvandeattut leat almmotge
                        leamaš buorit maŋŋel boazodoallostivrra
                        mearrádusa. Dát sáhttá leamaš mielde dagaheame
                        ahte eiseválddiin ja boazodoalus lea
                        goabbatlágán ipmárdus dan hárrái man ollu
                        bohccuid eatnamat duođai girdet.</p>
    <p type="text">Departemeantta oainnu mielde lea
                        ge dát guovddážis eiseválddiid ja ealáhusa
                        gaskavuođas; namalassii mearrádusaid
                        legitimitehta, mii maiddái lea deaŧalaš eaktun
                        dasa ahte čađaheapmi lihkostuvvá. Jus ealáhus
                        ii ane luohttámuša mearrádusaide ja
                        stivrejupmái, de lea stuora várra ahte
                        mearrádusat eai olat daid mihttomeriid mat leat
                        mearrádusa vuođđun. Hástalussan lea nappo
                        hábmet njuolggadusaid maid mielde boazodoallu
                        ieš vuolggaha boazologu heiveheami, seammás go
                        maiddái ásahuvvojit vuogit almmolaččat
                        bearráigeahččat resursadili. Dása dárbbašuvvo
                        buorre čađahanvuohki man olis bággočađaheapmi
                        dahkkojuvvo dušše hui erenoamáš dilálašvuođain.
                        Ráŋggaštanmearrádusaid birra lea eanet
                        kapihttalis 8.24.</p>
    <p type="text">Go geavaha siidda guohtumiid
                        boazologu mearrideamis, de oaivvilda
                        departemeanta seammaládje go lávdegoddi, ahte
                        sáhttá leat álkit oažžut boazodoalu dohkkehit
                        ja čađahit boazologu heiveheami mii
                        boahtteáigái sihkkarastá guoddevaš boazodoalu.
                        Dainna lágiin atná vuođđun siiddaid vejolaš
                        guohtumiid ja iešguđet áigodatguohtumiid. Dán
                        rádjái lea boazologu mearrideapmi atnán orohaga
                        ollislaš geasseguohtumiid vuođđun, eai ge leat
                        vuhtii váldán movt dát leat juohkásan siiddaide
                        ja guohtumiidda.</p>
    <p type="text">Departemeanta oaivvilda
                        viidáseappot ahte boazodoallu, iežas
                        árbevirolaš máhtuin luonddu birra, ieš bures
                        nákce leat mielde árvvoštallame man ollu
                        guohtuma guovllut duođai girdet guhkes áiggi
                        perspektiivvas. Eaktun dasa ahte dát
                        mielddisbuktá boazologu mii lea heivehuvvon
                        guohtumiidda, lea ahte dárbbašlaš rájit
                        guohtunguovlluid, orohagaid ja siiddaid gaskka
                        leat mearriduvvon, ja maiddái guohtunáiggit.
                        Doppe gos dát leat mearriduvvon, eai leat
                        mearkkašahtti váttisvuođat boazologuin.
                        Guoddevaš boazodoallu dárbbaša bissovaš
                        rámmaeavttuid. Dát lea maid čujuhuvvon
                        Riikkarevišuvnna raporttas Finnmárkku
                        guohtunresurssaid birra. Eai vuos ge leat
                        Finnmárkkus buot rámmaeavttut sajis, ja dainna
                        bargojuvvo viidáseappot. Dát bargu šaddá
                        deaŧalaš oassin boazologu heiveheamis
                        guohtumiidda. Muđui čujuhit mearkkašumiide
                        guohtungeavaheami birra kapihttalis 8.17.</p>
    <p type="text">Bajábealde namuhuvvon
                        rámmaeavttut leat dárbbašlaččat, muhto eai
                        doarvái dasa ahte boazodoallu galgá mearridit
                        boazologu resursavuođu mielde. Nugo namuhuvvon
                        kapihttalis 8.3, de leat máŋga beali mat
                        sáhttet dagahit ahte boazodoalu siskkáldas
                        iešstivrejupmi ii buvtte boazologu heiveheami,
                        mii deavddášii ekonomalaš, ekologalaš ja
                        kultuvrralaš guoddevašvuođa eavttuid. Váldo
                        hástalussan lea dalle ráhkadit njuolggadusaid
                        mat ovttastit ealáhusa iešstivrejumi
                        bearráigeahččanortnegiiguin ja
                        ráŋggáštanortnegiiguin mat dahket ahte
                        eiseválddit sáhttet fuolahit iežaset
                        ovddasvástádusa sihke guoddevaš boazodoalu ja
                        eará servodatberoštumiid hárrái.</p>
    <p type="text">Departemeantta oainnu mielde
                        fertejit eiseválddit doaibmanjuolggadusaid
                        dohkkeheami oktavuođas duođaid dárkkistit
                        mearriduvvon boazologu. Dát lea dárbbašlaš dan
                        dihte go eiseválddiin lea bajimus
                        ovddasvástádus resursaheiveheami hárrái doppe
                        gos boazolohku lea guovddážis.</p>
    <p type="text">Departemeanta evttoha danne ahte
                        orohatstivra galgá doaibmanjuolggadusain
                        dárkileappot čilget doaibma- ja
                        guohtundilálašvuođalaš beliid mat leat
                        mearriduvvon boazologu vuođđun. Dat lea mielde
                        hukseme eiseválddiide vuođu diekkár
                        dárkkisteapmái maid dat galget dahkat.
                        Eiseválddit galget dárkkistit mearrádusa easkka
                        maŋŋel go boazodoallit, siiddat ja orohagat
                        vuos leat ieža árvvoštallan, ja dušše dalle jus
                        dáid árvvoštallamiid vuođul árvaluvvo
                        boazolohku mii eiseválddiid mielas lea
                        dohkketmeahttun allat. Sámediggi vuosttalda
                        ahte eiseválddit galget sáhttit ná dárkkistit
                        ja rievdadit boazologu.</p>
    <p type="text">Seammaládje go lávdegotti
                        čielggadusas nai, de evttohuvvo dás ahte alimus
                        boazologu mearrideami vuođđun galgá leat
                        geassesiida. Sáhttá gal jearrat lea go dárbu
                        mearridit alimus boazologu geassesiidii, go
                        dábálaččat leat dálveguohtumat mat ráddjejit.
                        Departemeantta mielas lea datte ulbmillaš ahte
                        geassesiida adno vuođđun mearridit dakkár
                        rámmaeavttuid, nugo boazologu. Dábálaččat lea
                        geassesiida doaibman organisatoralaš vuođđun,
                        ja geasseguohtumiin dat boahtá buvttadeapmi ja
                        reantu. Departemeanta čujuha muđui lávdegotti
                        eavttuide das ahte boazologu mearrideamis ferte
                        vuhtii váldit maiddái eará áigodatguohtumiid.
                        Viidáseappot sáhttá mearridit boazologu
                        iešguđet dálvesiiddaide ja eará joavkkuide jus
                        dat lea dárbbašlaš olahan dihte bealuštahtti
                        dálveguohtungeavaheami. Dainna lágiin oaivvilda
                        departemeanta ahte iešguđet bealit
                        váldojuvvojit vuhtii dohkálaččat.</p>
    <p type="text">Dál lea bargu jođus oažžut áigái
                        ođđa orohatjuohkima Finnmárkkus.</p>
    <p type="text">Oarje-Finnmárkkus mielddisbuktá
                        dát ahte dálá orohatjuohkin geasseorohagaid
                        dáfus bisuhuvvo ja ahte nugohčoduvvon
                        oktasašguohtumat leat juhkkojuvvon ođđa
                        orohahkan. Dát máksá ahte geassesiiddaide
                        galget ráhkaduvvot doaibmanjuolggadusat, ja
                        mearriduvvot boazolohku juohke siidii.
                        Seammaládje galget ráhkaduvvot
                        doaibmanjuolggadusat giđđa-, čakča- ja
                        dálveorohagaide. Jus áigodatguohtumat leat
                        máŋgga orohaga siskkobealde, de lea dárbbašlaš
                        ahte dát orohagat ovttasbarget
                        doaibmanjuolggadusaid ráhkadeamis, geahča
                        lávdegotti čielggadeami s. 107 nuppi
                        ráiddus.</p>
    <p type="text">Nuorta-Finnmárkkus lea
                        oarjjabealde ásahuvvon ođđa stuora orohat,
                        orohat 16, mas leat buot áigodatguohtumat
                        orohaga rájiid siste.</p>
    <p type="text">Departemeanta áigu muđui
                        deattuhit ahte dáin árvvoštallamiin ii ábut
                        vajálduhttit ahte boazodoallu lea maiddái eará
                        sajis go Finnmárkkus, ja gos dilli lea áibbas
                        eará go dáin guovddášguovlluin. Ahte Finnmárkku
                        boazolohkui lea giddejuvvon nu ollu fuomášupmi
                        guhkes áiggi, sáhttá dagahit ahte eará
                        boazodoalloguovllut báhcet suoivvanii. Dát
                        guoská datte maiddái Finnmárkui gos dilli lea
                        sakka girját go muhtomin orru leame.</p>
    <p type="text">Otná láhka lea váilevaš,
                        vejolašvuođa hárrái čađahit ulbmillaš
                        ráŋggáštemiid. Jus orohaga boazolohku lea
                        badjelis go mearriduvvon lohku, de ferte dálá
                        lága mielde vuos mearridit alimus boazologu
                        juohke doalloovttadahkii. Dát livččii hui
                        áigeáddjás proseassa.</p>
    <p type="text">Lávdegotti čielggadeamis
                        árvaluvvo mearrádus mii mielddisbuvttášii ahte
                        jus muhtun siidda boazolohku lea badjelis go
                        mearriduvvon, de galgá juohke siidaoassi
                        unnidit iežas boazologu gorálaččat. Nu livččii
                        unnidangeatnegasvuohta mearriduvvon lága
                        bokte.</p>
    <p type="text">Departemeanta doarju lávdegotti
                        árvalusa diekkár vuogi ásaheami birra, muhto
                        evttoha ahte siida ieš oažžu vejolašvuođa
                        unnidit boazologu ovdal dihto áigemeari.
                        Unnidanvuohki váldo atnui dušše jus siida ii
                        dáhto unnidit dahje ii lihkostuva unnidit
                        boazologu. Dát evttohus lea ođas lávdegotti
                        árvalusa ektui, ja dan evttohii joavku mii
                        čielggadii siidda, geahča kapihttala 8.7.
                        Departemeanta ii doarjjo lávdegotti árvalusa
                        das ahte unnidit galget dušše sii geain leat
                        badjel 200 bohcco. Lávdegoddi árvalii dán ráji
                        vai unnimus doalut suodjaluvvojit vuosttaš
                        vuorus. Departemeantta mielas leat máŋga ákka
                        dasa ahte ii galgga mearridit diekkár ráji.
                        Vuosttažettiin lea evttohusa ulbmil ahte go
                        buohkat galget gorálaččat unnidit, de šaddet
                        stuorámus doalut unnidit eanemus. Jus dasa
                        lassin galggašii leat vuolit rádji dasa guđet
                        siidaoasit galget unnidit, de sáhttá dat áiggi
                        vuollái buktit sávakeahtes ealáhusvuogádagaid
                        ja váikkuhusaid mat headjudit sihke ollislaš ja
                        gaskamearálaš gánnáheami siiddas. Namalassii
                        sáhttet vejolašvuođat doaimmahit ekonomalaččat
                        bealuštahtti boazodoalu billistuvvot. Dát lea
                        eará oaidnu go dat mii boahtá ovdan Od.prp. nr.
                        99 (2004 – 2005), muhto lea boađusin das go
                        gažaldat lea ođđasit guorahallojuvvon.</p>
    <p type="text">Sihke Sámediggi ja NBR doarjuba
                        lávdegotti árvalusa man mielde unnimus
                        siidaoasit suodjaluvvojit. Departemeantta
                        oainnu mielde vuhtii váldá baicca evttohus,
                        ahte siida ieš sáhttá mearridit movt unnideapmi
                        galgá čađahuvvot, buori muddui dan maid
                        Sámediggi ja NBR dáhttuba. Dakkár vuogi bokte
                        oažžu siida ieš vejolašvuođa suodjalit unnimus
                        siidaosiid. Lea deaŧalaš ahte mearriduvvojit
                        áigemearit diekkár unnidanplánaid ráhkadeapmái
                        ja čađaheapmái. Jus eai ráhkaduvvo diekkár
                        unnidanplánat ja boazolohku ii unniduvvo
                        mearriduvvon áigái, de galgá čađahit lága
                        mearrádusaid gorálaš unnideami birra.</p>
    <p type="text">Departemeanta sáhttá
                        láhkaásahusaid bokte addit dievasmahtti
                        mearrádusaid boazologu unnideami birra. Dát
                        váldi addá vejolašvuođa mearridit dihto
                        prosedyraid boazologu unnideapmái guovlluin gos
                        resursadilálašvuohta lea dakkár ahte boazologu
                        unnideapmi gáibida erenoamáš beroštumi. Dakkár
                        oktavuođain sáhttá leat dárbbašlaš árrat
                        proseassas oažžut áigái nanu ovttasbarggu
                        siidda/orohaga, eiseválddiid ja dutkama gaskka.
                        Muđui lea deaŧalaš ahte láhkaásahusat vuhtii
                        váldet doarvái heivehanmuni nu ahte proseassa
                        sáhttá heivehuvvot guoskevaš hástalusaide.
                        Sámediggi ja NBR dáhttuba departemeantta
                        ráđđádallat iežaineaskka láhkaásahusaid
                        ráhkadeamis. Čujuhit muđui mearkkašumiide
                        paragráfii 81 láhkaásahusaid ja ráđđádallamiid
                        birra Sámedikkiin ja NBR:in.</p>
    <p type="text">Viidáseappot sáhttá
                        orohatstivrra barggu ja eiseválddiid
                        dohkkehangieđahallama oktavuođas leat oppalaš
                        dárbu ovdánahttit objektiiva/dieđalaš eavttuid
                        omd. bohcco vuoimmi, buvttadeami, boazologu
                        dássetvuođa, biologalaš šláddjivuođa jd.
                        hárrái. Departemeanta áigu dán čuovvolit, ja
                        nammadit joavkku mas lea fágaidrasttideaddji
                        gelbbolašvuohta sihke dutkama ja ealáhusa
                        bealde.</p>
    <section>
      <p type="title">8.19 Orohatplána</p>
    </section>
    <p type="text">Orohatplána galgá lávdegotti
                        árvalusa mielde addit dieđuid orohaga doaimma
                        birra mat leat dárbbašlaččat almmolaš plánemis.
                        Gielda ja fylkkagielda galget oažžut dieđu
                        plána váldosisdoalu birra ovdal go dat
                        mearriduvvo, ja loahpalaš plána galgá
                        sáddejuvvot daidda ja guoskevaš
                        ránnjáorohagaide.</p>
    <p type="text">Muhtun gulaskuddanásahusat
                        oaivvildit ahte almmolaš eiseválddit berrejit
                        leat eanet mielde proseassas ovdal go plána
                        mearriduvvo. Dán dadjá <em type="italic">Porsáŋggu
                        gielda</em> mii oaivvilda ahte ođđa
                        orohatplánaid evttohus ferte ráhkaduvvot
                        ovttasráđiid guoskevaš gielddaiguin mat dasto
                        galget daid dohkkehit. Dadjet viidáseappot ahte
                        orohatplánema ferte geahččat ovttas gieldda
                        plánaiguin ja iešguđet geavaheddjiid
                        oktasašplánaiguin.</p>
    <p type="text"><em type="italic">Departemeanta</em>
                        oaivvilda ahte lea ovdamunnin buot guoskevaš
                        beroštumiide jus boazodoallu lea buoremus lági
                        mielde almmolaš areálaplánemis. Dárbbašlaš
                        eaktun lea ahte guoskevaš eiseválddit ožžot
                        dieđuid boazodoalus, main lea mearkkašupmi
                        almmolaš plánema hárrái. Dan dihte evttoha
                        departemeanta ahte Boazodoalloláhkalávdegotti
                        árvalus das ahte orohatplána galgá
                        sisttisdoallat dieđuid orohaga boazodoalu birra
                        main vuosttažettiin lea mearkkašupmi almmolaš
                        plánema oktavuođas. Gielda, fylkkagielda ja
                        fylkkamánni galget beassat diehtit plána
                        váldosisdoalu ovdal go dat mearriduvvo. Jus
                        gielddas, fylkkagielddas dahje fylkkamánnis
                        ležžet vuostehágut evttohussii, de sáhttet dan
                        dieđihit ovdal go plána mearriduvvo.</p>
    <section>
      <p type="title">8.20 Eananjuohkindikki
                        sadji</p>
    </section>
    <p type="text">Lávdegotti árvalusa mielde galgá
                        eananjuohkindiggi oažžut eambbo doaimmaid
                        boazodoallolága olis go dál leat. Dát leat omd.
                        mearridit ođđa orohatjuohkima dahje rievdadit
                        ovdalaš ráji ja doaimmat guohtungeavaheami
                        njuolggadusaid ja bajimus boazologu mearrideami
                        hárrái.</p>
    <p type="text">Boazodoalloservodagas lea dihto
                        vuosteháhku eananjuohkindikki hárrái, go dat
                        máŋgga dáfus áddejuvvo árbevirolaš
                        opmodatrievtti ovddideaddjin. <em type="italic">Elgå orohat</em> dovddaha earret eará ahte
                        dán sierraduopmostuolu vuođđu lea árbevirolaš
                        eanandoallojuridihkalaš jurddašeapmi, ja ahte
                        dat unnán dovdá boazodoalu.Viidáseappot daddjo
                        ahte dábálaš duopmostuoluid duopmáriin lea
                        buoret juridihkalaš gelbbolašvuohta. <em type="italic">Boazodoallostivra</em> eahpida doaimmašii
                        go eananjuohkindiggi iežas dálá organiseremiin
                        ulbmila mielde. Boazodoalloáššit šattaše oassin
                        dan áššehivvodagas mii galgá gieđahallojuvvot,
                        ja sámi guovlluin dáidet eananjuohkindikkiin
                        leat iešguđet áššehivvodat boazodoalu hárrái.
                        Deattuhuvvo ahte eaktun hukset ja doalahit
                        gelbbolašvuođa, leat vissis meari áššit.
                        Boazodoallostivra oaivvilda ahte ferte
                        árvvoštallat eará vejolašvuođaid, omd. sierra
                        duopmostuolu boazodoalu várás miehtá riikka,
                        mii ovdamearkka dihte sáhtášii čadnot muhtun
                        eananjuohkinduopmostullui. Boazodoallostivrra
                        mielas livččii ovdamunnin dás, earret dat ahte
                        das lea ja sáhttá háhkat eanet máhtu boazodoalu
                        birra, ahte maiddái sáhttá bargat viidát
                        perspektiivvas sámi boazodoalu ja
                        riekteipmárdusaid hárrái. Nu galggaše
                        duopmostuolus leat viidát dieđut ja máhttu
                        riektedilálašvuođaid birra go boazodoallolága
                        mearrádusaid birra, mii buoridivččii
                        riektesihkarvuođa ja attášii buoret
                        legitimitehta.</p>
    <p type="text">Ráđđádallamiid oktavuođas leaba
                        sihke Sámediggi ja NBR vuosttaldan evttohusa
                        geavahit eananjuohkindikki. Láhkaevttohusa
                        gieđahallamis Sámedikki ollesčoahkkimis
                        vuosttaldeigga sihke eanet- ja unnitlohku dien
                        evttohusa. Maiddái NBR vuosttaldii evttohusa
                        stivračoahkkimisttis loahpageahčen čakčamánu
                        2006.</p>
    <p type="text">Láhkarievdadeami olis 1996:s
                        oaččui eananjuohkindiggi válddi gieđahallat
                        dihto áššiid mat gusket boazodollui, gč.
                        Od.prp. nr. 28 (1994 – 95). Dát guoskkai
                        geavahanortnegii, riektečielggadeapmái ja
                        rádjegeassimii, lassin árvvoštusaide
                        boazodoallolága olis. Geavahanortnega,
                        riektečielggadeami ja rádjegeassima oktavuođas
                        sáhttet mearrádusat adnot dušše čielggadit
                        oktavuođa eará beroštumiide. Dán rádjái lea
                        unnán vásáhus dáinna, muhto nugo <em type="italic">departemeanta</em> oaidná dán, de eai leat
                        mearkkašahtti vuostehágut addit
                        eananjuohkindiggái doaimmaid boazodoalu
                        siskkáldas áššiid oktavuođas. Oppalaš máhttu
                        mii eananjuohkindikkis lea rádjegeassimiid ja
                        geavahanortnegiid hárrái, lea ávkkálaš maiddái
                        boazodollui guoski áššiid gieđahallamis.
                        Almmotge lea dárbu buoridit boazodoallofágalaš
                        gelbbolašvuođa, sámegielmáhtu ja
                        kulturáddejumi, mii maiddái lei eaktun dalle go
                        láhka rievdaduvvui 1996:s. Diekkár
                        gelbbolašvuohta galgá huksejuvvot moatti
                        válljejuvvon báikkis, main okta lea davvin ja
                        nubbi lullin, mat ožžot ovddasvástádusa
                        gieđahallat áššiid nappo davvisámi ja
                        oarjelsámi guovlluin.</p>
    <p type="text">Dál lea ásahuvvon sierra
                        duopmostuollu Sis-Finnmárkku várás. Okta
                        vejolašvuohta livččii bidjat dasa doaimmaid.
                        Departemeantta oainnu mielde šattašii
                        Sis-Finnmárkku duopmostuollu, vuosttašinstánsa
                        duopmostuollun, geográfalaččat guhkkin eret
                        oarjelsámi boazodoalus. Seamma livččii
                        gaskaboddosaš meahcceduopmostuollu mii galgá
                        ásahuvvot Finnmárkkulága olis. Dan dihte berre
                        diekkár doaimmaid geográfalaččat háddjet.</p>
    <p type="text">Konkrehta doaimmaid hárrái
                        oaivvilda departemeanta ahte alimus boazologu
                        mearrideapmi § 60 vuosttaš ja nuppi lađđasiid
                        olis ii heive eananjuohkindikki doaimmaid
                        searvái. Seamma guoská evttohussii loahpalaččat
                        dohkkehit hálddašanmearrádusaid orohatrájiid
                        hárrái, gč. § 42. Departemeanta doarju
                        lávdegotti evttohusa dakko ahte addit
                        eananjuohkindiggái sajádaga guohtungeavaheami
                        hárrái. Dainna eavttuin ahte gelbbolašvuohta
                        nannejuvvo nugo namuhuvvon ovdalis, de atná
                        departemeanta ahte eananjuohkindiggái lea
                        lunddolaš fuolahit dakkár doaimmaid.</p>
    <section>
      <p type="title">8.21 Mearridanváldi ja
                        hálddašeapmi</p>
    </section>
    <p type="text">Regiovnnalaš dásis árvala
                        Boazodoalloláhkalávdegoddi ahte otná
                        guovllustivrrat rievdaduvvojit
                        fylkkaboazodoallostivran ja ahte fylkkamánni
                        váldá badjelasás daid doaimmaid mat dál leat
                        boazodoallokantuvrrain.</p>
    <p type="text">Lávdegoddi árvala viidáseappot
                        ahte guovddáš boazodoallostivra bisuhuvvo.
                        Hálddahuslaš dásis jotkojuvvo dálá guovddáš
                        hálddahus, muhto Stáhta boazodoallohálddahusa
                        namas. Lávdegotti árvalusa mielde
                        jurddašuvvojit ovttaskas áššit oalát
                        sirdojuvvot eret departemeanttas.</p>
    <p type="text">Gulaskuddanásahusain leat
                        iešguđetlágán oainnut dása.</p>
    <p type="text">Muhtun gulaskuddanásahusat leat
                        mielas evttohussii sirdit fylkkamánnái
                        guovllulaš hálddahusovddasvástádusa. Dalá
                        <em type="italic">Bargo- ja
                        hálddašandepartemeanta</em> oaivvildii ahte ii
                        dušše boazodoallohálddahusa ja ealáhusa
                        dárbbuid dihte, muhto maiddái areála- ja
                        birasgáhttenperspektiivvas, livččii buohkaide
                        ávkin oažžut hálddašanmodealla mii buorebut
                        nákce oktasažžan oaidnit hálddašanbeliid mat
                        váikkuhit boazodoalu ollislaš rámmaeavttuid.
                        Lassin dasa go lea ovddasvástádus iešguđet
                        surggiid hárrái, de sáhtášii fylkkamánni
                        maiddái veahkehit boazodoallohálddahusa
                        dárbbašlaš gelbbolašvuođain ja válddiin
                        doaimmaid čađahit. Bargo- ja
                        hálddašandepartemeantta oainnu mielde dagašii
                        diekkár ovttasteapmi ahte hálddašeapmi šattašii
                        álkit geavaheddjiide.</p>
    <p type="text">Earát fas oaivvildit ahte
                        evttohusas leat heajos bealit. Earret eará lea
                        ballu ahte boazodoalloberoštumit bázahallet
                        eará beroštumiid ektui. <em type="italic">Boazodoallohoavda</em> oaivvilda ahte
                        evttohus headjuda vuosttaldanvejolašvuođa
                        plána- ja huksenlága olis.</p>
    <p type="text">Máŋggas oaivvildit ahte
                        Sámediggi berre badjelasás váldit boazodoalu
                        hálddašeami.</p>
    <p type="text"><em type="italic">Sámediggi</em> ieš
                        oaivvilda ahte sirdin fylkkamánnái lea
                        maŋoslávki sámifáldi sullasaš ásahussii, mii ii
                        leat ulbmillaš ja mii gáidadivččii boazodoalu
                        eret sámi servodagas. Sámediggi cealká ahte
                        Ráđđehus ferte áigái oažžut vuđolet
                        čielggadeami sámi iešmearrideami birra ja
                        boazodoalu hálddašeami birra.</p>
    <p type="text"><em type="italic">Departemeantta</em> oainnu mielde ferte
                        Sámedikki gáibádusa geahččat ovttas oppalaš
                        dárbbuin guorahallat guđiid politihkkasurggiin
                        Sámediggi berre oažžut eanet válddi.</p>
    <p type="text">Prinsihppalaš čielggadeapmi
                        Sámedikki válddi ja váikkuhanvuoimmi birra
                        iešguđet surggiin sáhttá leat áddjás bargu.
                        Seammás lea hoahppu oažžut áigái eará deaŧalaš
                        rievdademiid.</p>
    <p type="text">Dát lea dahkan ahte
                        departemeanta dán láhkarievdadeamis ii leat
                        evttohan rievdadit almmolaš hálddašeami
                        organiserema. Sihke Sámediggi ja NBR leat
                        ovttaoaivilis das ahte dán vuoru ii galgga
                        rievdadit boazodoalu hálddašanmodealla.</p>
    <section>
      <p type="title">8.22 Boazobearráigeahčču</p>
    </section>
    <p type="text">Boazodoalloláhkalávdegoddi
                        guorahallá iežas čielggadeami čuoggás 9.9.7
                        gažaldaga gii galgá bearráigeahččat ahte
                        mearrádusat doahttaluvvojit. Lávdegoddi
                        oaivvilda ahte leat garra ákkat dasa ahte
                        boazodoallohálddahus ii galgga dan dahkat. Vai
                        boazodoallohálddahus buoremus lági mielde
                        sáhttá čuovvolit áššiid, de lea deaŧalaš
                        doalahit buori ovttasbargovuoiŋŋa boazodolliid
                        ektui. Jus hálddahusa doaibman maiddái livččii
                        bearráigeahču doallat, de sáhttá dat gártat
                        hehttehussan.</p>
    <p type="text">Dan dihte árvala lávdegoddi § 12
                        – 4 ahte Stáhta luonddubearráigeahčču (SNO)
                        galgá bearráigeahččat ahte mearrádusat mat leat
                        addon boazodoallolágas dahje dan olis
                        čuvvojuvvojit. Čujuhuvvo ahte Stáhta
                        luonddubearráigeahčus dál juo leat moanat
                        doaimmat guovlluin gos lea boazodoallu.
                        Boazobearráigeahčču galgá lávdegotti evttohusa
                        mielde bearráigeahččat ahte guohtunáiggit
                        doahttaluvvojit, ja ahte guohtungeavaheami eará
                        njuolggadusat vuhtii váldojuvvojit, ovdamearkka
                        dihte njuolggadusat johttáma birra jna.</p>
    <p type="text"><em type="italic">Norgga
                        advokáhttasearvi</em> ja <em type="italic">Luondduhálddašandirektoráhtta</em> leat
                        daid gaskkas mat dorjot evttohusa. Eará
                        gulaskuddanásahusat moitet evttohusa oalle
                        sakka, muhto hui unnán čilgejit manne.
                        Árvaluvvo ahte Boazodoallohálddahus dahje
                        Boazopolitiijat galget bearráigeahču fuolahit.
                        <em type="italic">Sámediggi</em> čujuha ahte 2001:s
                        atne Boazopolitiijat dušše 3500 diimmu
                        oktiibuot 21000 diimmus boazodoalu
                        bearráigehččui. Deattuhuvvo ahte
                        Boazopolitiijat berrejit oažžut resurssaid vai
                        sáhttet buoridit iežaset čehppodaga boazodoalu
                        birra, sámegielas ja sámi kultuvrras.
                        Viidáseappot cealká Sámediggi ahte
                        Boazopolitiijaid doaibmaviidodat berre
                        viiddiduvvot olles boazodoalloguvlui.</p>
    <p type="text">Departemeantta oainnu mielde lea
                        vissis bearráigeahčču ja dárkkisteapmi
                        dárbbašlaš. Boazodoallu doaimmahuvvo viiddis
                        guovlluin ja váttis dilálašvuođain.
                        Buresdoaibmi boazodoallu eaktuda ahte
                        boazodoallit oskkáldasat doahttalit iešguđet
                        meriid. Eastadan dihte ahte moattis billisit
                        oallugiid ovddas ja ásahit ráfehisvuođa ja
                        váivvi, de lea dárbbašlaš doallat almmolaš
                        bearráigeahču. Bearráigeahčču doaibmá maiddái
                        eará meahccegeavaheddjiid ektui, ja sáhttá nu
                        leat veahkkin oččodeame boazodollui <span type="quote">«bargoráfi»</span>
                        go dat lea dárbbašlaš.</p>
    <p type="text">Departemeanta datte oaivvilda
                        ahte evttohuvvon boazobearráigeahčču ii berre
                        ovddiduvvot dán háve. Stáhta
                        luonddubearráigeahčču lea badjelasas váldán dan
                        stáhtalaš luonddubearráigeahču Finnmárkkus, man
                        Meahccebálvalus doaimmahii ovdal, muhto vuos
                        lea eahpesihkar galgá go Stáhta
                        luonddubearráigeahčču maiddái doaimmahit
                        bearráigeahču Finnmárkkuopmodaga ovddas. Dan
                        vuođul sáhttá leat buoremus vuordit ja oaidnit
                        movt dát ovdána, ja vuos oaidnit movt iešguđet
                        bealálaččat juogadit rollaid gaskaneaset, ja
                        dás maiddái oktavuođa Boazopolitiijaide.
                        Gažaldat galgá ságastallojuvvot buot guoskevaš
                        beliiguin, earret eará
                        Birasgáhttendepartemeanttain ja
                        Justiisadepartemeanttain, ovdal go dahkko
                        loahpalaš oaivil áššis. Lea árvvoštallojuvvon
                        árvalit mearrádusa láhkii mii maŋŋel attášii
                        válddii ásahit diekkár bearráigeahču, muhto
                        departemeanta lea gávnnahan ahte maiddái dán
                        berre maŋidit. Dat máksá ahte dilli joatká nu
                        movt dál lea. Sihke Sámediggi ja NBR leaba
                        ráđđádallamiin dorjon dan.</p>
    <section>
      <p type="title">8.23 Soabaheapmi</p>
    </section>
    <p type="text">Lávdegoddi árvala
                        soabahanortnega man mielde sáhttá riidduid
                        čoavdit olggobealde diggeortnega, ja dasa leat
                        gulaskuddanásahusat mielas.</p>
    <p type="text"><em type="italic">Departemeanta</em>
                        guorrasa lávdegotti árvvoštallamiidda.
                        Departemeantta oainnu mielde lea deaŧalaš
                        ásahit vejolašvuođa čoavdit riidduid almmá
                        lágastemiid haga. Dat attášii loažžadet ja
                        unnit formála birrasa riidduid čoavdimii, mii
                        fas álkidahttá maŋit áiggi ovttasbarggu ja
                        ovttaseallima.</p>
    <p type="text">Evttohusa mielde sáhttá
                        guovllustivra iežas fuomášumiin dahje siidaoasi
                        jođiheaddji dahje orohaga sávaldaga mielde
                        mearridit ahte guovtti bealálačča gaskka galgá
                        dollot soabaheapmi, go ieža eaba nagot riiddu
                        čoavdit.</p>
    <p type="text">Guovllustivra dahje
                        boazodoallostivra nammada soabaheaddjin olbmo
                        geasa navdá goappaš beliid luohttit.
                        Soabaheaddji gohčču čoahkkimii govttolaš
                        áiggis, ja goappaš beliin lea geatnegasvuohta
                        boahtit.</p>
    <section>
      <p type="title">8.24 Ráŋggáštusat
                        (sankšuvnnat)</p>
    </section>
    <p type="text">Lávdegoddi lea árvalan sierra
                        kapihttalii čohkket ráŋggáštusmearrádusaid.
                        Lávdegoddi lea atnán doahpaga ráŋggášteapmi
                        (sankšuvdna) oktasaš namahussan sihke
                        gohččumiid čađaheami bággema birra ja doaimmaid
                        birra maid ulbmil lea eastadit rihkkuma.
                        Oppalohkái eai leat mearkkašahtti vuostahágut
                        evttohusa ulbmilii. <em type="italic">Ráđđehusadvokáhtta, Advokáhttasearvi</em>
                        ja <em type="italic">Politiijadirektoráhtta</em>
                        datte ovddidit soames oainnuid, maid
                        departemeanta lea komenteren mearkkašumiin
                        paragráfaide, ja main muhtun oasi lea vuhtii
                        váldán.</p>
    <p type="text"><em type="italic">Departemeanta</em>
                        čujuha ahte dálá lágas leat váilevaš
                        vejolašvuođat čađahit doaimmaid ja ráŋggáštit
                        daid geat eai čuovo lágaid ja njuolggadusaid.
                        Lávdegotti árvalan ođđa mearrádusat áttáše,
                        departemeantta oainnu mielde, sihke heivehahtti
                        ja vuogas váikkuhanreaidduid, ja leat mihá
                        heivvoleappot go dálá mearrádusat. Lassin
                        mearrádusaide mat juo odne leat boazologu
                        bággounnideami birra, de evttohuvvojit
                        mearrádusat bággensáhku, sáhkkocelkosiid ja
                        divvagiid birra mat bohtet jus rihkku
                        doaibmanjuolggadusaid. Departemeanta deattuha
                        erenoamážit ahte mearrádus bággensáhku birra
                        sáhttá leat heivvolaš veahkkeneavvu jus soamis
                        rihkku láhkamearrádusaid dahje mearrádusaid mat
                        leat lága olis dahkkojuvvon.</p>
    <p type="text">Sámediggi lea ráđđádallamiin
                        cealkán ahte sii eai doarjjo lávdegotti
                        árvalusa ráŋggáštemiid birra. Ággan lea ahte
                        jus boazodoallu ii oaččo loahpalaš válddi
                        mearridit boazologu, ii ge oaččo eanetlogu
                        stivrenorgánain, de headjuda dat
                        ráŋggáštusmearrádusaid legitimitehta
                        (doallevašvuođa). Gieđahallamis Sámedikki
                        ollesčoahkkimis vuosttaldii eanetlohku
                        ráŋggáštanmearrádusaid. NBR ii leat vuosttaldan
                        evttohusa nu movt dal lea.</p>
    <section>
      <p type="title">8.25 Gohččunváldi ja
                        rievdadanvejolašvuohta</p>
    </section>
    <p type="text">Departemeantta
                        gulaskuddanreivves njukčamánu 1.beaivvi 2002
                        ovddiduvvui gažaldat berrešii go lága bokte
                        addot bajit eiseválddiide čielgaset
                        vejolašvuohta addit stivrejeaddji orgánaide
                        gohččosiid, ja dihto dilálašvuođain
                        vejolašvuođa rievdadit mearrádusaid maid dat
                        leat dahkan.</p>
    <p type="text">Oallugat vuosttaldit dán.
                        <em type="italic">Sámediggi</em> oaivvilda ahte dát
                        duššindahká dan sajádaga maid Sámediggi ja
                        boazodoallu leat ožžon miellahtuid nammadeami
                        bokte stivrejeaddji orgánaide.</p>
    <p type="text"><em type="italic">Departemeanta</em>
                        lea mearkkašan vuostehágu, ii ge áiggo ovddidit
                        ášši. Dás leat ságas kollegiála organat main
                        guovddáš bealit leat earret eará
                        servodatmáhttu, máhttu báikkálaš diliid birra
                        ja fágalaš gelbbolašvuohta. Viidáseappot leat
                        Sámediggi ja fylkkadikkit guovddážis nammadeami
                        oktavuođas. Go láhkaaddi vállje diekkár
                        čovdosa, de gohččun- ja rievdadanválddi
                        čalmmustahttin addá vuostesignálaid. Dakkár
                        vejolašvuohta lea juo buori muddui hálddahuslaš
                        prinsihpaid ja hálddašanlága mearrádusaid olis.
                        Departemeanta oaivvilda ahte dát addá doarvái
                        vuođu čuovvolit ášši jus gávnnahuvvo
                        dárbbašlažžan.</p>
    <p type="text">
                Bláđe dokumeanttas: </p>
    <p type="text">
                &lt; 7 Boazodoalloláhkalávdegotti...</p>
    <p type="text"> | </p>
    <p type="text">
                9 Ekonomalaš, hálddahuslaš ... ></p>
    <p type="text"> | </p>
    <p type="text">
                Ovdasiidu</p>
  </body>
</document>
