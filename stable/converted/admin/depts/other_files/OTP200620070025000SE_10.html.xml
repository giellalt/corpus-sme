<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Od.prp. nr. 25 (2006-2007)</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2007</year>
    <place>http://www.regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-.html?id=461192</place>
    <publChannel>
      <publication>
        <publisher>Arbeids- og inkluderingsdepartementet</publisher>
      </publication>
    </publChannel>
    <availability>
      <free/>
    </availability>
    <multilingual>
      <language xml:lang="nob"/>
      <language xml:lang="swe"/>
    </multilingual>
    <origFileName>OTP200620070025000SE_10.html</origFileName>
    <parallel_text location="OTP200620070025000SE_10.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate  1.16 ; file-specific xsl  $Revision: 1.7 $; common.xsl  $Revision: 43470 $; </version>
  </header>
  <body>
    <p type="title">Boazodoallolága birra</p>
    <list>
      <p type="listitem">Mana ohcamii</p>
      <p type="listitem">Mana sisdollui</p>
      <p type="listitem">Mana bajimus
        navigašuvdnii</p>
      <p type="listitem">Mana báikkálaš navigašuvdnii</p>
    </list>
    <list>
      <p type="listitem">ráđđehus.no</p>
      <p type="listitem">Stoltenberga nubbi ráđđehus</p>
      <list>
        <p type="listitem">Stáhtaministara
                    kantuvra</p>
        <p type="listitem">Bargodepartemeanta</p>
        <p type="listitem">Mánáid-, dásseárvo- ja
                    searvadahttindepartemeanta</p>
        <p type="listitem">Ruhtadandepartemeanta</p>
        <p type="listitem">Guolástus- ja
                    riddodepartemeanta</p>
        <p type="listitem">Ođasmahttin-, hálddahus- ja
                    girkodepartemeanta</p>
        <p type="listitem">Suodjalusdepartemeanta</p>
        <p type="listitem">Dearvvašvuođa- ja
                    fuolahusdepartemeanta</p>
        <p type="listitem" xml:lang="nob">Justis- ja
                    politidepartemeanta</p>
        <p type="listitem">Gielda- ja
                    guovlodepartemeanta</p>
        <p type="listitem" xml:lang="nob">Kulturdepartemeanta</p>
        <p type="listitem">Máhttodepartemeanta</p>
        <p type="listitem">Eanandoallo- ja
                    biebmodepartemeanta</p>
        <p type="listitem">Birasgáhttendepartemeanta</p>
        <p type="listitem">Ealáhus-ja
                    gávpedepartemeanta</p>
        <p type="listitem" xml:lang="nob">Oljo- ja
                    energiijadepartemeanta</p>
        <p type="listitem">Johtalusdepartemeanta</p>
        <p type="listitem">Olgoriikadepartemeanta</p>
      </list>
    </list>
    <p type="text">Oza Eanandoallo- ja
                biebmodepartemeantta siidduin</p>
    <p type="text">
                Oza olles ráđđehusa.no:as</p>
    <list>
      <p type="listitem">Fáddá A-Å</p>
      <p type="listitem">Neahttakarta</p>
      <p type="listitem" xml:lang="nob">Hjelp</p>
      <p type="listitem">
              Oktavuohta</p>
    </list>
    <p type="text">
                Dás don leat: Eanandoallo- ja
                biebmodepar... &lt; Dokumeanttat
                &lt; Proposisjoner og
                meldinger &lt; 10 Mearkkašumit
                iešguđet...</p>
    <p type="text">Od.prp. nr. 25 (2006-2007)</p>
    <section>
      <p type="title">Boazodoallolága birra</p>
    </section>
    <p type="text">
                Bláđe dokumeanttas: 
                &lt;  9 Ekonomalaš, hálddahuslaš ... | 
                Ráva > | 
                Ovdasiidu</p>
    <section>
      <p type="title">10 Mearkkašumit iešguđet
                      mearrádusaide</p>
    </section>
    <section>
      <p type="title">§ 1
                      Lága ulbmil</p>
    </section>
    <p type="text">Dá lea láhkaevttohusa
                      ulbmilparagráfa. Láhkalávdegotti evttohusas lea
                      lága ulbmil árvaluvvon juhkkot guovtti
                      paragráfii, main boazodoallu olggobealde sámi
                      boazodoalloguovllu váldo ovdan sierra, gč. § 1 –
                      3. Láhkateknihkalaš sivaid geažil lea
                      departemeanta čohkken dáid ovtta ja seamma
                      paragráfii.</p>
    <p type="text">Boazodoalu hárrái siskkobealde
                      sámi boazodoalloguovllu: Departemeantta oainnu
                      mielde lea dálá lága ulbmilparagráfa sihke
                      viiddis ja sáhttá leat váttis lohkat. Sisdoalu
                      berre sáhttit ovdanbuktit oanehit teavsttas,
                      almmá rievdadit sisdoalu.</p>
    <p type="text">Paragráfas nannejuvvo ahte lága
                      vuođđun galgá leat sámi kultuvra, árbevierut ja
                      dábit. Go boazodoallu lea čielga sámi ealáhus ja
                      eallinvuohki, de lea deaŧalaš deattuhit ahte
                      láhkavuđđosaš rámmaeavttut galget huksejuvvot
                      boazodoalu iežas vugiid ala.</p>
    <p type="text">Doahpagiin guoddevaš boazodoallu
                      oaivvilduvvojit bealit mat leat dárbbašlaččat
                      dasa ahte boazodoallu bissu eallasis ja nanu
                      ealáhussan boahtteáiggis maid. Dát guoská
                      vuosttažettiin ekologiija, ekonomiija ja
                      kultuvrra beliide. Dán oktavuođas sáhttet maiddái
                      leat eará bealit maid berre deattuhit, nugo omd.
                      sohkabeliid ovttadássásašvuohta,
                      boahtteáiggedoaivva ja rekrutterema vuođu
                      sihkkarastin. Dán hárrái lea boazodoalu eatnamiid
                      suodjaleapmi áibbas dárbbašlaš, geahča eanet dan
                      birra maŋŋelis. Dasto lea deaŧalaš atnit muittus
                      ahte bohccuin galgá leat buorre dilli.</p>
    <p type="text">Guoddevaš boazodoalu lágideapmi
                      galgá maiddái leat ávkin servodahkii muđui.
                      Boazodoallu lea oassin Norgga servodagas.
                      Guoddevaš sámi boazodoallu lea riggodahkan
                      servodahkii earret eará duovdagiid buori
                      resursageavaheami bokte ja lea mielde hukseme
                      positiiva máŋggabealatvuođa. Seammás lea
                      birastahtti servodat mielde hukseme rámmaeavttuid
                      maiguin boazodoallu ferte eallit. Dát
                      mielddisbuktá ahte boazodoallu ferte vuhtii
                      váldit eará servodatberoštumiid seammás go dat
                      maiddái fertejit doaibmat dihtomielalaččat
                      boazodoalu guovdu ja vuhtii váldit daid erenoamáš
                      dárbbuid mat doppe leat.</p>
    <p type="text">Nannejuvvo viidáseappot ahte láhka
                      galgá addit vuođu organiseremii ja hálddašeapmái
                      mii ulbmillaččat veahkeha olahit bajit
                      mihttomeriid. Dáinna oaivvilduvvo ahte lágidit
                      áigái bures doaibmi hálddašeami mii bures nákce
                      hálddašit boazodoalu iešguđetlágán ja
                      máŋggabealat áššečuolmmaid.</p>
    <p type="text">Nuppi lađđasa sisdoallu lea
                      boazodoalu areálaid sihkkarastin, mat dađi mielde
                      leat boahtán garra deattu vuollái. Ollislaš
                      areálapolitihka ovddideamis boazodoalu hárrái lea
                      stuorámus hástalus bisuhit guoddevaš boazodoalu
                      boahtteáiggis. Jus boazodoalus eai leat dohkálaš
                      guohtumat birra jagi, de dáidá árbevirolaš johtti
                      boazodoallu buori muddui nohkat.</p>
    <p type="text">Boazodoalu areálaid sihkkarastin
                      lea sihke ealáhusa iežas, eará
                      vuoigatvuođalaččaid ja eiseválddiid
                      ovddasvástádus. Departemeantta oainnu mielde lea
                      Norgga stáhta mii dákko lea geatnegahtton, ja
                      oaivvilda ahte stáhta eiseválddit lágaid,
                      láhkaásahusaid ja njuolggadusaid bokte sáhttet
                      fuolahit ahte maiddái eará bealit vuhtii váldet
                      boazodoalu beroštumiid, dás maiddái gielddat ja
                      fylkkagielddat. Čujuhit oppalaš árvvoštallamiidda
                      kapihttalis 8.5.</p>
    <p type="text">Boazodoalu hárrái olggobealde sámi
                      boazodoalloguovllu:</p>
    <p type="text">Maŋemus lađas lea boazodoalu birra
                      olggobealde sámi boazodoalloguovlluid.</p>
    <p type="text">Dákko lea lávdegoddi iežas árvalan
                      §:s 1 – 3, boazodoalu birra olggobealde sámi
                      boazodoalloguovlluid, deattuhan ahte láhka galgá
                      lágidit dili ekologalaš guohtungeavaheapmái dain
                      guovlluin gos lea addojuvvon sierra lohpi dakkár
                      doibmii.</p>
    <p type="text">Departemeanta čuovvola lávdegotti
                      árvalusa. Departemeanta datte atná deaŧalažžan
                      čujuhit ahte maiddái dáid guovlluid boazodoallu
                      lea vuođđuduvvon sámi boazodoalu guovddáš
                      kultuvrralaš beliid ala. Go boazodoalu doaimmaha,
                      de dat iešalddis eaktuda ovddasvástádusa ja sámi
                      boazodoalu árvvuid gudnijahttima.</p>
    <section>
      <p type="title">§ 2
                      Doaibmaviidodat</p>
    </section>
    <p type="text">Mearrádusas lea seamma sisdoallu
                      go láhkalávdegotti árvalan § 2 – 1 ja dálá lága §
                      1 goalmmát ja njealját lađđasiin.</p>
    <p type="text">Láhka galgá gustot daid
                      gáržžádusaiguin mat čuvvot geassemánu 9. b. 1972
                      nr 31 lágas Ruoŧa boazoguohtuma birra Norggas ja
                      Norgga boazoguohtuma birra Ruoŧas. Fuomášuhttit
                      ahte dál leat šiehtadallame ođđa
                      boazoguohtunsoahpamuša.</p>
    <p type="text">Sámi boazodoallu Trollheimenis
                      doaimmahuvvo juovlamánu 21. b. 1984 nr 101 lága
                      olis. Muhtun muddui leat soahpamušat dahkkon
                      eananeaiggádiiguin, ja muhtun muddui fas leat
                      eatnamat bággolonistuvvon boazodoalu váras.</p>
    <p type="text">Departemeanta lea gávnnahan
                      dárbbašmeahttumin ásahit sierra mearrádusa
                      áššálaš doaibmaviidodaga birra nugo
                      láhkalávdegoddi lei árvalan § 2 – 2.</p>
    <section>
      <p type="title">§ 3
                      Boazodoalloláhka ja álbmotriekti</p>
    </section>
    <p type="text">Láhkalávdegoddi árvala
                      ulbmilparagráfii § 1 – 1 dajaldaga ahte
                      boazodoalloláhka galgá adnot vuođđolága § 110 a
                      ja álbmotrievtti mearrádusaid mielde
                      álgoálbmogiid ja unnitloguid birra.
                      Láhkateknihkalaš sivaid geažil lea departemeanta
                      válljen namuhit álbmotrievtti sierra paragráfas.
                      Departemeantta mielas ii dárbbaš čujuhit
                      vuođđoláhkii.</p>
    <p type="text">Sámediggi ja NBR leat bivdán ahte
                      boazodoalloláhkii váldojit seamma dajaldagat go
                      Finnmárkkulágas leat, namalassii ahte
                      boazodoalloláhka galgá gustot daid
                      gáržžádusaiguin mat čuvvot ILO-soahpamuša nr 169
                      olis. Departemeanta lea árvvoštallan dán, muhto
                      lea gávnnahan ahte dakkár cealkka ii berre váldot
                      boazodoalloláhkii go dat sáhttá dagahit
                      eahpádusaid boazodoallolága mearrádusaid vuoimmi
                      hárrái. Boazodoalloriekti ja dan riektesuodjalus
                      lea bures sajáiduvvon Finnmárkkus, ja ágga
                      namuhit ILO-soahpamuša nr 169 Finnmárkkulágas
                      boahtá das go lea dárbu čielggadit eará
                      riektediliid. Boazodoalu riektesuodjalus lea
                      vuođđuduvvon natiovnnalaš rievtti ja relevánta
                      álbmotrievtti ala, ja guoská olles árbevirolaš
                      boazodoalloguvlui miehtá Norgga. Dát
                      riektesuodjalus, ja erenoamážit boazodoalu
                      eatnamiid gáhtten, ii headjuduvvo dainna go láhka
                      čujuha relevánta álbmotriektái oppalaččat.
                      Sámediggi cealká ahte jus boazodoalloláhkii ii
                      boađe seamma dajaldat álbmotrievtti birra go
                      Finnmárkkulágas, de headjuduvvo dat
                      riektesuodjalus mii boazodoalus lea
                      riikkaidgaskasaš lágaid bokte. Departemeanta
                      deattuha ahte nu ii geava. Boazodoalloláhka ii
                      sáhte ii ge galgga headjudit dan riektesuodjalusa
                      mii boazodoalus lea. Natiovnnalaš riekti galgá
                      doaibmat dán riektesuodjalusa mielde.
                      Boazodoallolága dáfus mearkkaša dát ahte láhka
                      galgá adnot álbmotrievtti mielde, dás maiddái
                      ILO-soahpamuša nr 169 mielde. Čujuhit muđui 5.
                      kapihttalii gos boazodoalu riektevuođđu
                      guorahallo dárkileappot.</p>
    <section>
      <p type="title">§ 4
                      Sámi boazodoalloguovlu</p>
    </section>
    <p type="text">Vuosttaš cealkaga vuođđun leat
                      lávdegotti árvalan § 1 – 2 ja § 3 – 1. Diekkár
                      mearrádus ii leat dálá lágas. Lávdegotti árvalan
                      doahpaga <em type="italic">dološ áiggi rájes</em>
                      sadjái lea departemeantta árvalan <em type="italic">dološ áiggi rájes</em><em type="italic">geavaheami</em>, mii lea dajaldat mii áiggi
                      mielde lea cieggan earret eará riektegeavada
                      bokte. Čujuhit oppalaš mearkkašumiide kapihttalis
                      8.5.</p>
    <p type="text">Eaktuduvvo ahte sámi boazodoallu
                      galgá doaimmahuvvot doppe gos lea doložis
                      doaimmahuvvon. Lea go vuođđu ásahit
                      boazodoallovuoigatvuođa dološ áiggi rájes
                      geavaheami vuođul, lea juoga maid duopmostuolut
                      fertejit mearridit, jus dan birra šattaš nággu.
                      Čujuhit muđui departemeantta árvvoštallamii
                      čuoggás 8.5.</p>
    <p type="text"><em type="italic">Advokahttasearvi</em>lea čujuhan ahte dás
                      berre dadjat sámi boazodoalloguovllut, ii ge sámi
                      boazodoalloguovlu. Departemeanta oaivvilda ahte
                      guovlu gos sámi boazodoallu doaimmahuvvo eanas
                      muddui doaibmá ollisvuohtan ja ahte dan dihte lea
                      riekta gohčodit dán oktan guovlun. Guovlu galgá
                      dasto juhkkojuvvot regiovnnalaš guovlun, gč. 5.
                      §.</p>
    <p type="text">Evttohuvvon § 4 nuppi lađđasa
                      mearrádusa sisdoallu lea seamma go dálá lága § 2
                      vuosttaš lađas goalmmát čuokkis ja dákko
                      čujuhuvvo Od.prp. nr 28 (1994 – 95) gieđahallamii
                      Stuoradikkis ja Selbu-dupmui, Rt. 2001 s.
                      767.</p>
    <p type="text">Goalmmát lađas lea seamma go
                      láhkalávdegotti árvalan § 5 – 9. 1978-lágas ii
                      leat diekkár mearrádus.</p>
    <p type="text">Prinsihppa boazodoalu
                      bággolotnunrievttálaš suodjalusa hárrái lea juo
                      čálekeahtes njuolggadus. Departemeanta lea datte
                      ovttaoaivilis lávdegottiin das ahte dát berre
                      čielgasit boahtit ovdan lágas, vai dán hárrái eai
                      čuožžil boasttuipmárdusat.</p>
    <p type="text">Dán oktavuođas deattuha
                      departemeanta ahte álbmotrievttálaš
                      njuolggadusat, mat suodjalit sámiid álgoálbmogin,
                      sáhttet váikkuhit vejolašvuođa bággolotnut
                      boazodoallovuoigatvuođaid, gč. maid miessemánu
                      21. b. 1999 nr. 30 olmmošvuoigatvuođalága,
                      erenoamážit 3. §.</p>
    <section>
      <p type="title">§ 5
                      Sámi regiovnnalaš boazodoalloguovllut</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 3 – 2 vuosttaš lađas ja
                      1978-lága 2. § vuosttaš lađas vuosttaš
                      cealkka.</p>
    <section>
      <p type="title">§ 6
                      Sámi orohagat</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 3 – 3, ja dálá lága 2. §
                      nuppi lađđasis.</p>
    <section>
      <p type="title">§ 7
                      Bággolotnun sihkkarastit boazodollui
                      guohtumiid</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 3 – 4 ja dálá lága 31. §.
                      Sisdoallun lea oppalaš váldi bággolotnut
                      guohtunvuoigatvuođa boazodollui sámi
                      boazodoalloguovllus. Mearrádusas lea erenoamáš
                      mearkkašupmi dilálašvuođain gos duomu bokte lea
                      celkojuvvon ahte dihto guovllus ii leat
                      boazodoallovuoigatvuohta, ja gos boazodoallu
                      liikká dárbbaša eatnamiid, muhto gos eai leat
                      lihkostuvvan áigái oažžut soahpamušaid. Maiddái
                      dás čujuhit Od.prp. nr. 28 (1994 – 95)
                      gieđahallamii Stuoradikkis, gos boahtá ovdan ahte
                      mearrádus lea jurddašuvvon adnot dušše erenoamáš
                      váttis áššin ja dušše dihto mearriduvvon rájiid
                      siskkobealde, gč. Ealáhuslávdegotti evttohusa ja
                      čuovvu ságastallamiid.</p>
    <section>
      <p type="title">§ 8
                      Boazodoallu olggobealde sámi
                      boazodoalloguovllu</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 3 – 5 ja lea, soames
                      doaimmahuslaš rievdadusaiguin, seamma go dálá
                      lága 5. § boazodoalu birra olggobealde sámi
                      boazodoalloguovllu.</p>
    <p type="text">Olggobealde sámi
                      boazodoalloguovllu gáibiduvvo nappo sierra lohpi
                      doaimmahit boazodoalu evttohusa 8. § ja dálá lága
                      5. § mielde. Doahpaga lunddolaš ipmárdusa mielde
                      ii gáibiduvvo dábálaččat diekkár lohpi bohccuid
                      doallamii áidojuvvon láidumiin dahje earaládje
                      mii ii adno boazodoallun ii ge juogan mii dábálaš
                      ipmárdusa mielde adno boazodoallun. Vuoigatvuođa
                      dáfus eaiggáduššat bohccuid sámi
                      boazodoalloguovllu siskkobealde, čujuhuvvo
                      oppalaš mearkkašumiide kapihttalis 8.6 ja 9. §
                      mearkkašumiide dás maŋŋelis.</p>
    <section>
      <p type="title">§ 9
                      Vuoigatvuohta eaiggáduššat bohccuid sámi
                      boazodoalloguovllus</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 4 – 1 ja eaktuduvvo
                      boahtit dálá lága 3. § sadjái.</p>
    <p type="text">Vuosttaš lađas muitala gii sáhttá
                      eaiggáduššat bohccuid sámi boazodoalloguovllus.
                      Dálá lága 3. § vuosttaš lađđasa prinsihpat leat
                      jotkojuvvon muhtun rievdadusaiguin. Mearrádus
                      vuosttaš lađđasa nuppi cealkagis lea váldon
                      njuolggadusaide boazomearkka birra, geahča
                      evttohuvvon § 32.</p>
    <p type="text">Gáibádus ahte galgá leat
                      vuoigatvuohta boazomerkii, ja leat sámi sogas,
                      galgá gustot buotlágán eaiggáduššamii sámi
                      boazodoalloguovllus. Dál lea ipmárdussan ahte
                      1978-lága 3. § vuosttaš lađas dušše guoská
                      bohccuide duovdagiin (mehciin), muhto ii earret
                      eará bohccuid doallamii áidojuvvon láidumiin omd.
                      turistaulbmiliidda. Vai njuolggadusat šaddet
                      čielgaseappot ja sihkkarastit ahte boazodoallu
                      bissu sámi ealáhussan, lea lávdegoddi árvalan
                      čavget njuolggadusaid. Departemeanta lea seamma
                      oaivilis. Dat liikká ii mearkkaš ahte ii oktage
                      eará go sii geat leat namuhuvvon vuosttaš
                      lađđasis sáhte eaiggáduššat bohccuid. Dat nappo
                      gáibida čielga lobi eiseválddiin, gč. goalmmát
                      lađđasa. Vaikko vejolašvuohta eaiggáduššat
                      bohccuid evttohuvvon njuolggadusaid mielde šaddá
                      ge váddáseabbo go dálá lágas, de berrejit
                      eiseválddit, nugo lávdegoddi čujuha, leat
                      várrogasat biehttaleames sierralobiid olbmuide
                      geat dál eaiggáduššat bohccuid 1978-lága 3. §
                      mielde, muhto geain ii livčče ođđa mearrádusaid
                      mielde vuoigatvuohta eaiggáduššat bohccuid.
                      Evttohuvvon njuolggadusat čuhcet vuosttažettiin
                      olbmuide geat boahtteáiggis háhket bohccuid
                      vaikko eai gula sin gaskii geat leat namuhuvvon
                      vuosttaš ja nuppi lađđasis. Muđui čujuhuvvo
                      oppalaš mearkkašumiide kapihttalis 8.6.</p>
    <p type="text">Dálá lágas gáibiduvvo ahte olmmoš
                      ferte ássat Norggas ovdal go oažžu eaiggáduššat
                      bohccuid. Departemeanta lea ovttaoaivilis
                      lávdegottiin das ahte ássangáibádus guoská dušše
                      doalu ovddasvástideaddjái, namalassii siidaoasi
                      jođiheaddjái, gč. evttohuvvon 10. § vuosttaš
                      lađđasa nuppi cealkaga. Sámi servodagas lea oalle
                      dábálaš fárredit riikkarájiid rastá. Mánát geat
                      rávisolbmoagis ássagohtet nuppi riikkas, berrejit
                      nappo ain beassat eaiggáduššat bohccuid
                      váhnemiiddeset ealus.</p>
    <p type="text">Nuppi lađđasis nannejuvvo ahte
                      boazu ferte gullat siidaoassái dahje buohtalas
                      álggahansiidaoassái, man ovddasvástideaddji
                      jođiheaddji doaimmaha, geahča dán birra eanet
                      evttohuvvon §§ 10 ja 12. Lea nappo lobiheapme
                      eaiggáduššat bohccuid mat eai gula siidaoassái.
                      Gáibádus siidaoassái gullevašvuođa birra boahtá
                      das go dárbbašuvvojit čielga
                      ovddasvástádusdilálašvuođat, diehtu das geat
                      doaimmahit boazodoalu ja boazologu birra jna, ja
                      gáibádus lea maiddái dálá lága 17. § njealját
                      lađđasis. Mearrádus gusto sihke dalle go
                      doaimmaha árbevirolaš boazodoalu dahje earáládje
                      doallá bohccuid, geahča komentáraid ovdalis.</p>
    <p type="text">Goalmmát lađđasa mielde sáhttá
                      boazodoallostivra, jus leat erenoamáš ákkat,
                      mieđihit dasa ahte olmmoš gii ii deavdde vuosttaš
                      ja nuppi lađđasa eavttuid, liikká oažžu
                      eaiggáduššat bohccuid sámi boazodoalloguovllus.
                      Nugo deattuhuvvon mearkkašumiin 8. kapihttalis,
                      de lea dát spiehkastanmearrádus jurddašuvvon
                      vuhtii váldit vejolaš govttohis dilálašvuođaid
                      mat sáhttet čuožžilit vuosttaš ja nuppi lađđasiid
                      olis. Eaktuduvvo nugo namuhuvvon vuosttaš
                      lađđasis, ahte lea várrogas gieldimis lobi
                      olbmuide geat dál eaiggáduššet bohccuid almmá
                      rihkkumis lága, muhto geain ii livčče dakkár
                      vuoigatvuohta ođđa lága mielde.</p>
    <p type="text">Njealját lađas vástida 1978-lága
                      3. § njealját lađđasii, goalmmát ja njealját
                      cealkagiidda.</p>
    <p type="text">Boazodoalloláhkalávdegoddi árvalii
                      ahte váldi mearridit spiehkastemiid goalmmát ja
                      njealját lađđasiin addo fylkkaboazodoallostivrii
                      (guovllustivrii). Vai geavat šattašii nu
                      ovttalágán go vejolaš, de lea departemeanta iežas
                      evttohusas árvalan ahte váldi addo
                      boazodoallostivrii.</p>
    <section>
      <p type="title">§ 10
                      Siidaoassi</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 4 – 2.</p>
    <p type="text">Siidaoassi lea guovddáš
                      ovddasvástádusovttadat ja boahtá dálá
                      doalloovttadaga sadjái. Siidaosiin oaivvilduvvo
                      vuosttaš lađđasa mielde bearaš dahje ovttaskas
                      olmmoš gii gullá siidi, ja gii doaimmaha
                      boazodoalu ovtta olbmo dahje
                      beallelaččaid/ovttasássiid oktasaš jođiheami
                      vuolde. Doaba siidaoassi lea válljejuvvon čájehan
                      dihte ahte dat ii leat sierra ásahus, muhto gullá
                      stuorát oktavuhtii, siidii.</p>
    <p type="text">Nuppi lađđasa olis mearrida
                      siidaoasi ovddasvástideaddji jođiheaddji (dás
                      duohko maiddái gohčoduvvon siidaoasálažžan) gii
                      oažžu eaiggáduššat bohccuid siidaoasis ja galle
                      bohcco.</p>
    <p type="text">Dát čuovvu dan ovddasvástádusas
                      mii lea dárbbašlaš sihkkarastit buresdoaibmi
                      boazodollui vuođu gustovaš rámmaeavttuid olis.
                      Dat mielddisbuktá maiddái ahte ovddasvástideaddji
                      siidaoasálaš sáhttá mearridit ahte boazoeaiggát
                      siidaoasis ferte unnidit boazologu dahje eret
                      sirdit su siidaoasis. Jus boazoeaiggát ferte
                      sirdit, ii ge beasa eará siidaoassái, de ferte
                      son vuovdit dahje njuovvat bohccuidis. Dán
                      oktavuođas deattuha departemeanta ahte
                      vejolašvuohta eaiggáduššat bohccuid siidaoasis ii
                      galgga leat vuoigatvuohta, ja nu dat ii leat dálá
                      boazodoallolága mielde ge. Ii ovttasge leat
                      vuoigatvuohta atnit bohccuid siidaoasis, gč.
                      datte 15. § goalmmát lađđasa. Duohtaságas eai
                      dáidde siidaoasálaččat summál ja áššálaš ákkaid
                      haga gieldit bohccuid atnima siidaoasis. Čujuhit
                      muđui oppalaš mearkkašumiide ovdalis.</p>
    <p type="text">Goalmmát lađđasa vuosttaš cealkaga
                      mielde sáhttá boazoeaiggát atnit ovddasvástádusa
                      dušše ovtta siidaoasis, ii ge sáhte eaiggáduššat
                      bohccuid eambbo go ovtta siidaoasis. Dát ii
                      rievdat dálá dili. Goalmmát lađđasa nuppi
                      cealkagis mearriduvvo datte ahte agivuloš mánát
                      geaid váhnemat eai eale ovttas, liikká sáhttet
                      eaiggáduššat bohccuid sihke eatni ja áhči soga
                      ealuin. Dás lea jurddašuvvon náittosbáraid dahje
                      ovttasássiid sierraneami ja earráneami birra. Dát
                      mearrádus lea ođas ovddeža ektui, ja ulbmilin
                      lea, nugo lávdegoddi čujuha, ahte agivuloš mánáid
                      sohkagullevašvuohta ii šatta riidoáššin.</p>
    <section>
      <p type="title">§ 11
                      Siidaoasi ásaheapmi</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 4 – 3 ja guoská
                      siidaoasi ásaheapmái.</p>
    <p type="text">Vuosttaš lađas nanne ahte dat geas
                      lága fápmuiboahtimis lea doalloovttadat
                      rehkenasto dan rájes siidaoasi eaiggádin ja
                      ovddasvástideaddji jođiheaddjin
                      (siidaoasálažžan).</p>
    <p type="text">Nuppi lađđasa mielde sáhttet
                      siidda siidaoasálaččat ovttajienalašvuođa bokte
                      mearridit ahte ásahuvvo ođđa siidaoassi man dihto
                      ja válddáláš olmmoš jođiha ja gii deavdá 9. §
                      eavttuid. Galgá vuhtii váldojuvvot ahte ásaheapmi
                      ii leat áittan siidda ekologalaš, ekonomalaš ja
                      kultuvrralaš guoddevašvuhtii. Siidaoasi ásaheami
                      njuolggadus lea lágas okta dain prinsihppalaš
                      ođđasiin maid láhkalávdegoddi árvalii. Čujuhit
                      departemeantta dárkilet čielggadeapmái ja
                      árvvoštallamii 8. kapihttalis.</p>
    <p type="text">Goalmmát lađas nanne ahte
                      boazolohku galgá bisuhuvvot siskkobealde dan
                      alimus boazologu mii siidii lea mearriduvvon, ja
                      lađas sisttisdoallá mearrádusaid boazologu
                      unnideami birra jus ásaheapmi dagaha ahte
                      boazolohku boahtá badjelii mearriduvvon logu.</p>
    <p type="text">Lávdegoddi lea evttohusastis, gč.
                      § 4 – 3 nuppi čuoggá goalmmát lađđasa, árvalan
                      eavttuid maid galgá vuhtii váldit go ođđa
                      siidaoassi ásahuvvo. Earret eará galgá vuhtii
                      váldit siidda bargofámuid ja su
                      eallindilálašvuođa gean lea áigumuš nammadit ođđa
                      siidaoasálažžan. Departemeanta lea, earret eará
                      Ráđđehusadvokáhta cealkámuša vuođul, leamaš
                      eahpádusas lea go ulbmillaš váldit diekkár
                      árvvoštallaneavttuid láhkatekstii. Sáhtášii
                      baicca leat doarvái diekkár čujuhusaid buktit
                      komentárain. Dan vuođul mii ráđđádallamiin lea
                      boahtán ovdan, lea departemeanta liikká gávnnahan
                      ahte leat ákkat bidjat daid láhkii, gč. njealját
                      lađđasa.</p>
    <p type="text">Dieđáhus ođđa siidaoasi birra
                      galgá sáddejuvvot guovllustivrii, geahča viđát
                      lađđasa. Lávdegotti árvalusa mielde galgá
                      guovllustivra dárkkistit ahte ođđa siidaoasi
                      ásaheami formála eavttut leat devdojuvvon.
                      Departemeanta árvala ahte guovllustivra
                      dasalassin galgá dárkkistit ahte ođđaásaheapmi ii
                      áitte guoddevaš boazodoalu vuođu, namalassii ahte
                      ii dagat siidda ekologalaš ja ekonomalaš vuođu
                      ovdii. Dáinna ii dárbbaš oaivvilduvvot ahte lea
                      juohke ášši dárbu bienasta bitnii guorahallat.
                      Guovllustivra galgá nappo muittus atnit dán beali
                      ja galgá sáhttit sihtat dárkilet čielggadusa
                      siiddas ođđa siidaoasi ásaheami bealušeaddji
                      ákkaid hárrái. Váikkuhusat ránnjásiiddaide galget
                      maid árvvoštallot. Jus guovllustivra gávnnaha
                      ásaheami bealušmeahttumin, de sáhttá biehttalit
                      dohkkeheames siidaoasi. Deattuhuvvo ahte dát lea
                      jurddašuvvon dušše heahtečoavddusin. Nugo
                      láhkalávdegotti unnitlohku árvalii, de addo
                      guovllustivrii vejolašvuohta biehttalit
                      dohkkeheames siidaoasi jus juohke siidaosiid
                      gaskamearálaš boazolohku maŋŋel ásaheami šaddá
                      vuollel 250.</p>
    <p type="text">Guđát lađas nanne ahte
                      njuolggadusat nuppi gitta njealját lađđasiin
                      gustojit seammaládje siidaoasi sirdimii eará
                      siidii.</p>
    <p type="text">Maŋemus lađđasa olis sáhttá
                      guovllustivra, jus leat erenoamáš ákkat,
                      geatnegahttit orohaga dahje siidda ásahit ovtta
                      dahje eanet siidaosiid. Dát lea heahtečoavddusin
                      dalle go ii olahuvvo ovttajienalašvuohta, muhto
                      go seammás lea dárbu ođasmahttit siidda
                      boazodoalu.</p>
    <section>
      <p type="title">§ 12
                      Buohtalas álggahansiidaoassi</p>
    </section>
    <p type="text">Dán mearrádusa ulbmilin lea
                      lágidit dilálašvuođaid njuovžilet
                      buolvamolsumiidda. Lea deaŧalaš sáhttit plánet
                      doalu sirdima ođđa bulvii, ja seammás
                      sihkkarastit bissovašvuođa ja oadjebasvuođa
                      buolvamolsunáigodagas.</p>
    <p type="text">Vuosttaš lađas nanne ahte
                      siidaoasi ovddasvástideaddji jođiheaddji
                      (ovddasvástideaddji siidaoasálaš) sáhttá
                      mearridit ahte ásahuvvo buohtalas
                      álggahansiidaoassi mii lea čadnon siidaoassái, ja
                      ahte sáhttá ásahuvvot dušše okta buohtalas
                      álggahansiidaoassi juohke siidaoassái, gč.
                      goalmmát lađđasa.</p>
    <p type="text">Buohtalas álggahansiidaoasi
                      ásaheapmi eaktuda nuppi lađđasa mielde ahte
                      mearriduvvo alimus boazolohku man siskkobealde
                      siidaoassi ja buohtalas álggahansiidaoassi
                      ferteba bissut. Dát lea dárbbašlaš hehtten dihte
                      ahte buohtalas álggahansiidaoasi ásaheapmi dagaha
                      siidda eará siidaoasálaččaid ovdii. Diekkár
                      boazologu mearrida siida ieš, ja galgá
                      dieđihuvvot guovllustivrii maŋemus lađđasa
                      mielde.</p>
    <p type="text">Njealját lađđasa vuosttaš cealkka
                      nanne ahte buohtalas álggahansiidaoassi sáhttá
                      bistit gitta 7 jagi, ja eaktuduvvo ahte seammás
                      go dat ásahuvvo, de dahkko soahpamuš dábálaš
                      siidaoasi badjelasás váldima hárrái. Ulbmilin
                      buohtalas álggahansiidaoasi ásahemiin lea lágidit
                      dilálašvuođaid njuovžilis buolvamolsumiidda, ja
                      go dat ásahuvvo de ii berre loahpalaš badjelasás
                      váldin leat beare guhkkin eret. Badjelasás váldin
                      ferte maiddái vuođđuduvvot šiehtadusa ala mii
                      geatnegahttá dábálaš siidaoasi eaiggáda sirdit
                      dan áigemeari sisá. Unnimus mearis berre
                      šiehtadus sisttisdoallat áigemeari ja boazologu
                      mas lea sáhka. Nuppi cealkagis mearriduvvo ahte
                      buohtalas álggahansiidaoasi ovddasvástádus sáhttá
                      addojuvvot dušše mánnái, áddjubii/ áhkkubii dahje
                      eará nuorat buolvva olbmui gii deavdá 9. §
                      eavttuid, bohccuid eaiggáduššama birra. Earret
                      gáibádusa ahte son galgá leat válddáláš agis, de
                      gáibiduvvo njealját cealkaga mielde ahte son
                      galgá leat searvan buot boazodoalu bargguide
                      jođiheaddji fárus unnimusat golbma jagi. Dát lea
                      nannen dihte ahte sus gii váldá badjelasás
                      siidaoasi lea gullevašvuohta siidii ja dárbbašlaš
                      máhttu ja vásáhus siidda doallodilálašvuođaid
                      hárrái.</p>
    <p type="text">Viđát lađđasis čuovvu ahte
                      buohtalas álggahansiidaoasi jođiheaddjis
                      (buohtalas siidaoasálaččas) leat seamma
                      vuoigatvuođat ja geatnegasvuođat go dábálaš
                      siidaoasi jođiheaddjis, jus eará ii čuvoš dán
                      lága olis. Departemeanta eaktuda datte čielggasin
                      ahte buohtalas álggahansiidaoasi ásaheapmi ii
                      atte vuoigatvuođa hukset sierra guođohanbarttaid
                      jna. Gažaldagat doarjagiid hárrái
                      boazodoallošiehtadusa olis fertejit čielggaduvvot
                      dábálaš šiehtadallamiid bokte. Departemeanta atná
                      eaktun ahte láhkarievdadeapmi iešalddis ii galgga
                      dagahit ahte šiehtadussubmi lassána, gč. 9.
                      kapihttala.</p>
    <p type="text">Guđát lađas regulere mii
                      dáhpáhuvvá jus siidaoasi jođiheaddji jápmá dahje
                      heaitá jođiheaddjin. Dalle manná buohtalas
                      álggahansiidaoassi siidaoassái ja buohtalas
                      álggahansiidaoasi jođiheaddji šaddá siidaoasi
                      ođđa jođiheaddjin.</p>
    <p type="text">Buohtalas álggahansiidaoasi
                      ásaheapmi galgá dieđihuvvot guovllustivrii, gč.
                      maŋemus lađđasa. Guovllustivra galgá dárkkisit
                      ahte formála eavttut leat devdojuvvon, dás
                      maiddái ahte siidaoasi ja buohtalas
                      álggahansiidaoasi boazolohku oktiibuot ii leat
                      eambbo go lea mearriduvvon alimus lohkun.</p>
    <section>
      <p type="title">§ 13
                      Náittosguoimmi ja ovttasássi sadji</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 4 – 5 ja sisttisdoallá
                      náittosguoimmi/ovttasássi dili.</p>
    <p type="text">Vuosttaš lađđasa vuosttaš
                      cealkagis nannejuvvo ahte goappaš
                      náittosbealálaččat sáhttiba leat siidaoasi
                      ovddasvástideaddji jođiheaddjin. Dát gusto vaikko
                      dušše nubbi sudnos deavdá 9. § vuosttaš lađđasa
                      eavttuid. Diekkár oktasaš siidaoassi mearkkaša
                      ahte náittosguimmežagat leaba solidáralaččat
                      ovddasvástideaddjin siidaoasi jođiheaddjin.
                      Lávdegoddi árvalii ahte náittosguimmežagain galgá
                      automáhtalaččat leat oktasaš ovddasvástádus
                      siidaoasi hárrái, gč. § 4 – 5 nr 1.
                      Ráđđádallamiid vuođul Sámedikkiin ja NBR:in lea
                      departemeanta gávnnahan ahte diekkár oktasaš
                      jođiheapmi, mas lea stuora ovddasvástádus, galgá
                      leat náittosguimmežagaid soahpamuša mielde, mii
                      boahtá ovdan boazodoallodieđáhusas, gč. evttohusa
                      nuppi lađđasa. Nu lea departemeantta evttohus
                      nuppeguvlui go lávdegotti evttohus.</p>
    <p type="text">Lávdegoddi lea árvalan ahte
                      náittosguimmežagat geat leaba náittosdilis
                      goabbat siidaoasi ovddasvástideaddjin, galgaba
                      leat seamma njuolggadusaid vuollásaččat go dat
                      geat leat ovtta siidaoasi oktasaš jođiheaddjin,
                      gč. § 4 – 5 nr. 1 goalmmát lađđasa. Nubbi
                      siidaoassi lea ovttaládje dego <span type="quote">«oađđi»</span> nu guhká
                      go náittosdilli bistá. Departemeantta oainnu
                      mielde berreba náittosguimmežagat sáhttit
                      doaimmahit goabbat iešheanalaš boazodoalu. Das
                      lea stuora mearkkašupmi ovttadássásašvuođa dáfus,
                      ja lea dárbu nannet nissonolbmuid dili
                      boazodoalus, gč. muđui oppalaš árvvoštallamiid 8.
                      kapihttalis. Dát boahtá ovdan goalmmát lađđasis.
                      Vaikko náittosguimmežagat sáhttiba doaimmahit
                      goabbat iešheanalis boazodoalu maiddái
                      náittosdilis, de lága eará mearrádusat mearridit
                      sáhttá go omd. nubbi náittosguoibmi sirdit iežas
                      siidaoasi ovtta siiddas/orohagas nubbái. Diekkár
                      oktavuođain gustojit 11. § njuolggadusat
                      siidaoasi ásaheami birra.</p>
    <p type="text">Njealját lađđasis nannejuvvo ahte
                      ovttasássan dihto eavttuid dáfus lea
                      ovttadássásaš náittosdiliin. Dát čuovvu dan
                      ovdáneamis mii muđui lea servodagas ja eará
                      lágain. Čujuhit muđui oppalaš mearkkašumiide 8.
                      kapihttalis.</p>
    <section>
      <p type="title">§ 14
                      Jus náittosdilli dahje ovttasássan
                      nohká</p>
    </section>
    <p type="text">Mearrádusas leat njuolggadusat dan
                      hárrái jus náittosguimmežiin/ovttasássiin lea
                      leamaš oktasaš siidaoassi, ja vástida lávdegotti
                      evttohan § 4 – 6.</p>
    <p type="text">Jus nubbi náittosguoibmi jápmá, de
                      sáhttá báhcán bealli ohcama haga badjelasás
                      váldit jođihanovddasvástádusa akto, vuosttaš
                      lađđasa mielde. Dát gusto maiddái dalle jus son
                      vel ii deavddáše ge 9. § eavttuid. Jus
                      náittosguimmežat/ovttasássit eaba leat ovttas
                      leamaš ovddasvástideaddjin, de ii leat diekkár
                      vuosttašvuoigatvuohta. Badjelasás váldin ferte
                      dalle dahkkot 15. § mearrádusaid mielde.</p>
    <p type="text">Jus náittosguimmežiin/ovttasássiin
                      lea leamaš goabbat siidaoassi, de nohká nubbi
                      dain jus báhcán guoibmi váldá badjelasás jápmán
                      guoimmi siidaoasi, gč. 10. § goalmmát lađđasa.
                      Jus jápmán guoimmi mánná dahje áddjut/áhkkut
                      váldá badjelasás siidaoasi 15. § mielde, de ii
                      noga nubbi siidaoassi.</p>
    <p type="text">Jus náittosdilli dahje ovttasássan
                      nohká earaládje go jápmima bokte, de
                      mieldeovddasvástideaddji guoibmi massá nuppi
                      lađđasa mearrádusa mielde vuoigatvuođa leat
                      ovddasvástideaddji jođiheaddjin.
                      Náittosguimmežat/ovttasássit sáhttet datte
                      soahpat ahte son ain sáhttá eaiggáduššat bohccuid
                      siidaoasis dahje ahte son akto galgá leat
                      siidaoasi ovddasvástideaddji jođiheaddji. Dát
                      gusto vaikko son ii deavddáše ge 9. § eavttuid.
                      Dálá lága mielde gáibiduvvo dása guovllustivrra
                      miehtan, gč. 1978-lága 3. § goalmmát lađđasa.
                      Muhto seammaládje go lávdegoddi, de oaivvilda
                      maiddái departemeanta ahte jus
                      náittosguimmežat/ovttasássit vuos leat válljen
                      diekkár čovdosa, de ii berre leat dárbbašlaš
                      guovllustivrras ohcat lobi.</p>
    <p type="text">Goalmmát lađđasa mielde galget
                      jođiheaddjeovddasvástádusa rievdamat vuosttaš ja
                      nuppi lađđasiid mielde dieđihuvvot
                      guovllustivrii.</p>
    <section>
      <p type="title">§ 15
                      Siidaoasi jođihanovddasvástádusa
                      sirdin</p>
    </section>
    <p type="text">Paragráfa galgá reguleret
                      dilálašvuođaid jus siidaoasi jođiheaddji mearrida
                      juogo heaitit jođiheaddjin dahje son jápmá, ja
                      vástida lávdegotti evttohan § 4 – 7.</p>
    <p type="text">Vuosttaš lađđasa mielde sáhttá
                      okta gii ii šat áiggo leat siidaoasi
                      jođiheaddjin, sirdit jođiheami eará olbmui geas
                      lea vuoigatvuohta eaiggáduššat bohccuid
                      siidaoasis. Eaktun lea ahte ii leat ásahuvvon
                      buohtalas álggahansiidaoassi. Jus nu lea, de
                      šaddá buohtalas álggahansiidaoasi jođiheaddji
                      automáhtalaččat dábálaš siidaoasi jođiheaddjin,
                      jus dábálaš jođiheaddji heaitá.</p>
    <p type="text">Nuppi lađđasis lea gáibádus ahte
                      siidaoasi ođđa jođiheaddji galgá leat válddáláš
                      ja galgá leat leamaš boazodoalus ovttas
                      jođiheddjiin golbma jagi. Eaktuduvvo ahte
                      siidaoassi sirdojuvvo rávisolbmui geas lea máhttu
                      ja hárjáneapmi sihke dábálaš boazodoallobargguin
                      ja guoskevaš siidda doaibmadilálašvuođaid hárrái.
                      Guovllustivra sáhttá erenoamáš dilálašvuođain
                      dohkkehit sirdit siidaoasi mánnái dahje
                      áhkkubii/áddjubii gii ii leat válddálášvuođa
                      agis, dahje gii ii leat leamaš boazodoalus golbma
                      jagi. Diekkár mearrádus lea dárbbašlaš garvin
                      dihte váivves dahje unohis dilálašvuođaid
                      árbbolaččaid guovdu. Jus agivuloš mánná váldá
                      badjelasás siidaoasi, de gustojit dábálaš
                      láhkamearrádusat almmolaš áššefuolaheami
                      birra.</p>
    <p type="text">Goalmmát lađas sihkkarastá ovdalaš
                      jođiheaddji vejolašvuođa ain eaiggáduššat
                      bohccuid siidaoasis. Dát lea ovdalaš eaiggáda
                      vuoigatvuohta beroškeahttá 10. § nuppi lađđasa
                      prinsihpain.</p>
    <p type="text">Njealját lađas regulere
                      dilálašvuođaid goas siidaoasi jođiheaddji jápmá,
                      ii ge leat dahkkon mearrádus nugo namuhuvvon
                      vuosttaš lađđasis. Nugo lávdegoddi evttohii, de
                      ii leat lágas geažuhuvvon guhtemuš
                      vuoigatvuođalaččain de galgá jođihišgoahtit
                      siidaoasi. Dakkár geažuheamit sáhtáše fargga
                      šaddat vuostálaga árbevieruin ja gažaldaga soaitá
                      fertet čoavdit árbejuohkima láhkamearrádusaid
                      bokte. Boazodoalus ii leat boarrásepmosa
                      vuoigatvuohta seammaládje go eanandoalus lea,
                      baicca lea nuoramusas čielgaset vuoigatvuohta.
                      Nugo lávdegoddi, de ii departemeanta ge ane
                      vuogasin árvalit diekkár njuolggadusaid. Nuppi
                      lađđasa mearrádusat gustojit seammaládje, nu ahte
                      boazodoallofágalaš gelbbolašvuohta lea
                      dárbbašlaš. Jus ii leat sáhka sirdit siidaoasi
                      mánnái dahje áhkkubii/áddjubii, de ii sáhte
                      spiehkastit gáibádusas ahte galgá leat
                      válddáláš.</p>
    <p type="text">Go siidaoasi jođiheaddji jápmá, de
                      sáhttá ohcat guovllustivrras lobi vurket
                      siidaoasi dassážii go mánná, áddjut/áhkkut dahje
                      eará olmmoš geas 9. § mielde lea vuoigatvuohta
                      eaiggáduššat bohccuid siidaoasis, šaddá
                      válddáláš, gč. viđát lađđasa. Dá lea ođđa
                      mearrádus lávdegotti árvalusa ektui, ja ággan lea
                      ahte dihto dilálašvuođain sáhttá diekkár ortnet
                      leat dárbbašlaš dan sadjái go ahte vuolleahkásaš
                      váldá badjelasás siidaoasi nuppi lađđasa nuppi
                      cealkaga mielde. Eaktuduvvo ahte dát dáhpáhuvvá
                      dušše erenoamáš oktavuođain, go siidii ii leat
                      buorre go leat <span type="quote">«oađđi»</span> siidaoasit guhkit
                      áigge.</p>
    <p type="text">Guđát lađđasa mielde galgá
                      siidaoasi sirdin dieđihuvvot guovllustivrii, mii
                      galgá dárkkistit lobálašvuođa formála eavttuid
                      ektui.</p>
    <section>
      <p type="title">§ 16
                      Siidaoasi heaittiheapmi</p>
    </section>
    <p type="text">Mearrádusat vástidit lávdegotti
                      árvalan § 4 – 8. Dáppe leat njuolggadusat
                      siidaoasi heaittiheami birra.</p>
    <p type="text">Vuosttaš lađđasis čujuhuvvo mii
                      galgá dáhpáhuvvat jus siidaoasi eaiggát heaitá
                      dahje jápmá ovdal go ovddasvástádus lea
                      sirdojuvvon eará vuoigatvuođalažžii. Dalle galgá
                      siidaoassi heaittihuvvot dahje bohccot
                      vuvdojuvvot jus eai sirdojuvvo eará siidaoassái
                      dahje buohtalas álggahansiidaoassái.
                      Orohatstivrras lea ovddasvástádus dán hárrái,
                      dahje nammaduvvon gulahallanolbmos jus ii leat
                      stivra ásahuvvon. Heaittiheami goluid galgá
                      gokčat bohccuid vuovdimiin.</p>
    <p type="text">Nuppi lađđasis nannejuvvo ahte
                      buohtalas álggahansiidaoasi heaittiheami
                      oktavuođas dahje jus buohtalas álggahansiidaoasi
                      jođiheaddji jápmá, de manná dat ruovttoluotta
                      siidaoassái mas buohtalas álggahansiidaoassi lea
                      vuolggahuvvon. Diekkár heaittiheapmi
                      mielddisbuktá ahte siidaoasi eaiggát sáhttá
                      ásahit ođđa buohtalas álggahansiidaoasi eará
                      olbmui gii deavdá eavttuid.</p>
    <p type="text">Goalmmát lađđasa mielde galgá
                      heaittiheapmi vuosttaš ja nuppi lađđasiid mielde
                      dieđihuvvot guovllustivrii.</p>
    <p type="text">Sáhttet čuožžilit erenoamáš
                      gažaldagat siidaosiid hárrái main boazolohku ja
                      doaibma lea nu unni ahte ii báljo sáhte
                      boazodoallun gohčodit. Lávdegoddi lea árvalan
                      ahte siidaoasit main viđa jagis eai leat leamaš
                      badjel 50 bohcco galget sáhttit heaittihuvvot.
                      Dát lea departemeantta oaivila mielde vuogas
                      rádji, ja departemeanta doarju árvalusa, gč.
                      maŋemus lađđasa. Nugo lávdegoddi nai árvalii, de
                      evttoha departemeanta ahte go boazolohku lea
                      vuollel 50 njealját jagi, de galgá dieđihuvvot
                      heaittiheami birra.</p>
    <section>
      <p type="title">§ 17
                      Bohccuid oamasteapmi 2. kapihttala njuolggadusaid
                      vuostá</p>
    </section>
    <p type="text">Nugo lávdegoddi deattuha, de
                      sáhttet bohccuid doallamii 2. kapihttala
                      njuolggadusaid vuostá leat máŋga ákka. Jus son ii
                      deavdde 9. § eavttuid bohccuid eaiggáduššama
                      hárrái, de lea dušše okta čoavddus, namalassii
                      vuovdit bohccuid dahje sirdit daid earái geas lea
                      vuoigatvuohta. Eará oktavuođain sáhttá leat ahte
                      bohccot eai leat registrerejuvvon siidaoassái
                      nugo gáibiduvvo 9. § nuppi lađđasis. Dalle sáhttá
                      son gohčohallat heaittihit lobihis doaimma dan
                      bokte ahte registrereha daid siidaoassái. Jus dat
                      ii lihkostuva, de ferte bohccuid daguhit earái
                      dahje njuovvat.</p>
    <p type="text">Jus geasku ii čuvvojuvvo, de
                      sáhttet čađahuvvot bággendoaimmat 11. kapihttala
                      njuolggadusaid mielde, ja dasa lassin sáhttá leat
                      ráŋggáštusovddasvástádus.</p>
    <p type="text">Eará boazoeaiggádat dahje
                      guoskevaš bealit eai dárbbaš vuordit dassá
                      guovllustivra dahká juoidá. Jus leat rievttálaš
                      beroštumit, de sáhttá ášši ovddidit
                      riektevuogádahkii.</p>
    <section>
      <p type="title">§ 18
                      Boazodoallodieđáhus</p>
    </section>
    <p type="text">Mearrádusat vástidit lávdegotti
                      árvalan § 4 – 11. Dát mearrádus lea maiddái dálá
                      lága § 19, muhto evttohuvvo dál veahá
                      álkidahttot.</p>
    <p type="text">Vuosttaš lađđasis nannejuvvo ahte
                      siidaoasi jođiheaddji galgá jahkásaččat sáddet
                      guovllustivrii dieđu boazodoalus birra.
                      Njuolggadus guoská maiddái buohtalas
                      álggahansiidaoasi jođiheaddjái, gč. 12. § viđát
                      lađđasa, mii nanne ahte buohtalas
                      álggahansiidaoasi jođiheaddjis leat lága mielde
                      seamma vuoigatvuođat ja geatnegasvuođat go
                      dábálaš siidaoasi jođiheaddjis.</p>
    <p type="text">Nubbi lađas addá válddi mearridit
                      dárkilet njuolggadusaid dieđáhusa sisdoalu birra
                      jna.</p>
    <p type="text">Goalmmát lađđasis lea lávdegoddi
                      árvalan jávohisvuođageatnegasvuođa dieđáhusa
                      sisdoalu hárrái boazologu ja eará persovnnalaš
                      áššiid birra.</p>
    <p type="text">Sáhttá gal eahpidit gullá go
                      boazolohku persovnnalaš dieđuide. Departemeanta
                      datte ii oainne ahte jávohisvuođageatnegasvuohta
                      maiddái ovttaskas olbmuid boazologu hárrái lea
                      eará deasttaid ja hálddahuslaš dárbbuid vuostá,
                      ii ge oainne ákka rievdadit lávdegotti
                      árvalusa.</p>
    <section>
      <p type="title">§ 19
                      Guohtunvuoigatvuohta</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 5 – 1 ja dálá lága 11.
                      §.</p>
    <section>
      <p type="title">§ 20
                      Áigodatguohtumat</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 5 – 2 ii ge dat leat dálá
                      lágas. Ulbmilin lea čalmmustahttit,
                      vuosttažettiin olggosguvlui, ahte boazodoalus
                      leat iešguđetlágán guohtumat iešguđet áiggis
                      jagis, ja ahte ii leat dušše dihto meari areálas
                      sáhka. Dihtomielalašvuohta dán birra lea
                      deaŧalaš, eandalii jus lea sáhka eatnamiid
                      geavaheamis eará doaimmaide go boazodollui.</p>
    <section>
      <p type="title">§ 21
                      Vuoigatvuohta visttiide, áittiide
                      jna.</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 5 – 3 ja dálá lága 10. §
                      vuosttaš lađđasa nr. 1 ja 2 ja nubbi lađas.</p>
    <section>
      <p type="title" xml:lang="nob">§ 22
                      Johtingeainnut</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 5 – 4 ja dálá lága 10. §
                      vuosttaš lađđasa nr. 4.</p>
    <p type="text">Johtingeainnut leat erenoamážit
                      suodjaluvvon lága bokte. Johtingeainnut čatnet
                      oktii áigodatguohtumiid ja leat áibbas
                      dárbbašlaččat guovllu boazodollui.</p>
    <section>
      <p type="title">§ 23
                      Mohtorjohtolat</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 5 – 7 ja dálá lága § 10
                      vuosttaš lađđasa nr. 3.</p>
    <p type="text">Sisdoallun lea boazodoalu
                      mohtorfievrruid dárbbašlaš geavaheapmi. Ii leat
                      eahpádus das ahte boazodoallu dárbbaša
                      mohtorfievrruid meahcis. Dat datte mielddisbuktá
                      ovddasvástádusa vuhtii váldit birasárvvuid ja
                      rašes luonddu.</p>
    <section>
      <p type="title">§ 24
                      Áiddit ja eará rusttegat</p>
    </section>
    <p type="text">Mearrádusas lea seamma sisdoallu
                      go lávdegotti § 5 – 8 ja dálá lága 12. §.</p>
    <section>
      <p type="title">§ 25
                      Boaldámušat ja muorat sámi
                      boazodoalloguovllus</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 5 – 5 ja dálá lága 13.
                      §.</p>
    <section>
      <p type="title">§ 26
                      Bivdu ja guolásteapmi sámi
                      boazodoalloguovllus</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 5 – 6 ja dálá lága 14.
                      §.</p>
    <p type="text">Deattuhuvvo ahte boazoeaiggádiin
                      sáhttet dološ áiggi rájes geavaheami olis leat
                      viidát bivdo- ja guolástanvuoigatvuođat go dat
                      mat dán mearrádusas bohtet ovdan, gč. lávdegotti
                      mearkkašumiid §:ii 5 – 6.</p>
    <section>
      <p type="title">§ 27
                      Boazodoallu</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 6 – 1. Vuosttaš lađđasis
                      lea njuolggadus das movt boazoeaiggát galgá
                      doaimmahit iežas boazodoalu. Njuolggadussan leat
                      buorit boazodoallodábi prinsihpat, maid sáhttá
                      leat vuogas lága bokte nannet.</p>
    <p type="text">Nuppi lađđasis deattuhuvvo
                      ovddasvástádus mii juohke boazoeaiggádis lea lága
                      ja orohaga doaibmanjuolggadusaid olis.</p>
    <section>
      <p type="title">§ 28
                      Geahčču</p>
    </section>
    <p type="text">Lávdegoddi lea dákko evttohan
                      mearrádusa guođoheami birra. Gulaskuddamis lea
                      boahtán stuora vuosteháhku dasa ahte dákkár sátni
                      váldo láhkii, nugo 8. kapihttalis boahtá ovdan,
                      go dat ii heive dán áigge, ja sáhttá muđui
                      dagahit boasttu áddejumi.</p>
    <p type="text">Departemeanta evttoha dan sadjái
                      doahpaga geahčču. Departemeantta mielas lea dát
                      vuohkkaset dajaldat mearrádusa ulbmila ektui, mii
                      lea bures doaibmi boazodoallu mii ii leat
                      dárbbašmeahttun vahágin ja hehttehussan
                      siskkáldasat ii ge eará beroštumiid ektui.</p>
    <section>
      <p type="title">§ 29
                      Geahčadeapmi</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 6 – 3.</p>
    <p type="text">Vuoigatvuohta geahčadit lea
                      deaŧalaš buori ja ortnetlaš boazodoalus, ja dat
                      lea árbevirolaš vierru boazodoalus. Guovddáš
                      bealli dás lea ahte galgá lágidit ealu nu ahte
                      sáhttá geahčadit dalle go soames dan gáibida.
                      Lávdegoddi lea dárkileappot čielggadan dán iežas
                      mearkkašumiin mearrádussii.</p>
    <section>
      <p type="title">§ 30
                      Eará siiddaid bohccot</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 6 – 4.</p>
    <p type="text">Sisdoallun lea dábálaš
                      vuollisvuohta ja beroštupmi. Lávdegoddi lea
                      dárkileappot čielggadan dán iežas mearkkašumiin
                      mearrádussii.</p>
    <section>
      <p type="title">§ 31
                      Rátkkašeapmi</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 6 – 5. Rátkkašeami
                      njuolggadusat leat deaŧalaš ortnetnjuolggadusat.
                      Lávdegoddi čielggada dárkilit rátkkašeami
                      iešguđet beliid, ja mii čujuhit dasa.</p>
    <p type="text">Lávdegottis ledje sierra
                      mearrádusat gárddástallama dieđiheami birra (§ 6
                      – 6). Departemeantta mielas lea dárbbašmeahttun
                      bidjat dakkár mearrádusa sierra paragráfan ja dan
                      dihte leat baicca dán paragráfa maŋemus ja nubbin
                      maŋemus lađasin.</p>
    <section>
      <p type="title">§ 32
                      Mearkavuoigatvuohta</p>
    </section>
    <p type="text">Mearrádus lea buori muddui seamma
                      go láhkalávdegoddi lei árvalan, ja sisdoallu ii
                      leat rievdan dálá rievtti ektui.</p>
    <p type="text">Vuosttaš lađđasa nr. 1 ja 2 leat
                      sisdoalu dáfus seamma go dálá lága § 3 vuosttaš
                      lađas. Nr. 3 deattuha ahte ferte leat
                      gullevašvuohta siidaoassái.</p>
    <p type="text">Nubbi lađas lea seamma go dálá
                      lága § 3 nubbi lađas dan birra ahte son gii
                      adopterejuvvo lea ovttadássásaš iežasriegádahtton
                      mánáiguin.</p>
    <p type="text">Goalmmát ja njealját lađđasa
                      mearrádusat čuvvot iešalddiset §§ 13 ja 14
                      mearrádusaid olis.</p>
    <p type="text">Viđát lađas boahtá iešalddis 9. §
                      goalmmát lađđđasa olis.</p>
    <section>
      <p type="title">§ 33
                      Merkengeatnegasvuohta</p>
    </section>
    <p type="text">Mearrádus nanne seammaládje go
                      dálá láhka ahte buot bohccot sámi
                      boazodoalloguovllus galget merkejuvvot eaiggáda
                      merkii.</p>
    <p type="text">Boazodoalloláhkalávdegoddi lea
                      árvalan ahte merkema áigemearri galgá leat
                      njukčamánu 31. beaivi jagi maŋŋel go miessi lea
                      riegádan, geahča lávdegoddi árvalan § 7 – 1.
                      Lávdegoddi oaivvilda ahte jus merkenáigi lea
                      golggotmánu 31. beaivvi, de oalgguha dat olbmuid
                      oamastallat earáid misiid, ja ahte soames
                      guovlluin ipmirduvvo nu ahte geažotbeallji lea
                      oktasašopmodat maŋŋel golggotmánu 31.
                      beaivvi.</p>
    <p type="text">Departemeanta lea gávnnahan ahte
                      merkenáigemearri ain galgá leat golggotmánu 31.
                      beaivi. Buresdoaibmi boazodoalu dovdomearka lea
                      ahte váldomerken čađahuvvo geasset/čakčat.
                      Deattuhuvvo maiddái ahte áigemearri golggotmánu
                      31. beaivi ii rievdat eaiggátvuođa miessái mii
                      čuvvoda merkejuvvon álddu. Miessi mii čuovvu
                      merkejuvvon álddu maŋŋel golggotmánu 31. beaivvi,
                      sáhttá guolgamerkejuvvot, geahča § 38.</p>
    <p type="text">Jus miessi ii leat merkejuvvon
                      ovdal golggotmánu 31. beaivvi, de sáhttá
                      guovllustivra erenoamáš dilálašvuođain guhkidit
                      áigemeari, muhto ii guđege dáfus guhkkelii go
                      miessemánu 31. beaivái nuppe jagi.</p>
    <p type="text">Merket galgá elliidsuodjalusa
                      mearrádusaid mielde, mat earret eará
                      sisttisdollet ahte bealji ii galgga merket
                      buolašin.</p>
    <section>
      <p type="title">§ 34
                      Merkenvuogit</p>
    </section>
    <p type="text">Mearkkas leat váldosánit ja
                      lassisánit. Dán lágas mearkkašit <em type="italic">váldosánit</em> bearraša mearkaoali. Ii leat
                      dábálaš suovvat lassisániid earáide go lagamus
                      olbmuide, ja dalle čálihuvvo mearka oktan
                      lassisániiguin ođđa mearkan. Dát dahkko
                      merkenárbevieruid mielde, ja lea álki oaidnit
                      ahte mearkkat gullet ovtta oallái ja nu lea álkit
                      diehtit gosa mearka gullá.</p>
    <p type="text">Earret go dás bajábealde
                      namuhuvvon, de ii leat dábálaš čálihuvvon merkii
                      bidjat lassisániid go eaiggátvuohta jorrá earái.
                      Jus boazu jorrá ođđa eaiggádii, de galgá merket
                      bealljegilkoriin dahje eará heivvolaš vugiin,
                      omd. datachipsain. Dát sáhttet leat bohccot maid
                      lea ožžon bálkán barggu ovddas, rista-,
                      konfirmašuvdna- ja headjaskeaŋkan ja
                      ealihanbohccuid oastin. Diekkár merkema galgá
                      dieđihit ja duođaštit.</p>
    <p type="text">Guolgamearka čájeha gii lea miesi
                      eaiggát, ja lea gaskaboddosaš mearkan dassážii go
                      bealljemerkejuvvo. Guolgamerket sáhttá maid eará
                      oktavuođain, omd. čájehan dihte ahte son geahččá
                      eará siidda bohcco.</p>
    <section>
      <p type="title">§ 35
                      Mearkka rievdadeapmi</p>
    </section>
    <p type="text">Dát mearrádus lea ođas ja nanne
                      ahte ii leat lohpi rievdadit mearkka. Lobihis
                      rievdadeapmi ráŋggáštuvvo suolavuohtan.
                      Rievdademiin oaivvilduvvo dás ovdalaččas
                      merkejuvvon bealji buotlágán čuohppan, geahča
                      lávdegotti čielggadeami čuoggás 9.4.4.</p>
    <p type="text">Dát mearrádus sáhttá boahtit atnui
                      jus gávdnojit bohccot main leat sánit dahje
                      lasáhusat mat eai leat dohkkehuvvon. Čujuhit
                      muđui § 34 mearkkašumiide.</p>
    <section>
      <p type="title">§ 36
                      Geažotbeljiid ja lobihemet merkejuvvon bohccuid
                      vuovdin</p>
    </section>
    <p type="text">Departemeanta eaktuda ahte buot
                      bohccot merkejuvvojit mearkanjuolggadusaid
                      mielde, ja doarju muđui láhkalávdegotti
                      mearkkašumiid.</p>
    <section>
      <p type="title">§ 37
                      Mearkalávdegoddi ja váiddaásahus</p>
    </section>
    <p type="text">Nugo čilgejuvvon kapihttalis 8.21,
                      de ii árvaluvvo rievdadit boazodoalu almmolaš
                      hálddašeami. Dan dihte ii oaččo fylkkamánni
                      makkárge sajádaga mearkamearrádusaid hárrái nugo
                      lávdegoddi lei árvalan.</p>
    <p type="text">Mearkalávdegottit leat
                      jurddašuvvon organiserejuvvot nugo dál lea
                      mearriduvvon mearkanjuolggadusain. Lávdegotti
                      árvalusa mielde evttohuvvo datte ásahit
                      váiddaásahusa mearkaáššiid várás, man
                      boazodoallostivra nammada. Dál lea
                      boazodoallostivra ieš váiddaásahussan
                      mearkaáššiin, muhto lea čájehuvvon ahte dat
                      ortnet ii leat áibbas vuogas.</p>
    <p type="text">Departemeanta addá dárkilet
                      njuolggadusaid áššegieđahallamii, dás maiddái
                      registrerendivada, bealljegilkoriid ja
                      váiddagieđahallama birra, gč. §§ 39 ja 41.</p>
    <section>
      <p type="title">§ 38
                      Mearkka sisačáliheapmi ja sihkkun</p>
    </section>
    <p type="text">Bures doaibmi boazodoallu dárbbaša
                      formaliserejuvvon vuogi boazomearkkaid
                      sisačáliheapmái ja sihkkumii. Sisačáliheapmi
                      galgá dahkkot dainna lágiin ahte mearkaregisttar
                      oažžu dárbbašlaš notoritehta.</p>
    <p type="text">Evttohus lea veahá rievdaduvvon
                      láhkalávdegotti árvalusa ektui. Evttohus lea
                      lávdegotti árvalan § 7 – 4 ja § 7 – 7
                      seaguhus.</p>
    <p type="text">Njealját lađas departemeantta
                      evttohusas nanne ahte mearka, mii ii leat leamaš
                      anus maŋemus njeallje jagi, <em type="italic">sáhttá</em> sihkkojuvvot. Lávdegoddi lea
                      dadjan ahte mearka <em type="italic">galgá</em>
                      heaittihuvvot jus ii leat vurkejuvvon nugo
                      lávdegotti árvalusa mielde sáhttá dahkat, geahča
                      lávdegotti árvalan § 7 – 7.</p>
    <p type="text">Go vihkkedallá galgá go mearkka
                      sihkkut, de berre árvvoštallat buresdoaibmi
                      boazodoalu beali ja makkár dárbu mearkaeaiggádis
                      lea doalahit mearkka. Go ásaha mearrádusa
                      <em type="italic">sáhttá</em>-mearrádussan, de vuhtii
                      váldojuvvojit buori muddui dat bealit maid
                      lávdegoddi vuhtii válddii árvalusainis mearkka
                      vurkema birra.</p>
    <p type="text">Mearkalávdegottit galget fuolahit
                      ahte bearrašiid mearkaoalit doalahuvvojit.
                      Dievasmahtti njuolggadusaid mearrideamis sáhttá
                      mearkalávdegoddi ásahit alccesis reaiddu mii
                      veahkeha bisuhit báikkálaš mearkaárbevieruid.</p>
    <section>
      <p type="title">§ 39
                      Áššegieđahallan</p>
    </section>
    <p type="text">Dás leat mearrádusat
                      áššegieđahallama birra, mat dál leat
                      mearkanjuolggadusain.</p>
    <p type="text">Departemeanta čuovvola lávdegotti
                      árvalusa das ahte berrejit addot dárkilet
                      njuolggadusat mearkalávdegotti
                      áššegieđahallamii.</p>
    <section>
      <p type="title">§ 40
                      Dievasmahtti njuolggadusat mearkkaid
                      birra</p>
    </section>
    <p type="text">Departemeanta oaivvilda ahte lea
                      dárbbašlaš ahte láhka addá vejolašvuođa addit
                      dárkilet njuolggadusaid mearkkaid birra. Dakkár
                      njuolggadusat leat jurddašuvvon earret eará
                      dárkileappot mearridit makkár sánit ožžot leat ja
                      guđet sánit sáhttet ovtta mearkkas adnot, ja
                      heivehan dihte merkenvugiid dađi mielde go áiggit
                      rivdet. Duogážin dasa lea earret eará ahte muhtun
                      guovlluin ohcet oallugat ođđa mearkkaid.</p>
    <section>
      <p type="title">§ 41
                      Merken olggobealde sámi
                      boazodoalloguovllu</p>
    </section>
    <p type="text">Olggobealde sámi
                      boazodoalloguovllu leat boazosearvvit Jotunheimen
                      birrasiin, ja vel Rendalen boazosearvi. Nu movt
                      lávdegoddi árvalii, de evttohuvvo ahte
                      departemeanta mearrida njuolggadusaid merkema
                      birra olggobealde sámi boazodoalloguovllu, go
                      doppe leat dihto erenoamáš dilálašvuođat.</p>
    <p type="text">Rendal boazosearvi, mii doaimmaha
                      erenoamáš doallovuogi, gos čađahit priváhta
                      bohccuid bivddu báhčima bokte, lea čuldojuvvon
                      merkengeatnegasvuođas dálá lága § 16 njealját
                      lađđasa čuoldinmearrádusa olis. Čujuhuvvo od.prp.
                      nr. 28 (1994 – 95) ja Stuoradikki
                      gieđahallamii.</p>
    <p type="text">Dát čuoldinvejolašvuohta
                      vurdojuvvo jotkojuvvot evttohuvvon § 41 olis.</p>
    <section>
      <p type="title" xml:lang="swe">§ 42
                      Orohat</p>
    </section>
    <p type="text">Njuolggadusat orohatjuohkima ja
                      eará áššiid birra leat dálá boazodoallolága 2.
                      paragráfas. Orohatjuohkinnjuolggadusat berrejit
                      čorgatvuođa dihte leat sierra paragráfas.</p>
    <p type="text">Nugo lávdegoddi nai deattuha, de
                      berre orohatjuohku nu guhkás go vejolaš vástidit
                      guoskevaš guovllu siiddaid vuoigatvuođadiliide.
                      Vissis dilálašvuođaid geažil sáhttá leat váttis
                      olahit ollislaš vástideami, ja dan dihte berre ge
                      lágas deattuhit ahte orohatrádji ii dárbbaš álo
                      leat seamma go guohtunrádji, vaikko nu berre leat
                      dušše hui erenoamáš dilálašvuođain. Lávdegottis
                      lei unnitlohku mii oaivvildii ahte orohatrádji
                      maiddái galgá leat vuoigatvuođarádji.</p>
    <p type="text">Orohatjuohkin ii ge sáhte ovttage
                      joavkkus váldit eret árbevirolaš
                      guohtunvuoigatvuođaid, gč. ovdamearkan duomu
                      Brønnøysund gielddarievttis borgemánu 27. b.
                      1984. Rt. 1988 s. 1217, Korssjøfjellduopmu bidjá
                      maiddái dán vuođđun.</p>
    <p type="text">Rájit eai galgga hehttet
                      rádjerasttideaddji ovttasbarggu boazodolliid
                      gaskka, gos dat lea lunddolaš.</p>
    <p type="text">Vuosttaš lađas: Boazodoallostivra
                      mearrida orohatjuogu. Seamma njuolggadus lea
                      1978-lágas, gč. 2. § nuppi lađđasa vuosttaš
                      cealkaga. Orohatjuohku ii leat loahpalaš.
                      Boazodoallostivra sáhttá rievdadit dan.</p>
    <p type="text">Dajaldat ahte <span type="quote">«galgá deattuhit
                      ahte orohaga boazodollui šaddet lunddolaš ja
                      ávkkálaš rájit»</span> lea dálá njuolggadusaid viidáset
                      joatkin, gč. 1978-lága 2.§ nuppi lađđasa njealját
                      cealkaga. Orohatjuohkimis galgá deattuhit
                      vieruiduvvan geavaheami, gč. maiddái 1978-lága §
                      2 nuppi lađđasa viđát cealkaga. Dát mearkkaša
                      ahte orohahkii galget gullat siiddat mat
                      árbevirolaččat leat leamaš orohaga geográfalaš
                      guovlluin. Dát boazoeaiggádat leat lunddolaš
                      joavkun guovllu doaibmanjuolggadusaid hábmemis,
                      ja sis lea oktasaš beroštupmi suodjalit
                      boazoguohtumiid. Vieruiduvvan geavaheapmi čájeha
                      maiddái gokko guovllu geográfalaš rájit berrejit
                      mannat. Jus guovllu leat iešguđet boazodoallit
                      atnán áiggi mielde, nu ahte ii oktage sáhte
                      čuoččuhit vieruiduvvan geavaheami, de sáhttá
                      boazodoallostivra friddjabut mearridit ráji.</p>
    <p type="text">Nugo lávdegoddi čujuha, de ii leat
                      dušše vieruiduvvan geavaheapmi mii mearrida gokko
                      orohatrájit galget mannat. Orohaga siskkobealde
                      soaitá ovttaskas joavkkuid vieruiduvvan
                      geavaheamis maid leat mearkkašupmi, omd.
                      doaibmanjuolggadusaid hábmema hárrái
                      láhkaevttohusa 7. kapihttala mielde. Orohaga
                      siskkobealde eai leat boazodolliin iešalddis
                      ovttalágán ja seamma vuoigatvuođat olles areálii
                      miehtá orohaga. Iešguđet guovlluid vieruiduvvan
                      geavaheapmi bisuhuvvo.</p>
    <p type="text">Nuppi lađđasis daddjo ahte
                      orohagas galggaše leat buot áigodatguohtumat. Dat
                      dahká orohaga ja resurssaid hálddašeami álkibun
                      ja čielgaseabbon. Nordlánddas, gos ođđa
                      orohatjuohkin lea čađahuvvon, gullet juohke
                      orohahkii dál dihto ja birra jagi
                      áigodatguohtumat, earret dain main leat
                      dálveguohtumat Ruoŧas. Seammaládje lea
                      Nuorta-Finnmárkkus ođđaásahuvvon orohagas nr
                      16.</p>
    <p type="text">Finnmárkkus muđui leat jagi
                      guohtumat máŋgga orohagas. Go daddjo ahte
                      Guovdageainnu boazoeaiggát gullá dihto orohahkii,
                      de oaivvilduvvo geasseorohat. Sus lea čakča- ja
                      dálveguohtun ovdamearkka dihte orohagas 30 a.
                      Dasa lassin johtá son earáid geasseorohagaid čađa
                      jus alddis lea geasseorohat sullos dahje
                      njárggas.</p>
    <p type="text">Iešguđet guovlluid vieruiduvvan
                      geavaheapmi bissu. Nu go láhkaevttohusa 7.
                      kapihttalis boahtá ovdan, de evttohuvvo ahte
                      orohat galgá ráhkadit doaibmanjuolggadusaid, ja
                      dát doaibmanjuolggadusat galget ráhkaduvvot
                      guovlluid vieruiduvvan geavaheami vuođul.</p>
    <p type="text">Goalmmát lađđasis deattuhuvvo ahte
                      orohatrájit eai leat čavgadis vuoigatvuođarájit,
                      muhto ahte lea lohpi ovttasbargat orohatrájiid
                      rastá, geahča vuosttaš cealkaga.</p>
    <p type="text">Sáhttá jurddašit ovttasbarggu
                      guovtti ránnjáorohaga orohatstivrraid gaskka.
                      Ovttasbargu sáhttá maiddái leat iešguđet
                      orohagaid boazodolliid gaskka. Lunddolaš
                      ovttasbargu lea erenoamáš áigeguovdil guovtti
                      siidda gaskka mat gullet goabbat orohahkii, muhto
                      main leat guohtumat lahkalaga. Nugo namuhuvvon
                      ovdalis, de eai dárbbaš orohatrájit iešalddiset
                      leat vuoigatvuođarájit. Orohahkii gullet
                      boazoeaiggádat geain váldo guohtumat leat orohaga
                      siskkobealde, muhto sis sáhttet áigodagaid leat
                      guohtumat olggobealde dáid rájiid.</p>
    <p type="text">Erenoamážit dálveguohtumiin eai
                      leat leamaš čielga siidarájit. Dihto guovllus
                      sáhttá leat dihto siiddas ovddemusriekti guođohit
                      čakčadálvve, muhto eará siiddat sáhttet guođohit
                      doppe go duot lea mannan eret. Váttis dálvviid
                      sáhttet iešguđet siiddat ovttasbargat guovlluid
                      geavaheami hárrái, ja dakkár ovttasbargu sáhttá
                      maiddái leat orohatrájiid rastá. Muđui geavaše
                      orohatráji lagamus siiddat mihá váddáset dillái
                      go orohaga eará siiddat. Dakkár oaidnu
                      orohatrájiide go lea goalmmát lađđasis, dahká
                      maiddái orohatrájiid mearrideami mihá ráfáleabbon
                      go garreset mearrádusa ásaheapmi dagašii.</p>
    <p type="text">Goalmmát lađđasa nubbi cealkka
                      nanne ahte orohatjuohku ii hehtte ovtta siidda
                      boazodolliid geavaheamis guohtumiid olggobealde
                      iežaset orohaga go dasa lea erenoamáš
                      riektevuođđu. Lávdegotti árvalusa ektui lea dákko
                      lasihuvvon ahte riektevuođuin oaivvilduvvo
                      riektevuoimmálaš duopmu dahje soahpamuš mii
                      guoská buot gullevaš siiddaide. Orohagaid
                      mearkkašupmi lea vuosttažettiin leat hálddahuslaš
                      ovttadahkan. Jus guovllu leat máŋggaid buolvvat
                      atnán de sáhttá dat addit vuoigatvuođaid
                      prinsihpaid mielde mat gusket geavaheapmái dološ
                      áiggi rájes, ja dat leat vuoigatvuođat mat eai
                      ihcalis noga orohatrájiid mearrideami geažil.
                      Ovdamearkan lea nugo namuhuvvon duopmu man
                      Brønnøysund gielddariekti celkkii borgemánu 27.
                      beaivvi 1984.</p>
    <section>
      <p type="title">§ 43
                      Orohatstivra</p>
    </section>
    <p type="text">1978-lága § 8 vuosttaš lađđasa
                      mielde galgá juohke orohat ásahit orohatstivrra
                      man orohaga boazoeaiggádat válljejit iežaset
                      gaskkas. Dát njuolggadus lea bisuhuvvon paragráfa
                      vuosttaš lađđasis.</p>
    <p type="text">Láhkaevttohusa § 44 mielde galgá
                      orohatstivra bargat dan ala ahte doalaha orohaga
                      resursan orohaga boazodollui. Orohat oažžu
                      maiddái doaimmaid mat gullet eatnamiid siskkáldas
                      hálddašeapmái, earret eará doaibmanjuolggadusaid
                      ráhkadeami bokte.</p>
    <p type="text">Vuođđun lea ahte orohatstivra
                      galgá ovddastit orohaga iešguđet beroštumiid.</p>
    <p type="text">Stuora orohagain gos eai soaitte
                      buot beroštumit ožžon stivrasaji, lea deaŧalaš
                      ahte maiddái sii geat eai leat stivrras besset
                      oaiviliid ovddidit ovdal go orohatstivra dahká
                      mearrádusaid. Dát lea ge doaibmanjuolggadusaid
                      evttohusa duogážin, geahča § 57.</p>
    <p type="text">Orohatstivrra birra leat oalle
                      dárkilis njuolggadusat. Dat lea dárbbašlaš
                      eastadan dihte eahpečielggasvuođaid. Maiddái eará
                      sullasaš ovttastumiide leat dárkilis
                      njuolggadusat dákkár áššiid birra, gč. ee. lága
                      gilialmennegiid birra geassemánu 19. b. 1992 nr.
                      59.</p>
    <p type="text">Dálá njuolggadusat orohatstivrraid
                      birra leat mearriduvvon láhkaásahusain, gč.
                      láhkaásahusaid orohatstivrra válljema birra ja
                      dan doaimmaid ja bargovugiid birra, man
                      Eanandoallodepartemeanta lea mearridan njukčamánu
                      4. beaivvi 1987, 1978-lága § 8 viđát lađđasa
                      nuppi cealkaga olis.</p>
    <p type="text">Vuosttaš lađas: Orohaga
                      jienastanvuoigatvuođalaččat válljejit iežaset
                      gaskkas miellahtuid orohatstivrii, gč.
                      seammalágán mearrádusa 1978-lága § 8 vuosttaš
                      lađđasis. Jienastanvuoigatvuohta lea siidaoasi
                      jođiheaddjis, gč. § 10, ja buohtalas
                      álggahansiidaoasis, gč. § 12, vrd. § 49 nuppi
                      lađđasiin. Siidaoasis sáhttet leat bohccot mat
                      gullet earáide, ja gažaldat lea galgá go maiddái
                      dáin boazoeaiggádiin leat jienastanvuoigatvuohta
                      ja sáhttet go sii válljejuvvot stivrii. § 49
                      nuppi lađđasis lea árvaluvvon ahte juohke dábálaš
                      siidaoasis galget leat vihtta jiena. Jođiheaddjis
                      galgá alddis leat unnimusat okta jietna, dahje
                      guokte jus náittosguimmežagain dahje ovttasássiin
                      lea oktasaš siidaoassi. Eará jienaid sáhttá
                      juohkit eará válddáláš boazoeaiggádiidda geain
                      leat bohccot siidaoasis, muhto jođiheaddji dahje
                      jođiheaddjiguovttos sáhttiba ieža atnit buot
                      jienaid. Buohtalas álggahansiidaoasis leat guokte
                      jiena. Stivrii sáhttet válljejuvvot buohkat geain
                      dán vuogi mielde lea jienastanvuoigatvuohta.</p>
    <p type="text">Nubbi lađas <em type="italic">:</em>Lea deaŧalaš, nugo lávdegoddi nai
                      deattuha, ahte orohatstivrras lea nu govda
                      ovddasteapmi ahte eanas beroštumit siiddas ožžot
                      stivralahtu. Dat seamma lea mihttomearrin maiddái
                      dálá njuolggadusain, gč. § 6 maŋemus lađđasa
                      láhkaásahusain mearriduvvon njukčamánu 4. beaivvi
                      1987 orohatstivrra válljema birra, ja dan doaimma
                      ja bargovuogi birra. Muhto otná njuolggadusat eai
                      dáhkit ahte njuolggadus čuvvojuvvo, nugo
                      lávdegoddi maiddái fuomášuhttá. Dan dihte
                      berrejit válganjuolggadusat cealkit ahte iešguđet
                      siiddain galgá leat stivradoaibma vuoruid mielde,
                      ja dalle vuosttažettiin nu ahte ovtta ja seamma
                      joavkkus ii leat eanetlohku máŋga áigodaga
                      maŋŋálaga. Go leat njuolggadusat mat sihkkarastet
                      ahte stivradoaibma manná vuoruid mielde iešguđet
                      siiddaid gaskka, de dahká dat ahte eai boađe dan
                      dillái mii duollet dálle lea leamaš, namalassii
                      ahte okta ja seamma eanetlohku guhkit áigge
                      stivre ja badjelduolbmá orohaga eará
                      beroštumiid.</p>
    <p type="text">Lávdegotti árvalusa jurdda fámu
                      dássema birra lei ahte dat ovddidivččii
                      ovttasbarggu. Otná lágas leat hui ollu
                      mearrádusat maid eiseválddit vuos galget
                      dohkkehit, ja dan sadjái go movttiidahttit
                      boazoeaiggádiid ieža soahpat de váikkuhit
                      njuolggadusat baicca dasa ahte stivrejupmi šaddá
                      badjin vuolás. Departemeanta doarju lávdegotti
                      árvvoštallama dákko.</p>
    <p type="text">Geassesiiddaid boazoeaiggádat
                      válljejit sin geat galget siiddaid ovddastit
                      orohatstivrras. Sii válljejuvvojit geassesiidda
                      jahkečoahkkimis, gč. § 53. Buot geassesiiddat
                      (geasseorohat) galget ovddastuvvot
                      orohatstivrras, jus fal eai leat eanet go čieža.
                      Stivrras sáhttet oainnat leat eanemus čieža
                      lahtu. Orohaga jahkečoahkkimis válljejuvvo
                      orohatovdaolmmožin okta dáin evttohasain maid
                      geassesiiddaid jahkečoahkkin lea válljen. Earát
                      šaddet de dábálaš stivralahttun.</p>
    <p type="text">Evttohusa mielde lea buot
                      geassesiiddain, beroškeahttá sturrodagas, ovtta
                      meari ovddasteapmi stivrras. Lávdegoddi lea
                      guorahallan galggašii go stuorát geassesiiddain
                      leat viidát ovddasteapmi stivrras, muhto
                      eanetlohku anii váttisin evttohit dakkár
                      njuolggadusaid. Departemeanta lea ovttaoaivilis
                      dasa.</p>
    <p type="text">Liikká sáhttá leat nu ahte muhtun
                      orohagain leat geassesiiddat mat leat sakka
                      stuorábut go eará geassesiiddat, ja gos ovtta
                      meari ovddasteapmi ii leat govttolaš. Dan dihte
                      árvaluvvo ahte jus leat garra ákkat, de sáhttá
                      boazodoallostivra čuoldit njuolggadusain mat
                      eaktudit ovtta meari ovddasteami, ja addit stuora
                      geassesiidii eanet saji stivrras. Ferte gal
                      dárkkistit ahte okta geassesiida ii akto boađe
                      eanetlohkui stivrras, gč. mearrádusa goalmmát
                      lađđasa.</p>
    <p type="text">Go ovddasteapmi lea čadnon
                      geassesiiddaide, de sáhttá dat dahkat unnit
                      joavkkuide váttisin oažžut coavcci stivrras.
                      Orohagas sáhttet leat geassesiiddat mat leat
                      stuorábut go earát, ja mat dálvet rátkkašit
                      máŋgan smávit dálvesiidan. Gažaldat lea galggeše
                      go dákkár siiddat sáhttit gáibidit eanet
                      stivraovddasteami. Sáhtášii jurddašit ahte
                      diekkár geassesiida oažžu omd. guokte
                      stivralahtu, muhto ahte dat galgaba gullat
                      goabbat dálvesiidii. Dán birra eai árvaluvvo
                      sierra njuolggadusat, dan dihte go dilálašvuođat
                      sáhttet leat nu iešguđetlágánat iešguđet
                      orohagain. Muhto čujuhuvvo dan váldái mii
                      boazodoallostivrras lea čuoldit lága mearrádusain
                      stivraovddasteami birra, dalle go orohagas lea
                      geassesiida mii lea mihá stuorát go eará siiddat,
                      gč. goalmmát lađđasa. Dalle berre
                      boazodoallostivra gáibidit ahte stivralahtut
                      gullet geassesiidda iešguđet joavkkuide.</p>
    <p type="text">Jus leat eanet go čieža
                      geassesiidda, de válljejuvvojit guhtta eará
                      stivralahtu vuorbádemiin iešguđet geassesiiddaid
                      evttohasaid gaskka. Maŋit jagiid stivra
                      válljejuvvo maiddái vuorbádemiin, jus orohaga
                      jahkečoahkkin ii mearrideačča eará njuolggadusaid
                      dasa movt stivraovddasteapmi galgá leat vuoruid
                      mielde. Sihkkarastin dihte ahte njuolggadusat
                      vuhtii váldet lága ulbmila dan hárrái ahte
                      stivraovddasteapmi manná vuoruid mielde, de galgá
                      guovllustivra dohkkehit njuolggadusaid.</p>
    <p type="text">Bajábealde lea jerrojuvvon berreše
                      go stuora geassesiiddat oažžut stuorát
                      ovddasteami stivrras. Jus leat badjel čieža
                      geassesiidda, de šaddá gažaldat galgá go stuora
                      geassesiiddaide sihkkarastit dávjjit
                      stivrasaji.</p>
    <p type="text">Lávdegotti unnitlohku háliidii
                      vuhtii váldit dán válgabiirenjuolggadusaid
                      bokte.</p>
    <p type="text">Lávdegotti eanetlohku anii
                      unnitlogu árvalan válgabiirenjuolggadusaid beare
                      moalkájin, ja balai dasa lassin ahte evttohus ii
                      vuhtii váldde dan dárbbašlašvuođa ahte orohaga
                      iešguđet beroštumit áiggi mielde leat
                      ovddastuvvon stivrras. Dan dihte árvala
                      eanetlohku baicca ahte boazodoallostivra sáhttá,
                      jus leat garra ákkat, addit geassesiidii dávjjit
                      ovddasteami, gč. goalmmát lađđasa. Departemeanta
                      lea ovttaoaivilis dasa.</p>
    <p type="text">Stivralahtut válljejuvvojit
                      guovtti jahkái hávális. Eastadan dihte ahte buot
                      stivralahtut lotnahuvvet oktanis, sáhttá
                      jahkečoahkkin mearridit ahte gitta bealli
                      stivralahtuin geat vuosttaš stivrii
                      válljejuvvojit dán ortnega mielde, válljejuvvojit
                      dušše jahkái. Vuorbádemiin mearriduvvo guđet
                      válljejuvvojit dušše jahkái. Dát mielddisbuktá
                      ahte juohke jagi leat soames stivralahtut
                      válggas.</p>
    <p type="text">Goalmmát lađas: Dás árvaluvvo ahte
                      boazodoallostivra sáhttá, go leat garra ákkat,
                      addit stuora geassesiidii eanet stivraovddasteami
                      go mii daddjo paragráfa nuppi lađđasis. Mii
                      čujuhit dasa mii daddjo mearkkašumiin nuppi
                      lađđasii.</p>
    <p type="text">Jus leat vuollel čieža
                      geassesiidda, ja buohkat nappo ožžot stivrasaji,
                      de sáhttá stuora geassesiida oažžut guokte saji.
                      Dát guovttis berreba dasto gullat goabbat jovkui
                      dahje dálvesiidii.</p>
    <p type="text">Jus leat badjel čieža
                      geassesiidda, de eai beasa buot geassesiiddat
                      stivrii, ja stivradoaibma ferte mannat vuoruid
                      mielde. Jus leat garra ákkat, de sáhttá
                      boazodoallostivra addit stuora geassesiidii
                      dávjjit stivrasaji go unnit geassesiiddaide.</p>
    <p type="text">Diekkár čuoldinvejolašvuohta mii
                      lea goalmmát lađđasa mielde, berre
                      áigeráddjejuvvot omd. logi jahkái, vai ášši
                      guorahallo ođđasis dalle.</p>
    <p type="text">Njealját lađas: Lea hui dábálaš
                      ahte boazoeaiggádat geaid bohccot geasset leat
                      ovttas, dálvet rátket iešguđet smávit
                      dálvesiiddaide. Eallu mii geasset leat čoahkis,
                      rátkojuvvo máŋgan unnit eallun ovdal go johtet
                      dálveguohtumiidda. Dalle doaimmahit dán unnit
                      dálvesiidda boazoeaiggádat boazodoalu ovttas
                      dálvet.</p>
    <p type="text">Dát mielddisbuktá ahte dat geain
                      geasset leat oktasaš beroštumit geassesiidda
                      siskkobealde, sáhttet dálvet leat vuostálaga,
                      erenoamážit gilvalit dálveguohtumiid alde. Lea
                      hui deaŧalaš vuhtii váldit dán beali
                      orohatstivrra lahtuid válljemis. Go vállje
                      stivralahtu geassesiidda boazodolliid gaskkas, de
                      galgá fuolahit ahte okta joavku dahje dálvesiida
                      ii álo oaččo stivralahtu. Stivradoaibma galgá
                      mannat vuoruid mielde dálvesiiddaid gaskka.</p>
    <p type="text">Sáhttá leat nu ahte dálvesiiddas
                      leat iešguđet geassesiiddaid olbmot ovttas. Dalle
                      ii leat seamma lunddolaš ahte dálvesiida galgá
                      ovddastuvvot stivrras. Dalle soaitá baicca leat
                      lunddoleamos ahte bearaš oažžu stivrasaji.
                      Siidaoasit sáhttet ieža lohkat iežaset leat unnit
                      joavkun mat leat gullevaččat geassesiidii.</p>
    <p type="text">Geassesiida galgá nappo válljet
                      iežas evttohasa orohatstivrii, ja dát válljen
                      dáhpáhuvvá vuorbádemiin daid dálvesiiddaid gaskka
                      dahje eará joavkkuid gaskka mat háliidit
                      stivrasaji, jus siidajahkečoahkkin ii leačča
                      mearridan eará njuolggadusaid dan birra movt
                      stivradoaibma galgá mannat vuoruid mielde.
                      Njuolggadusat eai sáhte leat dakkárat ahte
                      evttohas man geassesiida lea válljen, muhto ii
                      vuorbáduvvo stivrii, ii sáhte leat evttohassan
                      nuppe háve. Dat lea orohaga stivradoaibma mii lea
                      vuoruid mielde, ii ge evttohas.</p>
    <p type="text">Boazoeaiggát dieđiha ieš guđe
                      dálvesiidii dahje eará jovkui son gullá. Jus
                      joavku bivdá iežaset registrerejuvvot dálvesiidan
                      siidaoasi ásaheami njuolggadusaid oktavuođas, gč.
                      § 11, de dáidet maiddái háliidit fuolahit iežaset
                      beroštumiid stivralahtu válljema bokte, muhto
                      dieđusge eai dárbbaš jus eai hálit.</p>
    <p type="text">Muhtun boazoeaiggádat soitet
                      háliidit doaibmat joavkun stivrra válljema
                      oktavuođas, muhto go lea boazologus ja siidaoasis
                      sáhka, de háliidit ahte geassesiida galgá leat
                      rámman. Dat lea vejolaš.</p>
    <p type="text">Viđát lađas: Go láhkaevttohus addá
                      vejolašvuođa dasa ahte áigodatguohtumat sáhttet
                      leat máŋgga orohagas, gč. § 42 nuppi lađđasa
                      nuppi cealkaga, de sáhttá leat nu ahte orohat lea
                      seamma go geassesiida. Dalle doaibmá orohatstivra
                      maiddái geassesiidda stivran. Dalle gustojit § 52
                      mearrádusat stivrra válljemii. Lea deattuhuvvon
                      ahte stivra galgá dalle ásahuvvot.</p>
    <p type="text">Guđát lađđasis leat mearrádusat
                      dan birra goas stivra lea mearridanválddáláš.
                      Čorgatvuođa dihte lea maiddái čielgasit daddjon
                      láhkateavsttas ahte orohatstivrra ovdaolbmos lea
                      duppaljietna jus stivrras muđui leat ovtta meari
                      jienat goabbat evttohussii. Departemeanta ii
                      oainne ákka čuovvolit lávdegotti árvalusa
                      čoahkkinbeavdegirjjiid birra.</p>
    <section>
      <p type="title">§ 44
                      Orohatstivrra doaibma ja váldi</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 8 – 3 ja dálá lága § 8
                      nuppi lađđasis.</p>
    <p type="text">Mearrádus nanne vuosttaš lađđasis
                      ahte orohatstivra galgá ovddastit orohaga
                      boazodoalloberoštumiid ja fuolahit orohaga
                      boazoguohtumiid lágaid ja doaibmanjuolggadusaid
                      mielde.</p>
    <p type="text">Nuppi lađđasis daddjo ahte orohat
                      sáhttá dahkat soahpamuša, áššáskuhttit ja
                      áššáskuhttojuvvot orohaga boazodolliid namas
                      orohaga oktasaš áššiin, gč. vuosttaš cealkaga.
                      Orohat lea lunddolaččat guovddážis areálaáššiin,
                      namalassii áššiin main lea ságas eatnamiid váldit
                      eará atnui orohaga siskkobealde, gč. nuppi
                      lađđasa nuppi cealkaga. Muhto nugo
                      láhkalávdegoddi nai deattuha, de orohatstivrra
                      ortnet ii hehtte ovttaskas joavkkuid fuolaheames
                      iežaset beroštumiid areálaáššiin.</p>
    <p type="text">Evttohuvvon mearrádusaid mielde ii
                      rehkenasto orohat šat almmolašrievttálaš orgánan.
                      Orohaga mearrádusaid ii sáhte váidit eará alit
                      ásahussii hálddašanlága mearrádusaid olis.
                      Guovllustivra gal datte galgá dohkkehit
                      stivraválljema njuolggadusaid, gč. § 43 nuppi
                      lađđasa. Guovllustivra galgá maiddái dohkkehit
                      doaibmanjuolggadusaid, gč. § 58. Muhto dát ii
                      mearkkaš ahte guovllustivrras lea váldi iežas
                      seaguhit orohaga dábálaš doaimmaide. Dákko lea
                      orohatstivra seamma dilis go eará ge almmolaš
                      orgána mii lea ožžon dohkkehanválddi priváhta
                      doaimma dahje organisašuvnna hárrái dihto áššiin,
                      gč. omd. lága geassemánu 19. b. 1992 nr 59
                      gilialmennegiid birra § 3 – 8.</p>
    <section>
      <p type="title">§ 45
                      Fápmudus</p>
    </section>
    <p type="text">Muhtomin sáhttá leat dárbbašlaš
                      ahte muhtun stivralahtut ožžot fápmudusa doaibmat
                      olles stivrra ovddas. Dát berre vuosttažettiin
                      leat čielga áššiin. Sáhttá maid leat fápmudussii
                      dárbu jus lea hoahppuášši ja lea váttis čohkket
                      stivrra dábálaš stivračoahkkimii. Geahča muđui
                      lávdegotti árvalan § 8 – 4.</p>
    <section>
      <p type="title">§ 46
                      Orohatkássa</p>
    </section>
    <p type="text">Paragráfas lea seamma sisdoallu go
                      1978-lága § 8 njealját lađđasis divada birra,
                      muhto dákko lea adnon sátni doarjja mii lea
                      heivvolet doaba. Geahča muđui lávdegotti árvalan
                      § 8 – 5.</p>
    <p type="text">1978-lága mielde mearrida
                      boazodoallostivra divada sturrodaga. Dás árvalit
                      ahte orohat ieš galgá mearridit doarjaga
                      sturrodaga. Orohat diehtá ieš buoremusat man ollu
                      ruđa darbbaša hálddašit orohaga.</p>
    <p type="text">Orohatkássa ruđa hálddašeapmi
                      galgá § 48 olis dárkkistuvvot.</p>
    <p type="text">Vuosttaš lađđasa vuosttaš ja nubbi
                      cealkagat leat seamma go 1978-lága § 8 njealját
                      lađđasa vuosttaš ja nubbi cealkagat. Goalmmát
                      cealkagis daddjo masa ruhta galgá mannat, gč.
                      1978-lága § 8 njealját lađđasa njealját cealkaga.
                      Doarjja galgá mannat hálddašit orohaga,
                      namalassii máksit buhtadusa jođiheaddjái ja eará
                      stivralahtuide, bálkká čállái, mávssu
                      rehketdoallodárkkisteaddjái, mátkegoluid
                      čoahkkimiid oktavuođas jna.</p>
    <p type="text">Nugo ovdalis namuhuvvon, de berre
                      orohat ieš mearridit doarjaga sturrodaga, mii
                      rehkenasto juohke bohcco nammii. Dát galgá
                      mearriduvvot orohaga jahkečoahkkimis, geahča
                      nuppi lađđasa vuosttaš cealkaga. Datte lea
                      orohatstivra mii galgá mearridit man ollu guhtege
                      siidaoassi galgá máksit, geahča nuppi
                      cealkaga.</p>
    <p type="text">Summa man siiddat galget máksit
                      orohatkássii, lea dan duohken man ollu bohccot
                      guđege siidaoasis leat. Lea dieđáhusas
                      dieđihuvvon boazolohku mii adno vuođđun
                      rehkenastit doarjaga, jus ii leačča ágga navdit
                      ahte dát lohku lea boastut.</p>
    <p type="text">Sáhttá geavvat ahte muhtun
                      siidaoasi jođiheaddji ii dohkket doarjaga
                      sturrodaga go oaivvilda ahte orohatstivra lea ilá
                      stuora boazologu atnán vuođđun. De sáhttá son
                      bivdit guovllustivrra mearridit doarjaga
                      sturrodaga, gč. goalmmát lađđasa. Guovllustivrra
                      bargun lea dárkkistit lea go mearriduvvon doarjja
                      riekta.</p>
    <p type="text">Áigemearri ovddidit ášši
                      guovllustivrii lea gávcci vahkku.</p>
    <p type="text">Láve čájehuvvot ahte eai buohkat
                      mávsse mearriduvvon doarjaga. 1978-lága § 8
                      njealját lađđasa njealját cealkaga mearrádus das
                      ahte mearriduvvon doarjja lea bággobearrama
                      vuođđun evttohuvvo jotkot, geahča njealját
                      lađđasa. Go láhkateavsttas daddjo <em type="italic">loahpalaš</em> mearrádus, de oaivvilduvvo
                      ahte mearrádus doarjaga hárrái man siidaoassi
                      galgá máksit, ii leat loahpalaš ovdal go
                      guovllustivra lea dan guorahallan. Árvaluvvo
                      maiddái ahte son gii ii mávsse doarjaga
                      orohatkássii, massá jienastanvuoigatvuođa
                      dassážii go vealgi lea mákson.</p>
    <section>
      <p type="title">§ 47
                      Boazodoallofoanda</p>
    </section>
    <p type="text">Dát mearrádus lea seamma go
                      1978-lága § 32 boazodoallofoandda birra. Geahča
                      muđui lávdegotti árvalan § 8 – 6. Dat eaktuda
                      ahte juohke regiovnnalaš boazodoalloguovllus
                      galgá leat foanda, dahje ahte muhtun orohagat
                      sáhttet ásahit foandda ovttas dahje okta orohat
                      akto. Nu movt lávdegoddi lea árvalan, de ásahuvvo
                      foanda dušše orohagaide, geahča vuosttaš lađđasa,
                      ja foandda galgá hálddašit orohaga mearridan
                      njuolggadusaid mielde.</p>
    <p type="text">Fondii mannet dat ruđat mat dál
                      maid mannet diekkár fondii, geahča njuolggadusaid
                      boazodoallofoandda birra maid
                      Eanandoallodepartemeanta lea mearridan guovvamánu
                      14. b. 1992. Doaibmalobi divat (konsešuvdnadivat)
                      mii namuhuvvo 3. čuoggás, lea doaibmalobi divat
                      čázádatbuođđumiid ovddas. 6. čuoggás daddjo ahte
                      eará ruđat mat bohtet orohahakii, galget maiddái
                      mannat fondii. Dát lea lasáhus lávdegotti
                      evttohusa ektui, vuhtii váldin dihte ahte
                      orohahkii sáhttet boahtit eará ruđat go dat mat
                      leat muđui namuhuvvon, ja ahte diekkár oktasaš
                      ruđat maiddái galget mannat fondii. Dat sáhttet
                      omd. leat ruđat mat bohtet šiehtadusa olis
                      sisabahkkema hárrái, omd. biegga- dahje
                      čáhcefápmorusttegiid huksema geažil.</p>
    <p type="text">Soaitá ahte sisabahkken čuohcá
                      dušše muhtun siidii, ii ge olles orohahkii gos
                      huksen dahje eará sisabahkken dáhpáhuvvá. Jus
                      doaibma gullá dušše ovtta dahje muhtun siiddaide,
                      de sáhttá leat govttolaš ahte dat ožžot
                      buhtadusa. Dakkár gažaldagaid ferte čielggadit
                      njuolggadusain foandda hálddašeami birra, geahča
                      vuollelis, dahje sáhttá ásahuvvot sierra foanda
                      siidii/siiddaide, gč. § 54. Dalle go siida ieš
                      ovddida buhtadusgáibádusa, iežas ii ge orohaga
                      namas, de manná vejolaš buhtadus eahpitkeahttá
                      siidda iežas fondii.</p>
    <p type="text">Buhtadusa jd. mii máksojuvvo
                      njuolga ovttaskas olbmui, hálddaša son ieš, ja
                      dat ii mana fondii.</p>
    <p type="text">Árvaluvvo ahte orohat galgá ieš
                      ráhkadit njuolggadusaid foandda ruđa hálddašeami
                      ja mearrideami hárrái, gč. evttohusa § 57 nuppi
                      lađđasa 5. čuoggá. Dáid njuolggadusaid galgá
                      datte guovllustivra dohkkehit, geahča evttohusa §
                      58 vuosttaš lađđasa. Geavatlaččat lea áigeguovdil
                      atnit ruđa <span type="quote">«boazodoalu ovddideapmái»</span>, gč.
                      1978-lága § 32 goalmmát lađđasa.</p>
    <p type="text">Foandda ruđa hálddašeapmi galgá §
                      48 olis dárkkistuvvot.</p>
    <p type="text">Eaktuduvvo ahte dálá regiovnnalaš
                      boazodoalloguovlluid boazodoallofoanddat dahje
                      orohagaid oktasaš foanddat heaittihuvvojit ja
                      ahte ruhta juhkkojuvvo iešguđet orohagaide. Dán
                      birra sáhttet mearriduvvot dárkilet njuolggadusat
                      evttohusa § 82 nuppi lađđasa mielde.</p>
    <section>
      <p type="title">§ 48
                      Rehketdoallodárkkisteapmi</p>
    </section>
    <p type="text">Geahča lávdegotti árvalan § 8 – 7.
                      Nugo earáge ásahusat mat hálddašit ruđaid, de
                      berre iešmearrideaddji rehketdoallodárkkisteaddji
                      dárkkistit maiddái orohatstivrra
                      ruhtahálddašeami. Dábálaččat berre
                      registrerejuvvon dahje stáhtadohkkehuvvon
                      rehketdoallodárkkisteaddji dahkat dan, gč.
                      revisorlága ođđajagemánu 15. b. 1999 nr 2. Ii
                      leat dábbašlaš ásahit eará njuolggadusaid
                      revisora bealátkeahtesvuođa hárrái go daid mat
                      juo leat revisorlágas § 4 – 1.</p>
    <p type="text">Nubbi lađas guoská vuosttažettiin
                      unnit orohagaide main eai leat stuora ruđat
                      geavahussii, ja maidda šattašii liiggás alla
                      dárkkistangollu opmodaga ektui. Dalle sáhttá
                      guovllustivra dohkkehit ahte dan sadjái
                      nammaduvvo dárkkistanlávdegoddi.
                      Dárkkistanlávdegotti lahtut eai galgga leat
                      stivralahtut, eai ge ovddastit joavkkuid orohagas
                      main leat stivralahtut. Smávva orohagain, gos
                      omd. leat dušše guokte golbma joavkku, sáhttá vel
                      dat nai šaddat váttisin, ja dalle fertejit buot
                      joavkkut orohagas leat mielde
                      dárkkistanlávdegottis.</p>
    <p type="text">Dárkkistanraporta sáddejuvvo
                      guovllustivrii jahkedieđáhusa fárus.</p>
    <section>
      <p type="title">§ 49
                      Orohatjahkečoahkkin</p>
    </section>
    <p type="text">Seammaládje go lávdegoddi, geahča
                      lávdegotti árvalan § 8 – 8, de departemeanta nai
                      oaivvilda ahte njuolggadusat jahkečoahkkima birra
                      ja eará njuolggadusat berrejit boahtit ovdan
                      lágas eai ge dušše láhkaásahusain nugo odne. Eará
                      riektesurggiin leat dákkár njuolggadusat lágas,
                      omd. lágas geassemánu 19. b. 1992 gilialmennegiid
                      birra 3. kapihttalis.</p>
    <p type="text">§ 49 mearrádusaid mállen lea
                      leamaš gilialmennegiid lága § 3 – 13.</p>
    <p type="text">Lávdegoddi lea árvalan vihtta
                      jiena siidaoasi jođiheaddjái ja guokte jiena
                      buohtalas álggahansiidaoassái, jus dakkár lea.
                      Maiddái eará vejolašvuođat leat guorahallon.
                      Earret eará lea Sámediggi árvalan ahte galggaše
                      leat 10 jiena jus náittosguimmežagat dahje
                      ovttasássit ovttas jođiheaba siidaoasi. Dat
                      attášii min mielas beare ollu ovddasteami dákkár
                      siidaosiide eará siidaosiid ektui. Dan dihte
                      doarju departemeanta lávdegotti árvalusa.
                      Buohtalas álggahansiidaoasi jođiheaddjis leat
                      guokte jiena. Jođiheaddji sáhttá juohkit dan
                      vihtta jiena earáide geain leat bohccot
                      siidaoasis, muhto ferte alcces guođđit juobe
                      ovtta ge. Jienaid berre jahkái ain hávális
                      juohkit. Liikká ii berre stivralahttu massit
                      jienastanvuoigatvuođa nu guhká go son lea orohaga
                      dahje siidda stivrras, nu movt lávdegoddi nai lea
                      deattuhan.</p>
    <section>
      <p type="title">§ 50
                      Orohatjahkečoahkkima áššit ja váldi</p>
    </section>
    <p type="text">Nugo evttohusas boahtá ovdan, ja
                      mas lea seamma sisdoallu go lávdegotti árvalan §
                      8 – 9, de sáhttá jahkečoahkkin oainnu cealkit
                      ollu áššiide, muhto datte ii sáhte čatnat
                      stivrra, geahča nuppi lađđasa. Jus jahkečoahkkima
                      cealkámuš galggašii geatnegahttit stivrra, de
                      dagahivččii dat daid deasttaid ovdii mat ledje
                      vuođđun dasa maid lávdegoddi árvalii
                      orohatstivrema hárrái: Ahte fámu ferte dásset, ii
                      ge galgga šat dáhpáhuvvat mii duos dás dáhpáhuvvá
                      dál, namalassii ahte eanetlohku stivre unnitlogu
                      áššiin main unnitlogus livččii vuoigatvuohta
                      oažžut beroštumiidis suodjaluvvot.</p>
    <section>
      <p type="title">§ 51
                      Siida</p>
    </section>
    <p type="text">Lea 8. kapihttalis dárkileappot
                      čilgejuvvon mii lea siida. Nugo doppe oaidná, de
                      lea siidavuogádat hui guovddážis boazodoalus. Dat
                      doaibmá bargooktavuohtan ja lea guohtumiid
                      árbevirolaš geavaheami vuođđoásahus. Dan dihte
                      lea lunddolaš siidda bidjat guovddážii maiddái
                      láhkaoktavuođas. Siida lea davvisámegiela sátni,
                      ja oarjelsámegillii lea dat sijte.</p>
    <p type="text">Departemeanta lea lávdegotti
                      árvalusa ektui veahá rievdadan siidda
                      definišuvnna §:s 8 – 10 dakko ahte <em type="italic">geográfalaš ja sosiála joavku</em><em type="italic">mas leat</em><em type="italic">boazoeaiggádat</em> lea rievdaduvvon
                      <em type="italic">joavku mas leat
                      boazoeaiggádat</em>. Sámediggi ja NBR leat
                      ráđđádallamiin sávvan dien rievdadeami. Sisdoallu
                      lea liikká dat seamma go maid lávdegoddi nai anii
                      vuođđun. Goalmmát ja njealját cealkagiin lea
                      dárkileappot čilgejuvvon mii oaivvilduvvo
                      geassesiiddain ja dálvesiiddain. Finnmárkkus ii
                      leat geassesiida dábálaš namahus. Dáppe lohket
                      geasseorohat. Muhto láhkateknihkalaš sivaid
                      geažil leat mii válljen dadjat geassesiida. Láhka
                      atná dán sáni daid boazoeaiggádiid ja bohccuid
                      birra mat leat ovttas geasseorohagas. Lága
                      definišuvdna galggašii čielgasit muitalit mii dat
                      lea.</p>
    <p type="text">Geassesiida lea Finnmárkkus
                      dábálaččat seamma go geasseorohat. Muhtun
                      geasseorohagain sáhttet datte leat eanet joavkkut
                      mat eai doaimmat boazodoalu ovttas, ja doppe leat
                      dát joavkkut iešguđet geassesiiddat. Evttohuvvon
                      mearrádusat eai hehtte geassesiiddaid rievdama,
                      omd. sáhttet joavkkut mat dál leat sierralaga
                      mannat oktii. Sámediggi oaivvilda ahte lágas ii
                      galggaše earuhit geassesiidda ja dálvesiidda,
                      muhto dadjat dušše siida.</p>
    <section>
      <p type="title">§ 52
                      Geassesiidastivra</p>
    </section>
    <p type="text">Nu movt lávdegoddi lea árvalan, de
                      departemeanta evttoha ahte juohke geassesiiddas
                      galgá leat sierra stivra, geahča vuosttaš lađđasa
                      vuosttaš cealkaga, ja siidda jahkečoahkkin galgá
                      stivrra válljet, geahča nuppi cealkaga.
                      Siidastivrra doaibman lea geasseorohagas lágidit
                      dilálašvuođaid oktasaš doaimmaide, nugo merkema
                      ja njuovadeami, áiddiid divvuma ja dakkáriid.
                      Nugo lávdegoddi deattuha, de ii galgga leat
                      gáibádus ásahit diekkár stivrra. Muhtun
                      geassesiiddat leat nu unnit ahte ii livčče
                      govttolaš gáibidit diekkár stivrra. Dan dihte
                      sáhttá jahkečoahkkin mearridit ahte siidii ii
                      válljejuvvo stivra, geahča goalmmát cealkaga.</p>
    <p type="text">Stivra lea gulahallanásahussan
                      dalle go omd. orohatstivra, guovllustivra dahje
                      eará eiseválddit áigot oktavuođa geassesiiddain.
                      Jus ii leat ásahuvvon siidastivra, de fertejit
                      siidaosiid jođiheaddjit soahpat gii galgá
                      ovddastit siidastivrra olggosguvlui, gč. § 53
                      nuppi lađđasa.</p>
    <p type="text">Jus orohat lea seamma go
                      geassesiida, de doaibmá orohatstivra maiddái
                      siidastivran, ja dalle galgá ásahuvvot
                      orohatstivra, vaikko eanetlohku boazodolliin eai
                      gáibidivčče ge, gč. § 43 njealját lađđasa.</p>
    <p type="text">Vaikko láhkalávdegoddi lei árvalan
                      mearrádusaid das galle stivralahtu galget leat,
                      válljema ja čoahkkádusa hárrái, gč. lávdegotti
                      árvalan § 8 – 11, de ii evttot departemeanta dan.
                      Lea siidda iežas duohken mearridit dárkilet
                      njuolggadusaid dasa.</p>
    <section>
      <p type="title">§ 53
                      Geassesiidda jahkečoahkkin</p>
    </section>
    <p type="text">Siida galgá doallat
                      jahkečoahkkima, beroškeahttá das lea go
                      válljejuvvon stivra vai ii, gč. § 52 goalmmát
                      lađđasa. § 49 nuppi lađđasa mearrádus gusto
                      seammaládje, ja mielddisbuktá ahte
                      jienastanvuoigatvuođa birra leat seamma
                      njuolggadusat geassesiidda jahkečoahkkimis go
                      orohatjahkečoahkkimis.</p>
    <p type="text">Jus ii leat válljejuvvon stivra,
                      de ferte geassesiida válljet olbmo gii galgá
                      atnit oktavuođa orohatstivrrain. Dát olmmoš galgá
                      fuolahit gohččuma jahkečoahkkimii gos válljejuvvo
                      evttohas orohatstivrii. Sus lea maid
                      geatnegasvuohta gohkket siidakássa, jus dat lea,
                      gč. § 55, ja §16 vuosttaš lađđasa mearrádusaid
                      mielde heaittihit siidaoasi jus dat lea
                      áigeguovdil.</p>
    <section>
      <p type="title">§ 54
                      Siidajahkečoahkkima áššit ja váldi</p>
    </section>
    <p type="text">Dás lea namuhuvvon makkár doaimmat
                      siidajahkečoahkkimis leat, ja mii čujuhit dasa
                      dađi eanet komentáraid haga.</p>
    <section>
      <p type="title">§ 55
                      Siidakássa</p>
    </section>
    <p type="text">Vuosttaš lađđasa vuosttaš cealkaga
                      mielde galgá ásahuvvot siidakássa jus siidastivra
                      lea ásahuvvon § 52 mielde. Jus ii leat ásahuvvon,
                      de sáhttá jahkečoahkkin mearridit ahte galgá
                      ásahuvvot siidakássa man hálddaša
                      gulahallanolmmoš mii lea namuhuvvon § 53 nuppi
                      lađđasis.</p>
    <p type="text">Siidakássii boahtá doarjja man
                      siidaoasit mákset juohke siidaoasi boazologu
                      ektui, geahča § 46 njuolggadusaid siidakássa
                      birra. Siidajahkečoahkkin mearrida doarjaga
                      sturrodaga, gč. § 54 3. čuoggá.</p>
    <p type="text">Siidakássa ruđain galgá gokčat
                      siidda oktasašdoaimmaid goluid, geahča
                      mearkkašumiid § 46 hárrái orohatkássa birra.</p>
    <p type="text">Galget ráhkaduvvot njuolggadusat
                      kássa geavaheami birra, ja daid galgá
                      siidajahkečoahkkin dohkkehit, gč. § 54 4.
                      čuoggá.</p>
    <p type="text">Vai ii leat eahpádus das
                      geavahuvvojit go siidda ruđat ulbmila mielde, de
                      sáhttá juohke siidaoasálaš gáibidit dárkkisteami.
                      Jus siiddas lea válljejuvvon
                      rehketdoallodárkkisteaddji § 56 nuppi lađđasa
                      mielde, de galgá son dárkkistit maiddái kássa.
                      Jus ii leat dakkár, de galgá orohaga
                      rehketdoallodárkkisteaddji dárkkistit
                      rehketdoalu, muhto sutnje galgá siida máksit dan
                      ovddas, ii ge orohat.</p>
    <section>
      <p type="title" xml:lang="swe">§ 56
                      Siidafoanda</p>
    </section>
    <p type="text">Nugo namuhuvvon § 47
                      mearkkašumiin, de sáhttet buhtadusat mat bohtet
                      njuolga siidii, geahča ovdamearkan Alimusrievtti
                      duomu Rt. 2000 s. 1578. Dalle ferte siida ásahit
                      boazodoallofoandda. Dat lea hui deaŧalaš, dan
                      dihte go buhtadusmáksu galgá leat buhtadussan
                      hehttehusaid ovddas maiddái boahtteáiggi
                      boazodolliide. Dan dihte galgá buhtadusa
                      hálddašit dainnalágiin ahte dat ii boađe buorrin
                      dušše dálá boazodolliide. Dan dihte galget
                      ráhkaduvvot njuolggadusat fondii, ja daid galgá
                      guovllustivra dohkkehit, juste sihkkarastin dihte
                      ahte foanda hálddašuvvo nu ahte sihkkarastá
                      vuoigatvuođalaččaide govttolaš oasi ruđain.
                      Foanda galgá dárkkistuvvot § 48 mearrádusaid
                      mielde.</p>
    <p type="text">Siidda jahkečoahkkin vállje
                      rehketdoallodárkkisteaddji § 48 njuolggadusaid
                      mielde dárkkistit foandda hálddašeami. Jus siida
                      ii doala sierra jahkečoahkkima, de válljejit
                      siidaoasálaččat dárkkisteaddji. Jus siida ii
                      nammat rehketdoallodárkkisteaddji, de galgá
                      orohaga rehketdoallodárkkisteaddji dárkkistit
                      siidda foandda.</p>
    <section>
      <p type="title">§ 57
                      Doaibmanjuolggadusat</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 9 – 1.</p>
    <p type="text">Čujuhit departemeantta
                      árvvoštallamiidda 8. kapihttalis.</p>
    <p type="text">Departemeanta oaivvilda ahte lágas
                      berre boahtit ovdan ahte doaibmanjuolggadusat
                      galget leat orohaga guohtumiid ekologalaš
                      guoddevaš hálddašeami ja geavaheami vuođđun. Dan
                      dihte lea dat lasihuvvon lávdegotti árvalussii,
                      geahča nuppi lađđasa.</p>
    <p type="text">Nubbi lađas mearrida maiddái man
                      birra galget ráhkaduvvot mearrádusat
                      doaibmanjuolggadusain. Bargogeatnegasvuođaid ja
                      investeremiid mat dál leat 7. čuoggás, lei
                      lávdegoddi árvalan sierra mearrádussan § 8 –
                      16.</p>
    <p type="text">Doppe gos áigodatguohtumat leat
                      máŋgga orohaga siskkobealde, fertejit ráhkaduvvot
                      doaibmanjuolggadusat iešguđet orohagaid hárrái.
                      Dát lea dilli Finnmárkkus dál go doppe leat
                      sierra orohagat gos leat čakča-, dálve- ja
                      giđđaguohtumat, nugo omd. Oarje-Finnmárkku
                      orohagat 30 a-c. Dalle lea dárbbašlaš ahte
                      orohatstivrraid gaskka lea dássedit oktavuohta,
                      geahča maiddái nuppi lađđasa. Femund orohat lea
                      diekkár erenoamáš áigodatguohtun (dálveguohtun)
                      Oarjel-Sámis.</p>
    <section>
      <p type="title">§ 58
                      Doaibmanjuolggadusaid ráhkadeapmi ja
                      dohkkeheapmi</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 9 – 2.</p>
    <p type="text">Nugo lávdegoddi deattuha, de
                      sáhttá máŋgga dáfus buohtastahttit orohaga
                      almennegiin. Orohaga siskkobealde sáhttet maiddái
                      leat oalle dárkilis njuolggadusat resursavuođu
                      hálddašeapmái.</p>
    <p type="text">Vuosttaš lađđasa vuosttaš cealkka
                      nanne ahte orohatstivra galgá ráhkadit
                      njuolggadusaid maid guovllustivra galgá
                      dohkkehit. Nubbi cealkka nanne ahte
                      guovllustivrra gieđahallamii gullá maiddái
                      árvvoštallat addet go doaibmanjuolggadusat vuođu
                      doaimmahit ekologalaččat guoddevaš boazodoalu
                      orohagas. Čujuhit oppalaš mearkkašumiide dán
                      birra 8. kapihttalis.</p>
    <p type="text">Nubbi lađas gáibida ahte
                      guohtungeavaheami njuolggadusat § 59 mielde
                      fertejit ráhkaduvvot ovttasráđiid orohaga
                      siiddaiguin. Dát orru leame čabučielga eaktu,
                      muhto lea liikká ulbmillaš ahte dat celkojuvvo
                      formálalaččat vai sihkkarasto ahte buot guoskevaš
                      bealit váldojuvvojit mielde prosessii. Seamma
                      guoská boazologu mearrideapmái § 60 mielde.</p>
    <p type="text">Goalmmát lađas mearrida movt ášši
                      galgá gieđahallot.</p>
    <p type="text">Njealját lađas čujuha movt de
                      galgá bargat jus guovllustivra ii dohkket
                      evttohuvvon njuolggadusaid. Maŋemus vuorus galgá
                      guovllustivra ráhkadit orohahkii
                      doaibmanjuolggadusaid. Lea vealttakeahtes
                      gáibádus ahte doaibmanjuolggadusat galget
                      ráhkaduvvot, ja eiseválddit fertejit nappo
                      seahkánit áššái jus orohat ieš ii nákce ráhkadit
                      daid.</p>
    <p type="text">Viđát lađđasa mielde galget
                      ráhkaduvvot ođđa njuolggadusat jus jahkečoahkkima
                      eanetlohku dahje guovllustivra gáibida. Rievdan
                      dilit sáhttet dahkat ahte ferte ođasmahttit
                      doaibmanjuolggadusaid. Eaktuduvvo ahte
                      orohatstivra dalle siđakeahttá álggaha barggu,
                      muhto maiddái jahkečoahkkin dahje guovllustivra
                      sáhttá gáibidit dan.</p>
    <p type="text">Guđát lađđasis evttoha
                      departemeanta ahte siiddaid boazolohku galgá
                      ovddiduvvot boazodoallostivrii loahpalaš nannemii
                      ja dohkkeheapmái. Seammalágán mearrádusa ii leat
                      lávdegoddi árvalan. Departemeantta evttohusa
                      duogáža birra lea čilgejuvvon 8. kapihttalis.</p>
    <section>
      <p type="title">§ 59
                      Guohtungeavaheapmi</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 9 – 3 ja nanne ahte
                      orohaga boazoeaiggádiidda galget
                      guohtungeavaheami njuolggadusaid bokte
                      sihkkarastojuvvot dárbbašlaš guohtumat iešguđet
                      áigge. Doaibmajuolggadusat galget vuhtii váldit
                      árbevirolaš geavaheami ja ovddidit ulbmillaš
                      boazodoalu.</p>
    <p type="text">Eaktuduvvo ahte guohtungeavaheami
                      njuolggadusat eai galgga leat vuostálaga siidda
                      vuoigatvuođaiguin mat leat ásahuvvon erenoamáš
                      riektevuođu olis. Departemeanta liikká deattuha
                      ahte vejolaš riidu vuoigatvuođalaš diliid hárrái
                      ii dárbbaš hehttet doaibmanjuolggadusaid
                      ráhkadeami. Dalle ferte boahtit ovdan ahte duogáš
                      riektedilálašvuođat eai leat čielgasat ja ahte
                      doaibmanjuolggadusat eai váldde beali dain
                      gažaldagain, dahje eai dagat makkárge
                      vuoigatvuođalaš váikkuhusaid. Muđui sáhttá
                      rievttálaš soabatmeahttunvuohta oalát bissehit
                      proseassa.</p>
    <p type="text">Goalmmát lađas nanne ahte galget
                      mearriduvvot njuolggadusat guohtunáiggiid birra,
                      jus guovllustivra ii leačča daid mearridan § 61
                      olis.</p>
    <p type="text">Njealját lađđasa mielde sáhttá
                      siidaoasi jođiheaddji ovddidit guohtungeavaheami
                      njuolggadusaid eananjuohkindikki gieđahallamii
                      guđa mánu sisa dan rájes go guovllustivra lea
                      daid dohkkehan. Dát mearkkaša nappo ahte sáhttá
                      oažžut sorjjakeahtes ásahusa árvvoštallat
                      guohtungeavaheami njuolggadusaid.
                      Eananjuohkindiggi sáhttá duššindahkat
                      njuolggadusaid mat leat govttoheamit soapmása
                      vuostá, dahje eai doahttal vuoigatvuođaid maid
                      lea olahan erenoamáš riektevuođu bokte, gč. nuppi
                      lađđasa. Dát mearkkaša ahte eananjuohkindiggi
                      sáhttá duššindahkat mearriduvvon
                      guohtungeavahannjuolggadusaid. Dalle fertejit
                      ođđa njuolggadusat ráhkaduvvot § 58 mearrádusaid
                      mielde. Muđui čujuhuvvo lávdegotti mearkkašumiide
                      § 9 – 3 njealját lađđasii.</p>
    <p type="text">Maŋemus lađđasa mielde sáhttá
                      guovllustivra ložžet guohtungeavaheami
                      njuolggadusaid. Dán sáhttá dahkat dušše jus leat
                      garra ákkat. Nu sáhttá omd. leat jus erenoamáš
                      váttis dálkkádagat dahket stuora
                      guohtunváttisvuođaid. Maŋemus lađđasis nannejuvvo
                      ahte guohtungeavaheami njuolggadusaid rihkkun
                      sáhttá mielddisbuktit ráŋggáštusa 11. kapihttala
                      mearrádusaid mielde. Dát čuovvu juo iešaddis § 74
                      olis, muhto departemeantta mielas lea mávssolaš
                      maiddái dákko fuomášuhttit dan.</p>
    <p type="text">Lávdegoddi lea čuoggáin 9.6.2 ja
                      9.6.3 viidát čilgen guohtungeavaheami
                      njuolggadusaid ja daid hábmema birra. Muđui
                      čujuhuvvo oppalaš mearkkašumiide ovdalis.</p>
    <section>
      <p type="title">§ 60
                      Boazolohku</p>
    </section>
    <p type="text">Mearrádusas lea seamma sisdoallu
                      go láhkalávdegotti árvalan § 9 – 4.</p>
    <p type="text">Juohke geassesiidii galgá
                      mearriduvvot boazolohku, gč. vuosttaš lađđasa
                      vuosttaš cealkaga. Boazolohku galgá mearriduvvot
                      daid eatnamiid ektui maid siida hálddaša, gč.
                      nuppi cealkaga. Lea nappo dat areála maid siida
                      hálddaša, mii lea boazologu mearrideami vuođđun.
                      Goalmmát cealkagis lea departemeanta árvalan ahte
                      doaibmanjuolggadusain galgá dárkileappot čilget
                      doaibma- ja guohtundilálašvuođaid mat leat
                      mearriduvvon boazologu vuođđun. Diekkár čilgen
                      lea guovllustivrra ja boazodoallostivrra
                      árvvoštallamiid vuođđun dohkkeheami oktavuođas,
                      gč. § 58 vuosttaš lađđasa nuppi cealkaga ja
                      maŋemus lađđasa. Čujuhit muđui oppalaš
                      mearkkašumiide 8. kapihttalis.</p>
    <p type="text">Nuppi cealkaga mielde sáhttá
                      dálvesiida dahje eará joavku bivdit ahte sidjiide
                      mearriduvvo boazolohku. Nugo mearriduvvon § 11
                      goalmmát lađđasis, de ferte ođđa siidaoasi
                      ásaheamis bissut dan boazologu siste mii siidii
                      lea mearriduvvon. Dákko lea geassesiida vuođđun,
                      ja eaktun lea ahte buot siidaoasálaččat
                      geassesiiddas leat ovttaoaivilis ásahit ođđa
                      siidaoasi.</p>
    <p type="text">Stuora geassesiiddain, dahje
                      geassesiiddain gos leat siskkáldas riiddut,
                      sáhttá leat váttis olahit ovttamielalašvuođa.
                      Dálvesiiddat, dahje eará joavkkut geassesiiddas,
                      sáhttet ásahit ođđa siidaosiid jus leat
                      ovttaoaivilis. Muhto dát eaktuda ahte dán
                      siidii/jovkui mearriduvvo boazolohku. Jus ii, de
                      sáhttá geassesiidii oppalaččat šaddat
                      dássehisvuohta ja sáhttet ásahuvvot eanet
                      siidaoasit go masa lea vuođđu. Dakkár
                      dilálašvuođain sáhttá dasto dálvesiida dahje eará
                      joavku bivdit ahte sidjiide ásahuvvo sierra
                      boazolohku.</p>
    <p type="text">Dát boazolohku rehkenasto dušše
                      geassesiidda boazologu ektui, nu movt dat lea
                      mearriduvvon vuosttaš lađđasa mielde. Jus
                      dálvesiidii juo lea mearriduvvon boazolohku
                      vuosttaš lađđasa olis, de adno dat vuođđun.</p>
    <p type="text">Dáid dálvesiiddaid/unnit joavkkuid
                      boazolohku ferte muddejuvvot jus geassesiidda
                      oppalaš boazolohku rievdaduvvo.</p>
    <p type="text">Goalmmát lađđasis leat mearrádusat
                      boazologu unnideami birra. Čujuhit dan hárrái
                      oppalaš mearkkašumiide 8. kapihttalis.</p>
    <p type="text">Njealját lađđasa olis sáhttá
                      mearriduvvot boazolohku juohke siidaoassái. Dan
                      ferte guovllustivra dohkkehit maŋŋel go lea
                      gieđahallon orohaga jahkečoahkkimis. Mearrádus
                      sáhttá leat áigeguovdil iešguđetlágán
                      struktuvrralaš doaimmaid čađaheami dáfus
                      siiddas.</p>
    <p type="text">Maŋemus lađđasa mielde sáhttá
                      departemeanta láhkaásahusaid bokte addit
                      dievasmahtti mearrádusaid boazologu mearrideami
                      birra. Čujuhuvvo oppalaš mearkkašumiide 8.
                      kapihttalis.</p>
    <section>
      <p type="title">§ 61
                      Guohtunáiggit</p>
    </section>
    <p type="text">Dán mearrádusas lea seamma
                      sisdoallu go lávdegotti árvalan § 9 – 5. Ulbmilin
                      lea addit eiseválddiide vejolašvuođa mearridit
                      guohtunáiggiid jus lea dárbbašlaš guohtumiid
                      gáhttema dihte.</p>
    <p type="text">Lávdegoddi deattuha ahte gáhtten
                      dihte iešguđet áigodatguohtumiid, de lea deaŧalaš
                      ahte leat mearrádusat guohtunáiggiid birra.
                      Dákkár mearrádusat leat guhká leamaš boazodoalu
                      hárrái, juo 1854 rájes, go dalle lei Suoma ráji
                      giddema geažil dárbbašlaš ásahit njuolggadusaid
                      guohtumiid gáhttema birra.</p>
    <p type="text">Mearrádus addá válddi mearridit
                      áiggiid dalle go lea dárbbašlaš boazodoalu iežas
                      dihte, namalassii doppe gos lea dárbbašlaš
                      gáhttet erenoamáš áigodatguohtumiid, dahje lea
                      várra ahte jus eai leat mearriduvvon
                      guohtunáiggit, de sáhttet čuožžilit váttisvuođat
                      siiddaid gaskka. Mearrádus ii atte válddi
                      mearridit guohtunáiggiid earáid go boazodoalu
                      vuhtii váldima várás. Dasa gal dárbbaša válddi
                      eará mearrádusaid olis, omd. § 63, mii vástida
                      1978-lága § 15.</p>
    <p type="text">Vuosttaš lađas: Orohatstivra galgá
                      § 57 mielde, gč. § 59, addit mearrádusaid
                      guohtunáiggiid birra orohaga iešguđet
                      áigodatguohtumiin. Paragráfa 61 mearrádus, mii
                      addá guovllustivrii válddi mearridit guohtunáiggi
                      almmá orohaga bivdima haga, lea jurddašuvvon
                      dilálašvuođain goas lea dárbu oktiiheivehit
                      iešguđet orohagaid guohtunáiggiid. Nugo
                      lávdegoddi nai deattuha, de ii leat buorre jus
                      guovtti orohagas main leat dálveguohtumat
                      lahkalaga, leat goabbatlágán guohtunáiggit. Dat
                      sáhttá dahkat ahte nubbi ii máša luoitimis iežas
                      ealu dálveguohtumiidda ovddemus, ja maiddái
                      guođohit ránnjáid orohaga jus dat ieža eai leat
                      vuos ollen dohko.</p>
    <p type="text">Nubbi lađas: Sáhttá leat dárbu
                      ložžet guohtunáiggiid, erenoamážit jus guohtumat
                      leat lássahuvvan dahje eará dilálašvuođain main
                      siida lea sivahemet gártan váttis dillái.
                      Ložženvejolašvuohta ii guoskka dušše guohtunáiggi
                      mearrádusaide mat leat dán mearrádusa olis
                      mearriduvvon, muhto maiddái guohtunáiggi
                      mearrádusaide mearriduvvon § 59 olis.</p>
    <p type="text">Lea boazodoalloagronoma gii sáhttá
                      ložžet guohtunáiggi mearrádusaid, muhto jus lea
                      sáhka eanet go njealji vahkkus, de galgá
                      guovllustivra dan mearridit.</p>
    <section>
      <p type="title">§ 62
                      Orohatplánat</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 9 – 6, ja dálá lága § 8
                      a.</p>
    <p type="text">Ulbmil orohatplánaiguin lea
                      almmolaš eiseválddiide čájehit ahte boazodoallu
                      lea guovllus ja gokko earenoamážit galgá vuhtii
                      váldit boazodoalu. Boazodollui lea deaŧalaš nu
                      árrat go vejolaš boahtit mielde almmolaš
                      plánenbargguide. Go dohkkehuvvon orohatplána
                      galgá sáddejuvvot areálaplánaeiseválddiide, de
                      ožžot dat dárbbašlaš vuođđodieđuid guovllu
                      boazodoalu birra. Vai orohatplánaid ulbmil vuhtii
                      váldojuvvo áiggi mielde, de lea deaŧalaš ahte dat
                      ođasmahttojuvvojit dađi mielde. Dat berrejit
                      ođasmahttojuvvot omd. juohke njealját jagi.</p>
    <p type="text">Evttohusa mielde šaddá veahá álkit
                      gieđahallanvuohki go dálá lága mielde, gos
                      eaktuduvvo ahte guoskevaš suohkanat,
                      fylkkagielddat ja fylkkamánnit galget beassat
                      oainnuset cealkit ovdal go plána mearriduvvo.
                      Ođđa evttohusa mielde galget namuhuvvon
                      eiseválddit oažžut dieđu plánabarggu ja
                      váldosisdoalu birra ovdal go dat mearriduvvo.
                      Dainna lágiin besset namuhuvvon eiseválddit
                      ovddidit oainnuideaset almmá formála gulaskuddama
                      bokte. Čujuhit muđui oppalaš merkkašumiide 8.
                      kapihttalis.</p>
    <section>
      <p type="title">§ 63
                      Opmodaga geavaheapmi
                      boazodoalloguovlluin</p>
    </section>
    <p type="text">Mearrádusas lea seamma sisdoallu
                      go láhkalávdegotti árvalan § 10 – 1 ja dálá lága
                      § 15. Čujuhit mearkkašumiide gustovaš rievtti
                      birra 4. kapihttalis.</p>
    <section>
      <p type="title">§ 64
                      Jeagelbordin (jeageldoahpun)</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 10 – 2 ja dálá lága § 30
                      vuosttaš lađas. Paragráfa 30 nubbi lađas ii leat
                      šat mielde, muhto evttohuvvon § 9 vuhtii váldá
                      sisdoalu.</p>
    <section>
      <p type="title">§ 65
                      Johtaleapmi guovlluin gos bohccot
                      guhtot</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 10 – 3 ja dálá lága §
                      28.</p>
    <p type="text">Vuosttaš lađđasis nannejuvvo ahte
                      juohkehaš guhte johtala guovlluin gos leat
                      bohccot, galgá vuhtii váldit daid. Departemeantta
                      oainnu mielde lea dát deaŧalaš mearrádus, muhto
                      sáhttá ge jearrat man dihtomielalaččat dábálaš
                      álbmot leat dán hárrái. Deattuhit ahte dán
                      mearrádusa rihkkun sáhttá ráŋggáštuvvot
                      evttohuvvon § 80 mielde.</p>
    <p type="text">Nuppi lađđasa olis sáhttá
                      guovllustivra bidjat eavttuid dahje dihto áigái
                      gieldit iešguđetlágán lágidemiid go dat lea
                      dárbbašlaš boazodoalu vuhtii váldima geažil.</p>
    <section>
      <p type="title">§ 66
                      Beatnagat</p>
    </section>
    <p type="text">Dákko gustojit mearrádusat lágas
                      suoidnemánu 4. b. 2003 nr. 74 beatnagiid birra,
                      geahča vuosttaš lađđasa.</p>
    <p type="text">Nuppi lađđasis leat mearrádusat
                      buhtadusaid birra.</p>
    <section>
      <p type="title" xml:lang="nob">§§
                      67, 68, 69 ja 70</p>
    </section>
    <p type="text">9. kapihttala mearrádusain
                      ovddasvástádusa birra vahágiid ovddas ja
                      árvvošteami birra lea seamma sisdoallu go
                      lávdegotti evttohan §§ 11 – 1, 12 – 2 ja 11 – 3,
                      ja seamma go dálá lága mearrádusat kapihttalis
                      VI. Ođđa evttohusas leat datte dahkkon soames
                      láhkateknihkalaš muddemat.</p>
    <p type="text">Láhkalávdegoddi ii galgan
                      guorahallat buhtadusmearrádusaid. Lávdegoddi lea
                      datte čujuhan ahte dat sisttisdollet garra ja
                      viiddis ovddasvástádusa, ja ahte lea dárbu
                      rievdadit daid.</p>
    <p type="text">Departemeanta lea ođđa
                      sámevuoigatvuođalávdegottiin ságastallan dáid
                      mearrádusaid čielggadeami birra, ja
                      departemeanttas eai leat eará mearkkašumit.</p>
    <section>
      <p type="title">§ 71
                      Boazodoallostivra</p>
    </section>
    <p type="text">Otná mearrádusat almmolaš
                      hálddašeami birra jotkojuvvojit. Dat
                      mielddisbuktá ahte mearrádusat stivrenorgánaid
                      birra eai rievdaduvvo. Čujuhit oppalaš
                      mearkkašumiide 8. kapihttalis.</p>
    <p type="text">Nugo vuosttaš lađđasis boahtá
                      ovdan, de galgá Gonagas nammadit njeallje lahtu
                      ja Sámediggi fas golbma. Nuppi lađđasis daddjo
                      ahte nammadeamis galgá deattuhit govttolaš
                      ovddasteami iešguđet guovlluin, viiddis fágalaš
                      duogáža ja servodathárjáneami, ja nu ovtta meari
                      nissonolbmuid ja dievdoolbmuid go vejolaš. Daddjo
                      maiddái ahte boazodoallostivrii galget
                      nammaduvvot beaivválaš bargi boazodoallit, ja
                      ahte boazodoalu organisašuvnnain galgá leat
                      evttohanvuoigatvuohta.</p>
    <p type="text">NBR lea ráđđádallamiid oktavuođas
                      dovddahan ahte proposišuvnnas berre čilget mii
                      oaivvilduvvo dainna ahte boazodoalu
                      organisašuvnnain galgá leat evttohanvuoigatvuohta
                      boazodoallostivrra nammadeapmái. Departemeantta
                      oaivila mielde galgá mearrádusa ipmirdit dainna
                      lágiin ahte galgá stuora deattu bidjat daid
                      evttohusaide maid boazodoalu organisašuvnnat
                      ovddidit. Makkár čoahkkádus stivrras loahpas
                      šaddá, ferte maiddái árvvoštallojuvvot eará
                      gáibádusaid ektui, mat čuvvot nuppi lađđasa
                      mearrádusain.</p>
    <section>
      <p type="title">§ 72
                      Guovllustivra</p>
    </section>
    <p type="text">Čujuhuvvo mearkkašumiide § 71
                      vuolde.</p>
    <p type="text">Muđui čujuhuvvo
                      Eanandoallolávdegotti evttohussii 1978-lága
                      gieđahallama oktavuođas (Evtt. O. nr. 37 (1977 –
                      78). Eaktuduvvo doppe ahte galgá bidjat garra
                      deattu dasa maid boazodoalu organisašuvnnat
                      árvalit, ja ahte dábálalaččat galget boazodoallit
                      leat eanetlogus. Guovllustivrra nammadeamis galgá
                      ain dás duohko deattuhit dan seamma.</p>
    <section>
      <p type="title">§ 73
                      Soabaheapmi</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 12 – 5. Dálá lágas eai
                      leat mearrádusat soabaheami birra. Departemeantta
                      oaivila mielde lea deaŧalaš ásahit vejolašvuođa
                      čoavdit riidduid olggobealde diggestobuid. Dat
                      attášii oadjebasat ja unnit formála rámma riiddu
                      čoavdimii, mii maiddái dahká maŋŋel álkibun
                      ovttasbargat ja ovttas doaibmat.</p>
    <p type="text">Evttohusa mielde sáhttá
                      guovllustivra iežas fápmudusa mielde dahje muhtun
                      siidaoasi, siidda dahje orohaga sávaldaga mielde
                      mearridit ahte guokte beali galgaba gohččojuvvot
                      soabaheapmái, jus ieža eai nagot soabadit.</p>
    <p type="text">Guovllustivra dahje
                      boazodoallostivra nammada soabaheaddjin olbmo
                      geasa navdá goappaš beliid luohttit. Soabaheaddji
                      gohčču čoahkkimii govttolaš áigemeriin, ja adno
                      čielggasin ahte goappaš beliin lea
                      geatnegasvuohta boahtit.</p>
    <p type="text">Departemeanta sáhttá addit
                      dárkilet njuolggadusaid soabaheami birra.</p>
    <section>
      <p type="title">§ 74
                      Geatnegasvuohta čuovvut lága</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 13 – 1, ja nanne ahte
                      juohkehaččas leat geatnegasvuohta čuovvut dán
                      lága ja mearrádusaid mat leat dan olis dahkkon ja
                      ahte rihkkun sáhttá ráŋggáštuvvot. Lávdegoddi lea
                      ráŋggáštussan (sankšuvdnan) gohčodan sihke
                      mearrádusaid ráŋggáštahtti daguid birra ja
                      doaimmaid mat galggaše eastadit rihkkumiid.</p>
    <p type="text">Lávdegotti láhkaevttohusas leat
                      muhtun eavttut ráŋggáštus čađaheapmái.</p>
    <p type="text"><em type="italic">Ráđđehusadvokáhtta</em> lea iežas
                      gulaskuddancealkámušas Boazodoalloláhkalávdegotti
                      evttohussii eahpidan lea go riekta dakkár
                      eavttuid bidjat láhkatekstii. Deattuhuvvo ahte ii
                      dáidde leat dárbbašlaš hálddahussii bidjat
                      árvaluvvon eavttuid, go hálddahus iešalddis ii
                      mearrit ráŋggáštusa mii šaddá govttohis noađđin.
                      Jerrojuvvo maiddái sáhttá go dán ovddidit
                      duopmostuoluid árvvoštallamii. Deattuhuvvo ahte
                      mearrádusa galgá ipmirdit seammaládje go plána-
                      ja huksenlága § 116, nugo Alimusriekti lea dan
                      dulkon ja mii mielddisbuktá ahte
                      duopmostuollogieđahallan galgá leat dábálaš
                      njuolggadusaid mielde, namalassii ahte
                      govttolašvuohta ii geahččaluvvo ollásit. Dat
                      deasttat maid lávdegoddi atná dárbbašlažžan
                      deattuhit ráŋggášteamis leat friddja
                      hálddašanárvvošteami bealit. Go nie namuha beliid
                      maid erenoamážit galgá vuhtii váldit, de sáhttá
                      dat álkit dagahit eahpesihkarvuođa eará beliid
                      ektui mat maiddái leat áigeguovdilat
                      árvvošteamis. Jus lea sávahahtti dadjat maide dan
                      birra maid galgá vuhtii váldit, de sáhttá dan
                      dahkat mearkkašumiin láhkamearrádusa birra.</p>
    <p type="text">Departemeanta lea ovttaoaivilis
                      dáiguin árvvoštallamiiguin ja lea daid vuhtii
                      váldán iežas láhkaevttohusas. Guovllustivra dahje
                      boazodoallostivra ferte nappo fuolahit ahte
                      ráŋggáštusat leat govttolaččat rihkkuma ektui, ja
                      jus mearriduvvojit máŋggalágán ráŋggáštusat ovtta
                      ja seamma rihkkosa ovddas, de fertejit dát
                      oktiiheivehuvvot nu ahte eai čuoza govttohemet.
                      Go ráŋggáštusaid mearrida, de galgá erenoamážit
                      vuhtii váldit rihkkosa duođalašvuođa,
                      vejolašvuođa eastadit rihkkosa, ja ovdamuniid
                      maid lea olahan rihkkosa bokte.</p>
    <section>
      <p type="title">§ 75
                      Lobihis diliid heaittiheami gohččun</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 13 – 2, ja addá válddi
                      gohččut heaittihit lobihisvuođa mii rihkku lága
                      dahje mearrádusaid (ovttaskas mearrádusaid dahje
                      láhkaásahusaid) mat leat lága olis
                      addojuvvon.</p>
    <p type="text">Lávdegoddi lea atnán doahpaga
                      lobihis doaibma. <em type="italic">Ráđđehusadvokáhtta</em> árvalii iežas
                      gulaskuddancealkámušas ahte doahpaga lobihis
                      doaimma sadjái baicca dadjat lobihis
                      dilálašvuohta, dan dihte go dajaldat lobihis
                      doaibma sáhttá leat heivetmeahttun jus lea sáhka
                      vihpadeamis.</p>
    <p type="text">Viidáseappot čujuhii
                      Ráđđehusadvokáhtta ahte lea unohas čatnat
                      gohččunválddi almmolaš fuolaid vuhtii váldimii.
                      Dan livččii váttis ráddjet ja lea konkrehta
                      árvvoštallama duohken. Molssaeaktun sáhtášii leat
                      mearrádusa dahkat <em type="italic">sáhttá</em>-mearrádussan ja mearkkašumiin
                      deattuhit ahte váldi lea vuosttažettiin
                      jurddašuvvon adnot dalle go leat almmolaš
                      beroštumit. Ráđđehusadvokáhtta oaivvilda ahte eai
                      galgga dárbbašuvvot erenoamáš ákkat dasa ahte
                      sirdit válddi vuolit ásahusaide.</p>
    <p type="text"><em type="italic">Romssa ja
                      Finnmárkku politiijameastárat</em> leaba árvalan
                      ahte politiijat galggaše oažžut erenoamáš
                      vejolašvuođa dahkat gaskaboddosaš mearrádusaid
                      mat gustojit dassážii go eará eiseváldi lea
                      gieđahallan ášši, go dat gullá politiijaid
                      dábálaš doibmii fuolahit ahte lobihisvuođat
                      bissehuvvojit.</p>
    <p type="text">Departemeanta oaivvilda ahte
                      lobihis dilit lea buoret dajaldat go lobihis
                      doaimmat. Viidáseappot doarju departemeanta dan
                      ahte láhkateavsttas ii berre válddi sirdimii
                      čatnat ráddjejumi erenoamáš ákkaide.</p>
    <p type="text">Departemeanta ii doarjjo oainnu
                      ahte almmolaš fuolaid ii galgga namuhit
                      láhkateavsttas. Vaikko lea ge dárbbašlaš
                      konkrehtalaččat árvvoštallat juohke dáfus, de
                      departemeanta ii jáhke ahte dat dahká
                      váttisvuođaid. Jus lea almmolašrievttálaš
                      mearrádus dahkkon, omd. boazologu hárrái, de lea
                      čielga almmolaš fuolla ahte mearrádus
                      čađahuvvo.</p>
    <p type="text">Dán vuoru ii áiggo departemeanta
                      dárkileappot guorahallat gažaldaga politiijaid
                      mearridanválddi birra.</p>
    <section>
      <p type="title">§ 76
                      Bággensáhkku</p>
    </section>
    <p type="text">Mearrádusas lea seamma sisdoallu
                      go lávdegotti evttohan § 13 – 3. Dás nannejuvvo
                      ahte sáhkkoheami oktavuođas § 75 olis sáhttá
                      mearriduvvot bággensáhkku juohke beaivvi, vahkku
                      dahje mánu ovdii mii gollá maŋŋelii áigemeari mii
                      lea biddjon gohččuma ollašuhttimii, dassážii go
                      dat lea ollašuhttojuvvon.</p>
    <p type="text">Departemeantta oainnu mielde lea
                      dát deaŧalaš sihkkarastit ahte iešguđet
                      mearrádusat čađahuvvojit, dás maiddái boazologu
                      birra. Eaktuduvvo ahte váldi galgá leat
                      boazodoallostivrras ja guovllustivrras, nu ahte
                      ii sáhte válddi sirdit vuollelii. Čujuhit
                      lávdegotti oppalaš árvvoštallamii čuoggás
                      9.9.3.2.</p>
    <section>
      <p type="title">§ 77
                      Doaibmanjuolggadusaid rihkkuma divat</p>
    </section>
    <p type="text">Mearrádusas lea seamma sisdoallu
                      go lávdegotti árvlan § 13 – 4.</p>
    <p type="text">Dálá lágas lea buohtalas mearrádus
                      § 8 b resursadivada birra orohatplána rihkkuma
                      ovddas. Evttohusa mielde sáhttá boazodoallostivra
                      dahje guovllustivra dahkat diekkár mearrádusa.
                      Orohatstivrras eai leat ođđa evttohusa mielde šat
                      almmolašrievttálaš doaimmat ja das ii leat šat
                      dadjamuš dákko, nugo lea 1978-lága olis.</p>
    <p type="text">Lávdegoddi lea árvalan ahte divat
                      ii galgga gáibiduvvot jus dilálašvuohta sáhttá
                      čilgejuvvot buozanvuođa dahje eará siva geažil
                      man badjel son ii ráđđe.</p>
    <p type="text"><em type="italic">Ráđđehusadvokáhtta</em>lea iežas cealkámušas
                      Boazodoalloláhkalávdegotti čielggadussii eahpidan
                      lea go heivvolaš láhkii čatnat diekkár
                      subjektiiva šállošanákkaid.</p>
    <p type="text">Departemeanta lea ovttaoaivilis
                      das ahte lea dárbbašmeahttun dán namuhit lágas.
                      Departemeanta datte eaktuda ahte guovllustivra ja
                      boazodoallostivra liikká váldet dakkár beliid
                      vuhtii go árvvoštallet juohke dilálašvuođa
                      sierra.</p>
    <section>
      <p type="title">§ 78
                      Sáhkkocealkkus</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 13 – 5.</p>
    <p type="text">Mearrádus lea prinsihppalaš ođas
                      boazodoallolágas. Čujuhuvvo lávdegotti
                      čielggadeapmái čuoggás 9.9.3.3 gos oaidná ahte
                      sáhkkocealkkus lea gohččun dihto áigemearis
                      čađahit juo ovdalaččas mearriduvvon gohččuma.
                      Siviilarievttálaš sáhku mas dás lea sáhka, ii
                      ábut seaguhit ráŋggaštusrievttálaš sáhkuin, mii
                      lea dábálaš smávit rihkusáššiin.</p>
    <p type="text">Son gii sáhkkohallá, sáhttá
                      ovddidit ášši stáhta vuostá 60 beaivvi sisa
                      oažžun dihte sáhku guorahallojuvvot. Dát addá
                      vejolašvuođa vuodjit ášši duopmostuoluide, muhto
                      dat eaktuda ahte son ieš aktiivvalaččat ovddida
                      ášši. Sáhkkocealkkus lea dákko earalágán go
                      dábálaš vuohki, mas eiseválddit fertejit vuodjit
                      ášši vai ožžot vuođu bákkuin bearrat.</p>
    <p type="text"><em type="italic">Advokáhttasearvi</em> lea iežas cealkámušas
                      Boazodoalloláhkalávdegotti čielggadeapmái
                      vuosttaldan mearrádusa ja čujuhan ahte dat lea
                      dábalaš riektesihkarvuođaprinsihpaid vuostá go
                      sáhkkohallan olmmoš ieš galgá ovddidit ášši
                      duopmostuoluide oažžun dihte sáhku
                      guorahallojuvvot. Dán háve lea dat maiddái sámi
                      kultuvrra vuostá, go dábálaš ipmárdus lea ahte
                      son gii ii jietnat maide, son lea vuostá.</p>
    <p type="text">Departemeanta ii oainne ákka
                      hilgut lávdegotti árvalusa ja čujuha ahte
                      sullasaš mearrádusat leat eará lágain, gč. ee.
                      plána- ja huksenlága § 114. Čujuhit muđui Od.prp.
                      nr. 67 (1999 – 2000) iešguđet lágaid rievdadeami
                      birra, mat leat siviilarievttálaš sáhkkohanvuogi
                      ásaheami vuođđun.</p>
    <section>
      <p type="title">§ 79
                      Bággodoaimmat</p>
    </section>
    <p type="text">Mearrádusas lea seamma sisdoallu
                      go lávdegotti árvalan § 13 – 6. Lávdegoddi árvala
                      dákko mearrádusaid bággočađaheami birra seamma
                      vuođul go 1978-lága § 34 nuppi gitta njealját
                      lađđasa rádjái.</p>
    <p type="text">Lávdegoddi árvala paragráfa
                      goalmmát lađđasis ahte guovllustivra ja
                      boazodoallostivra galget sáhttit addit válddi
                      vuolit dássái čađahit bággodoaimmaid nugo
                      dárbbašlaš barggu ja bearráigeahču vai sáhttá
                      čađahit gohččuma čohkkema, rátkima,
                      eretvuojeheami ja bohccuid lohkama birra, gč.
                      nuppi lađđasa bustáva a.</p>
    <p type="text"><em type="italic">Ráđđehusadvokáhtta</em> eahpida válddi
                      sirdima lobálašvuođa, eandalii goit bohccuid
                      goddima hárrái dalle go ii sáhte eret vuojehit,
                      gč. lávdegotti árvalusas nuppi lađđasa bustáva b.
                      Jerrojuvvo maiddái ii go leat beare moalkás
                      gáibádus vuos ovddidit ášši nammaeiseválddiide
                      ovdal go sáhttá čađahit.</p>
    <p type="text"><em type="italic">Romssa ja
                      Finnmárkku politiijameastárat</em> árvaleaba ahte
                      maiddái politiijat ožžot válddi čađahit
                      lávdegotti evttohan mearrádusaid § 13 – 6 nuppi
                      lađđasa a ja b bustávain.</p>
    <p type="text">Departemeanta lea ovttaoaivilis
                      ahte berre leat vejolaš sirdit válddi maiddái
                      goddinmearrádusa hárrái. Datte oaivvilda
                      departemeanta ahte goddin galgá dáhpáhuvvat
                      nammaeiseválddiid gieđahallama bokte. Gieđahallan
                      diggerievttis mielddisbuktá, nugo lávdegoddi
                      čujuha, ahte hálddahusmearrádus guorahallojuvvo.
                      Dát lea deaŧalaš guoskevaš olbmo
                      riektesihkarvuođa dihte ja lea departemeantta
                      mielas garraset ágga go álkivuođa ágga mii
                      livččii jus čađahit sáhtášii almmá diggerievtti
                      gieđahallama haga.</p>
    <p type="text">Nugo lávdegoddi nai árvala, de
                      evttoha departemeanta ahte
                      mearkkašahttivuođaeaktu váldojuvvo eret.
                      Bággodoaimmat leat dakkárat maid eiseválddit
                      sierra árvvoštallama vuođul <em type="italic">sáhttet</em> mearridit, ja dán
                      árvvoštallamis galget maid vuhtii váldit man
                      mearkkašahtti ášši lea.</p>
    <p type="text">Politiijaid válddi hárrái dahkat
                      mearrádusaid dán oktavuođas, ii áiggo
                      departemeanta dađi eanet mearkkašit.</p>
    <section>
      <p type="title">§ 80
                      Ráŋggáštusovddasvástádus</p>
    </section>
    <p type="text">Dát mearrádus lea seamma go
                      1978-lága § 36.</p>
    <section>
      <p type="title">§ 81
                      Láhkaásahusat</p>
    </section>
    <p type="text">Mearrádusa sisdoallu lea seamma go
                      lávdegotti árvalan oppalaš váldi addit
                      láhkaásahusaid, mii ii ráddje man birra
                      láhkaásahusaid sáhttá addit, nugo 1978-lága § 33
                      dahká.</p>
    <p type="text">ILO-konvenšuvnna nr 169 mielde
                      álgoálbmogiid ja čearddalaš álbmogiid birra
                      iešheanalaš stáhtain, lea álgoálbmogiin
                      vuoigatvuohta jerrojuvvot áššiin mat sáhttet
                      njuolga guoskat sidjiide. Jus stáhta ráhkada
                      njuolggadusaid (láhkaásahusaid) dán lága olis, de
                      áigu stáhta ráđđádallat Sámedikkiin ja eará
                      guoskevaš sámi beroštumiiguin.</p>
    <section>
      <p type="title">§ 82
                      Fápmuiboahtin</p>
    </section>
    <p type="text">Láhka boahtá fápmui dán rájes go
                      Gonagas mearrida. Paragráfa addá maid
                      vejolašvuođa ásahit gaskaboddosaš mearrádusaid.
                      Diekkár gaskaboddosaš njuolggadusaid sáhttá
                      Gonagas addit, ja dat sáhttet maiddái
                      sisttisdoallat mearrádusaid mat leat ovdalaš lága
                      olis mearriduvvon. Diekkár mearrádusat eai galgga
                      leat vuostálaga ođđa lágain.</p>
    <section>
      <p type="title">§ 83
                      Eará lágaid rievdamat</p>
    </section>
    <p type="text">Máŋgga láhkamearrádusas leat
                      čujuhusat 1978-láhkii. Dáid mearrádusaid ferte
                      rievdadit go boahtá ođđa boazodoalloláhka. Ii
                      leat dárbu rievdadit dan moadde mearrádusa mas
                      čujuhuvvo dušše <span type="quote">«boazodoalloláhkii»</span>, go ii leat
                      namuhuvvon lága beaivi dahje nummar dahje dihto
                      paragráfa.</p>
    <p type="text">Gos <em type="italic">oreigningsloven</em>is čujuhuvvo 1978
                      boazodoalloláhkii, de ferte rievdaduvvot nu ahte
                      čujuhuvvo ođđa boazodoalloláhkii.</p>
    <p type="text">Eananjuohkinláhka namuha máŋgga sajis
                      <span type="quote">«boazodoalu, lága vuođul geassemánu 9. beaivvi
                      1978 nr. 49 § 2 boazodoalu birra»</span>. Dás
                      oaivvilduvvo boazodoallu sámi
                      boazodoalloguovllus. Go čujuhusa almmotge ferte
                      rievdadit, de evttohuvvo rievdadit maiddái nu
                      ahte sohpet ođđa boazodoallolága
                      sátnegeavaheapmái. Eananjuohkinlága §:s 88 a lea
                      lasáhus opmodatvuoigatvuođaláhkii mii ii leat
                      vuos fápmuiboahtán: <span type="quote" xml:lang="nob">«eller for registrering av
                      uregistrert jordsameige»</span>, muhto lea dás váldon
                      mielde vai lasáhus ii bázáše ođđa boazodoallolága
                      oktavuođas.</p>
    <p type="text"><em type="italic">Fuođđolága</em> § 31
                      čujuha 1978-boazodoallolága § 14. Seamma
                      mearrádus lea ođđa boazodoallolágas § 26.</p>
    <p type="text">1978 boazodoalloláhka ii gusto
                      Trollheimena boazodollui. Máŋgga čujuhusa bokte
                      <span type="quote">«Trollheimenlágas»</span> leat datte eatnasat
                      boazodoallolága mearrádusain gustovaččat maiddái
                      doppe. Dát čujuhusat fertejit heivehuvvot ođđa
                      boazodoallolága huksehussii ja
                      sátnegeavaheapmái.</p>
    <p type="text">Luossa- ja sáivaguollelága § 22
                      čujuha 1978-boazodoallolága § 14. Seamma
                      mearrádus lea ođđa boazodoallolágas § 26.</p>
    <p type="text">Beatnatlágas fertejit čujuhusat
                      1978-láhkii rievdaduvvot nu ahte čujuhit
                      vástideaddji mearrádusaide ođđa
                      boazodoallolágas.</p>
    <p type="text">Eananjuohkinlága § 88 a
                      rievdadeapmi opmodatregistrerenlága olis berre
                      rievdat nu ahte eananjuohkinlága § 88
                      rievdadeapmi ii ipmirduvvo duššindahkkojuvvon
                      ođđa boazodoallolága ásaheami geažil, jus
                      opmodatregistrerenláhka boahtá fápmui maŋŋel go
                      ođđa boazodoalloláhka.</p>
    <p type="text">
                Bláđe dokumeanttas: 
                &lt; 9 Ekonomalaš, hálddahuslaš ... | 
                Ráva > | 
                Ovdasiidu</p>
  </body>
</document>
