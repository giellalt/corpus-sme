<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Od.prp. nr. 25 (2006-2007)</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2007</year>
    <place>http://www.regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-.html?id=461192</place>
    <publChannel>
      <publication>
        <publisher>Arbeids- og inkluderingsdepartementet</publisher>
      </publication>
    </publChannel>
    <availability>
      <free/>
    </availability>
    <multilingual>
      <language xml:lang="nob"/>
      <language xml:lang="swe"/>
    </multilingual>
    <origFileName>OTP200620070025000SE_4.html</origFileName>
    <parallel_text location="OTP200620070025000SE_4.html" xml:lang="nob"/>
    <metadata>
      <uncomplete/>
    </metadata>
    <version>XSLtemplate  1.16 ; file-specific xsl  $Revision: 1.7 $; common.xsl  $Revision: 43736 $; </version>
  </header>
  <body>
    <p type="text">
                Dás don leat: </p>
    <p type="text">Eanandoallo- ja
                biebmodepar...</p>
    <p type="text"> &lt;
                 </p>
    <p type="text">Dokumeanttat</p>
    <p type="text">
                &lt;
                 </p>
    <p type="text" xml:lang="nob">Proposisjoner og
                meldinger</p>
    <p type="text"> &lt;
                 </p>
    <p type="text">4 Dálá boazodoallu</p>
    <p type="text">Od.prp. nr. 25 (2006-2007)</p>
    <section>
      <p type="title">Boazodoallolága birra</p>
    </section>
    <p type="text">
                Bláđe dokumeanttas: </p>
    <p type="text">
                &lt;  3 Gulaskuddan ja ráđđádallamat</p>
    <p type="text"> | </p>
    <p type="text">
                5 Gustovaš riekti ></p>
    <p type="text"> | </p>
    <p type="text">
                Ovdasiidu</p>
    <section>
      <p type="title">4 Dálá boazodoallu</p>
    </section>
    <section>
      <p type="title">4.1 Viidodat ja
                        areálavuođđu</p>
    </section>
    <p type="text">Norgga boazodoallu lea álo
                        leamaš sámi ealáhus. Historjjá mielde lea
                        boazodoallu doaimmahuvvon oalle viidát riikkas.
                        Dál lea boazodoallu vuosttažettiin váriin ja
                        duovdagiin Finnmárkkus, Romssas, Nordlánddas ja
                        Davvi-Trøndelágas, ja osiin Lulli-Trøndelágas,
                        Møre ja Romsdalas (Trollheimen) ja Hedmárkkus.
                        Davvi-Gudbrandsdálas ja Valdresis doaimmahit
                        giliolbmot boazodoalu. Dát boazodoallu dárbbaša
                        doaibmalobi boazodoallolága 5. § olis, gos leat
                        mearrádusat boazodoalu birra olggobealde sámi
                        boazodoalloguovllu, ja doaimmahuvvo
                        boazosearvin. Dasa lassin lea vel Rendal
                        Boazosearvi, Rendalen, Engerdal ja Trysil
                        gielddain, mii doaimmaha erenoamáš doallovuogi,
                        go čađahit priváhta bohccuid bivddu báhčima
                        bokte.</p>
    <p type="text">Oktiibuot lea Norggas
                        boazodoallu goasii 140 gielddas, ja areálas mii
                        dahká brutto birrasii 40 % Norgga
                        eatnamiin dahje sullii 140 000 km
                        2 . Finnmárkku rájes
                        lulás oktan Lulli-Trøndelágain dahká brutto
                        boazodoalloeanan birrasii 80 % eatnamiin.
                        Ii buot areála leat boazoguohtuneanan. Čáhci,
                        impedimeanta, gilvojuvvon eanan ja huksejuvvon
                        guovllut gessojuvvojit eret. Lea rehkenaston
                        ahte netto areála dahká sullii 90 000 km
                        2 dahje goasii
                        30 % Norgga nannamis. Muđui leat Norgga
                        boazodoallit beassan atnit guohtumiid Ruoŧa
                        bealde Norgga ja Ruoŧa soahpamuša olis
                        guovvamánu 9. beaivve 1972 boazoguohtumiid
                        birra. Seammaládje leat Ruoŧa beale
                        boazodoallit atnán Norgga beale
                        guohtuneatnamiid. Dát soahpamuš nogai cuoŋománu
                        30. beaivvi 2005, ja dál leat šiehtadallame
                        ođđa boazoguohtunšiehtadusa Ruoŧain. Čujuhuvvo
                        muđui Od.prp. nr. 75 (2004 – 2005) ja Evtt. O.
                        nr. 98 (2004 – 2005)</p>
    <section>
      <p type="title" xml:lang="swe">4.2 Organiseren</p>
    </section>
    <p type="text">Sámi boazodoallu lea
                        hálddahuslaččat juhkkojuvvon 6
                        boazodoalloguovlun, gč. boazodoallolága § 2.
                        Dát leat Nuorta-Finnmárkku, Oarje-Finnmárkku,
                        Romssa, Nordlándda, Davvi-Trøndelága ja
                        Lulli-Trøndelága/Hedmárkku boazodoalloguovllut.
                        Lea maiddái sámi boazodoallu Trollheimenis. Dat
                        lea eará sámi boazodoalloguovlluid olggobealde,
                        ja boazodoalu erenoamáš riektevuođđun leat
                        soahpamušat eananeaiggádiiguin ja
                        bággolotnunmearrádusat, gč. lága juovlamánu 21.
                        beaivvi 1984 nr. 101.</p>
    <p type="text">Sámi boazodoalloguovllut leat
                        juhkkojuvvon orohahkan. Orohatjuohkin lea
                        ásahuvvon juo loahpageahčen 1800-logu.
                        Doallojagi 2005/2006 loahpas ledje oktiibuot 82
                        orohaga, 72 geasse- ja birrajagi orohaga ja 10
                        orohaga mat adnojuvvojit giđđa-/čakča- ja
                        dálveguohtumin Norgga beale boazodollui
                        ja/dahje guohtumin Ruoŧa boazodoalu várás.
                        Juohke orohagas doaimmahit boazodoalu ovtta
                        siiddas dahje eanet siiddain. Siidavuogádat
                        sáhttá rievddadit jagis jahkái. Maŋemus jagiid
                        leat leamaš oktiibuot sullii 110 geassesiidda
                        ja 150 dálvesiidda.</p>
    <p type="text">Siiddaide gullet okta dahje
                        eanet doalloovttadagat. Juohke doalloovttadagas
                        leat dábálaččat máŋga boazoeaiggáda, geain
                        buohkain lea sierra mearka. Njukčamánu 31.
                        beaivvi 2005 ledje oktiibuot 578
                        doalloovttadaga boazodoalus, main 9 ledje
                        dakkár doalut main eai leat bohccot. Badjelaš
                        2.850 olbmo gullet doalloovttadagaide. Eanas
                        oassi sámi boazodoalus lea Finnmárkkus, gos
                        leat 417 doalloovttadaga ja badjelaš 2.100
                        olbmo njukčamánu 31. beaivvi 2005.</p>
    <p type="text">Orohagaid ja iešguđet
                        boazodoalloguovlluid doallodilálašvuođaid
                        hárrái čujuhit kapihttalii 3.4.</p>
    <section>
      <p type="title">4.3 Boazodoalu luondduvuođus ja
                        olgguldas váikkuhanbealit</p>
    </section>
    <p type="text">Boazodoallu doaimmahuvvo
                        arktalaš buvttadanvuogádagas gos ávkkástallá
                        bohcco heivehannávccaid davviguovllu
                        duoddariidda ja taiga-eatnamiidda. Boazu lea
                        fysiologiija ja dábiid heivehan iežas
                        luonddubirrasii, sihke dan bokte ahte jođánit
                        šaddá ja ovdána oanehis geassebottas, ja go
                        dálvvi áigge unnida doaibmadási ja
                        energiijagolaheami. Boazodoallit ávkkástallet
                        bohcco heiveheami dan bokte ahte johtaladdet
                        bohccuiguin iešguđet áigodatguohtumiid mielde.
                        Bohcco lunddolaš johtaleapmi ja nomádalaš
                        doallovuohki lea dáid guovlluid buoremus
                        ávkkástallanvuohki. Finnmárkkus leat
                        dálveguohtuneatnamat siseatnamis goikásat ja
                        šattoheamit ja doppe lea unnán muohta, go fas
                        geasseguohtumat mearragáttiin ja sulluin leat
                        buorit ja šattolaččat. Eará guovlluin riikkas
                        leat eará johtinvuogit ja muhtun sajiin juste
                        nuppeguvlui go Finnmárkkus.</p>
    <section>
      <p type="title" xml:lang="nob">4.4 Buvttadeapmi ja massin</p>
    </section>
    <p type="text">Boazodoalus leat oalle stuora
                        erohusat produktivitehta (buvttadeami) hárrái,
                        sihke iešguđet guovlluid gaskka ja jagis
                        jahkái. Erohusat leat sihke miessešattu,
                        njuovvandeattuid, njuovvanhivvodagaid ja
                        massimiid hárrái. Maŋemus jagiid lea riikka
                        buvttadeapmi ollislaččat leamaš buorre ja
                        ovdáneaddji, ja leat leamaš unnán massimat,
                        buorre miessešaddu ja ollu njuovvan. Muhtun
                        guovlluin rahčá datte ealáhus lassáneaddji
                        massimiid ja unnon produkšuvnna geažil.</p>
    <p type="text">Doaibmajagi 2004/2005 loahpas
                        ledje ealáhusas dieđihuvvon sullii 232.000
                        bohcco giđđaealus (ovdal guotteha), main badjel
                        70 % gullá Finnmárkui. Doaibmajagis
                        2004/2005 merkejuvvojede goasii 122.000 miesi,
                        mii dahká 80 % njiŋŋelaslogus.
                        Baozodoallit dieđihedje ahte sullii 18.000
                        merkejuvvon misiin (sullii 15 %) ja sullii
                        20.000 rávisbohcco (sullii 9 %) jávke
                        doaibmajagi mielde. Ráfáidahttojuvvon
                        boraspiret dieđihuvvojedje sivalažžan goasii
                        90 % miessejávkamii ja sullii 70 %
                        rávisbohccuid jávkamii. Boazodoallu doalvvui
                        sullii 88.000 bohcco njuovahahkii (2.107 tonna
                        njuovvandeaddu). Dát vástida gaskamearálaččat
                        buvttadeapmái mii lea 9,0 kilo juohke bohcco
                        nammii giđđaealus, ja 14,4 kg juohke km
                        2 nammii.</p>
    <section>
      <p type="title">4.5 Boazolohku ja
                        guohtunresurssat</p>
    </section>
    <p type="text">Muhtun guovlluin lea boazolohku
                        áiggiid mielde rievddadan oalle sakka.
                        Rievddadallamiid sivvan leat sihke luonddu
                        dilálašvuođat ja muhtun muddui maiddái
                        servodatdilálašvuođat. Jagiid go leat buorit
                        dálkkádagat, de lávejit muhtun guovlluid
                        boazodoallit cegget ealuid vai buorebut
                        birgejit massimiid vuostá boahtteáiggi garra ja
                        goavvi dálvviid. Dat lea dagahan ahte maiddái
                        lunddolaš massimat leat lassánan
                        goavvedálvviid, ja nu lea boazolohku rievddadan
                        sakka. Eará guovlluin lea boazolohku dássedit
                        leamaš unni, mii lea okta deaŧalaš sivvan dasa
                        go guovlluid gaskka leat nu stuora erohusat.
                        Lunddolaš erohusat guohtundilálašvuođaid hárrái
                        dahket maiddái erohusaid iešguđet
                        boazodoalloguovlluid boazologu ja buvttadeami
                        gaskka.</p>
    <p type="text">Finnmárkkus lassánii boazolohku
                        1970 gaskkamutto rájes 1989 rádjái, goas
                        dieđihuvvon boazolohku lei buot alimus dásis,
                        200.000 bohcco giđđaealus. Doaibmajagi
                        2000/2001 rádjái unnui dát lohku goasii beliin
                        (sullii 109.000 rádjái). Doaibmajagi 2000/2001
                        lea Finnmárkkus fas lassánan boazolohku (sullii
                        168.000 njukčamánu 31. beaivvi 2005).
                        Mihttomearrin lea doalahit boazologu dássedin,
                        guhkes áiggi ekologalaš dásis, sihkkarastin
                        dihte buori heiveheami resursavuđđui, ja
                        produktiiva ealuid mat sáhttet addit
                        vuorddehahtti ekonomalaš bohtosa.</p>
    <p type="text">Buohtalaga boazologu lassánemiin
                        1970- ja 1980-logus, muhto maiddái 1990 mielde,
                        duođaštuvvui ahte Finnmárkkus hedjonedje
                        jeageleatnamat, ja erenoamážit giđđa- ja
                        čakčaguohtumiin. Lea dábálaš áddejupmi ahte
                        jeagil lea hearki duolbmumiid ja garra guohtuma
                        vuostá, ja lea njoahci šaddat. Gaskaboddosaš
                        bohtosat maŋemus iskkademiin
                        Finnmárkkuduoddaris čájehit ahte guovlluin gos
                        guođohuvvo ollu leat jeageleatnamat ain heajut,
                        muhto guovlluin gos ii leat nu ollu boazu, lea
                        jeagelšaddu buorránan. Doppe lea jeagil
                        šaddagoahtán bures danne go leat leamaš njuoska
                        geasit, mii lea hui buorre jeagelšaddui.</p>
    <section>
      <p type="title">4.6 Dálkkádatrievdamat, boraspiret ja
                        areáladilálašvuođat</p>
    </section>
    <p type="text">Boazodoallu doaimmahuvvo luonddu
                        eavttuid vuolis ja lea hearki olgguldas
                        váikkuhusaid vuostá. Dát leat sihke lunddolaš
                        áššit nugo dálkkádagat ja boraspiret, muhto
                        maiddái olmmošlaš doaimmat nugo sisabahkkemat
                        ja muosehuhtti doaimmat.</p>
    <p type="text">Oppalaččat sáhttá lohkat ahte
                        dálkkádatrievdamat bohtet váikkuhit
                        guohtumiidda beassama, daid kvalitehta ja
                        viidodaga, muhto maiddái guovlluid geavaheami,
                        johtingeainnuid, johttánáiggiid,
                        guottetbáikkiid ja divregivssi. Man muddui
                        rievdamat leat buorrin dahje vahágin
                        boazodollui, rievddada guovllus guvlui,
                        guovllulaš ja báikkálaš diliid mielde, ja dan
                        ektui goas ja movt boazodoallu geavaha
                        guovlluid. Oktavuođat leat máŋggabealagat ja
                        váikkuhusaid sáhttá leat váttis einnostit.
                        Ovdagihtii várrogasvuođaprinsihpa vuođul sáhttá
                        leat deaŧalaš sihkkarastit sihke guoddevaš
                        resursaheiveheami ja buoremus vejolaš
                        areálavuođu, mii sáhttá addit ealáhussii
                        dárbbašlaš nanusvuođa ja vejolašvuođaid
                        heivehit iežas dálkkádatrievdamiidda.</p>
    <p type="text">Boazodoalu guovdu leat álo
                        leamaš iešguđet meari boraspiret, mat leat
                        láhkáseaset váikkuhan boazodoalu. Go boazu lea
                        birrajagi meahcceguohtumiin, de lea baozodoallu
                        hárjánan boraspiriide. Maŋemus jagiid leat
                        boraspirevahágat datte leamaš nu stuorrát ahte
                        dat boazodoalu čalmmiiguin leat
                        gierdameahttumat. Boazodollui ja eiseválddiide
                        lea hástalussan gávdnat čovdosiid mat unnidit
                        boraspirevahágiid, ja mat sihkkarastet
                        árbevirolaš nomádalaš boazodoalu
                        boahtteáiggi.</p>
    <p type="text">Boazoguohtuneatnamat šaddet
                        vásihit dađistaga eanet deattu eará
                        eanangeavaheddjiid geažil. Ovdamearkan dasa
                        leat geaidno- ja čázádathuksemat, Suodjalusa
                        doaibma, bartahuksen, ođđa eatnamiid gilvin,
                        bivdo- ja astoáiggedoaimmat ja maŋemus jagiid
                        lassánan bieggamillohuksenáigumušat. Lassánan
                        dienashommát almmolaš buohkaidrievtti olis leat
                        maiddái ásahan hástalusaid boazodollui, go
                        diekkár doaimmat sáhttet šaddat nu viidát ja
                        dáhpáhuvvat áiggiid goas sáhttet leat stuora
                        vahágin boazodollui. Dihto dilálašvuođain
                        sáhttá unna sisabahkkemaš billistit olles
                        jahkodatvuogádaga. Dan dihte sáhttá eará
                        meahccegeavaheapmi álkit šaddet
                        riidduáššin.</p>
    <p type="text">Boazodoallorievtti geográfalaš
                        viidodat lea leamaš guovddážis erenoamážit
                        Lulli-Trøndelága/Hedmárkku boazodoalloguovllus
                        maŋemus jagiid. Duogážin lea vuosttažettiin
                        Alimusrievtti duopmu Korsjøfjell-áššis, Rt.
                        1988 s. 1217. Dán áššis lea Alimusriekti
                        gávnnahan ahte dihto mearriduvvon guovllus
                        boazodoalloguovllu siskkobealde ii leat
                        ásahuvvon boazodoalloriekti dološ áiggi
                        geavaheami rájes. Ovdal dán duomu ledje
                        boazodoallu ja hálddahus rehkenastán ahte
                        boazodoalloguovllu rájiid siskkobealde lea
                        riekti doaimmahit boazodoalu. St.dieđ. nr. 28
                        (1991 – 1992) <em type="italic">Nana bissovaš
                        boazodoallu</em> anii dán hui guovddážin, ja
                        boazodoalloláhka árvaluvvui rievdaduvvot.
                        Čoavdin dihte čuolmma boazodoallorievtti
                        geográfalaš viidodaga birra, de rievdaduvvui
                        boazodoallolága 2. § 1996:s nu ahte lágas
                        daddjo njuolga ahte meahcceguovllut
                        boazodoalloguovllu siskkobealde adnojuvvojit
                        lobálaš boazoguohtuneanamin, jus eará ii čuvoš
                        erenoamáš riektedilálašvuođain, geahča muđui
                        mearkkašumiid 4. paragráfii 10. kapihttalis.
                        Dasa lassin rievdaduvvui boazodoallolága
                        bággolotnunváldi nu ahte stáhta oaččui
                        vejolašvuođa bággolotnut boazodollui
                        vuoigatvuođaid sámi boazodoalloguovlluid
                        siskkobealde, gos duopmostuolut leat gávnnahan
                        ahte ii leat boazodoallovuoigatvuohta.
                        Alimusriekti celkkii golggotmánu 24. beaivvi
                        1997 duomu Aursunden-áššis, Rt. 1997 s. 1608.
                        Alimusriekti gávnnahii ahte vissis guovllus
                        sámi boazodoalloguovllu siskkobealde ii leat
                        ásahuvvon boazodoalloriekti. Riast Hylling ja
                        Femunden orohagat leat dan rájes ovddidan
                        ohcamiid bággolotnut guohtunvuoigatvuođa
                        guovlluin maidda Alimusrievtti duomut
                        Aursunden- ja Korssjøfjell-áššiin gusket.
                        Bággolotnunohcamiid olis lea Eanandoallo- ja
                        borramušdepartemeanta nammadan govda
                        šiehtadallanlávdegotti šiehtadallat
                        boazoguohtunsoahpamušaid guoskevaš
                        eananeaiggádiiguin. Ulbmilin lea oažžut áigái
                        dássedis šiehtadallančovdosiid main buohtalasat
                        doallá lagas oktavuođa boazodoaluin ja
                        guoskevaš suohkaniiguin.</p>
    <section>
      <p type="title">4.7 Boazodoallu
                        kulturguoddin</p>
    </section>
    <p type="text">Sámi boazodoallu lea máŋgga
                        dáfus eallinvuohki nana kultuvrra vuođul.
                        Boazodoallu lea deaŧalaš sámi kulturguoddi.
                        Sámegiella, árbevirolaš guohtunguovlluid
                        ávkkástallan, boazomearkkat, duodji ja
                        dáiddaduodji leat deaŧalaččat dán oktavuođas.
                        Seamma leat sohkaoktavuođat ja eará sosiála
                        čanastagat. Dát liikká ii mearkkaš ahte
                        boazodoallu ii váldde badjelasás áiggi
                        rievdamiid dahje ahte servodatrievdamat muđui
                        eai váikkut boazodoalu. Muhto čielga ja nanu
                        vuođustus kultuvrralaš árvvuide lea mielde
                        nanosmahttime boazodoalu ealáhussan ja
                        eallinvuohkin, ja dahkame dan gievran olgguldas
                        váikkuhusaid vuostá. Dán oktavuođas lea
                        <em type="italic">siida</em> hui deaŧalaš. Dát lea
                        čielga boazosámi organiserenvuohki, mii lea
                        huksejuvvon ovttasullasaččat miehtá máilmmi,
                        juohkesajis gos árbevirolaš boazodoallu
                        doaimmahuvvo.</p>
    <p type="text">
                Bláđe dokumeanttas: </p>
    <p type="text">
                &lt; 3 Gulaskuddan ja ráđđádallamat</p>
    <p type="text"> | </p>
    <p type="text">
                5 Gustovaš riekti ></p>
    <p type="text"> | </p>
    <p type="text">
                Ovdasiidu</p>
  </body>
</document>
