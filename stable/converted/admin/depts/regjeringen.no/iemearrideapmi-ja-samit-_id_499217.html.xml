<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Iešmearrideapmi ja sámit  - regjeringen.no</title>
    <genre/>
    <author>
      <unknown/>
    </author>
    <year>2008</year>
    <wordcount>1293</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/Aigeguovdil/Sartnit-ja-artihkkalat/politisk_ledelse/statssekretar-raimo-valle/2008/Iemearrideapmi-ja-samit-.html?id=499217</origFileName>
    <parallel_text location="julevsame-ajgat--ja-giellakonferanssa.html_id=527032" xml:lang="smj"/>
    <parallel_text location="selvbestemmelse-og-samene-.html_id=499217" xml:lang="nob"/>
    <parallel_text location="self-determination-and-the-sami.html_id=499217" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 11.02.2008 </p>
    <p type="text">Ovddeš stáhtačálli Raimo Valle</p>
    <section>
      <p type="title" xml:lang="smj">Iešmearrideapmi ja sámit</p>
    </section>
    <section>
      <p type="title">»Sami Self-Determination”-
                    konferánssa álgosáhkavuorru:</p>
    </section>
    <p type="text">
                     Eaŋgalasgiella vuođđogiellan</p>
    <p type="text">Gudnejahttojuvvon čoahkkinjođiheaddji,
                    Árvvusadnojuvvon sierraraporterejeaddji,
                    Sámediggepresideanta,
                    Buorit oassálastit,</p>
    <p type="text">Álggus háliidan mielastan giitit sin geat leat
                    ráhkkanahttán dán konferánssa:
                    • Gáldu – Álgoálbmotvuoigatvuođaid
                    gelbbolašvuođaguovddáža
                    • Sámi allaskuvlla ja
                    • Sámi instituhta
                     
                    dán vejolašvuođa ovddas čiekŋudit iežan erenoamáš
                    dehálaš fáddái: Sámiid iešmearridanvuoigatvuođa
                    duhkodahkii ja čađaheapmái. </p>
    <p type="text">Doaba ”iešmearridanvuoigatvuohta” lea hui
                    mohkkás doaba, ja dan doahpaga rievttálaš sisdoalu
                    digaštallet ollu riikkaidgaskasaččat.</p>
    <p type="text">Doaba ja dan digaštallan ii leat nu oahpis
                    Norggas, ja háliidan rámiidit Gáldu ja earáid geat
                    leat lágidan dán arena ovddidan dihtii digaštallama
                    ja čuvgen dihtii Norgga almmolašvuođa fáttá birra.
                    Vuorddán ahte mii buohkat oahppat ollu das maid
                    iešmearrideapmi sáhttá mearkkašit, sámi
                    oaidninsajis.</p>
    <p type="text">Mun in áiggo gokčat oppa dán váttes digaštallama
                    biegálaččat, muhto baicce váldit ovdan muhtun
                    dárkomiid, Norgga ráđđehusa geahččansaji ektui.</p>
    <p type="text">Vuosttažettiin: Ii leat álot ávkkálaš hállat
                    iešmearridanvuoigatvuođa birra, dego das livčii
                    dušše okta dihto mearkkašupmi. Doahpaga rievttálaš
                    sisdoallu lea čielgasit rievdan guhkit áiggi
                    mielde, ja iešguđetlágan álbmotrievttálaš
                    teavsttain. Dan rievttálaš sisdoallu, ja
                    geavaheapmi, rievdada duohta dili ektui.</p>
    <p type="text">Vuostálasvuođačuokkisin – dat mearkkaša:
                    ovdamearkan das mii sámiid
                    iešmearridanvuoigatvuohta ii leat – háliidan
                    namahit mo doaba meroštallojuvvui ja koloniijaid
                    heaittiheami oktavuođa 1960-jagiin.</p>
    <p type="text">Dán konteavsttas adnojuvvui iešmearrideapmi
                    dakkár vuoigatvuohtan mii gulai juohke
                    koloniserejuvvon riikka dahje territoria álbmogii,
                    ja ”álbmot” mas lei dat vuoigatvuohta, adnojuvvui
                    guovdilis guovllu oppa álbmogin, beroškeahttá
                    kultuvrralaš, čearddalaš dahje gielalaš
                    dovdomearkkain. Nu lei dilli vel doppe ge gos
                    koloniijariikkat ledje mearridan rájáid sahtedohko,
                    nu ahte dat biđgejedje ja háddjejedje
                    olmmoščearddaid main lei oktasaš historjá, giella
                    ja kultuvra, ja nu ahte eará joavkkut gárte
                    ássat  territorias.  </p>
    <p type="text">Dan áiggi adnojuvvui iešmearridanvuoigatvuođa
                    guovddášoassi vuoigatvuohtan mearridit guovdilis
                    territoria politihkalaš árvodási ja boahtteáiggi,
                    dábálaččat álbmotjienastemiin, mii sáhtii dagahit
                    ahte ođđa stáhta vuođđuduvvui, dahje
                    molssaevttolaččat ahte territoriai ásahuvvui
                    sierralágan čatnaseapmi nuppi stáhtii. Dehálaš
                    álbmotrievttálaš dokumeanta mas dákkár lahkaneapmi
                    lea, lea ON-julggaštus koloniijaid heaittiheami
                    birra, resolušuvdna 1514.</p>
    <p type="text">Dan lassin, vaikko vel eanaš koloniijaid
                    heaittihedje ge 1960-logus ja 1970-logu
                    álgogeahčen, de váivvidit ain sullasaš
                    dilálašvuođat, ovdamearkka dihtii áššiin mat gusket
                    Nuorta-Timorii ja Oarje-Sahárai.
                     
                    Gudnejahttojuvvon čoahkkinjođiheaddji, 
                    Go mii digaštallat álgoálbmogiid iešmearrideami dál
                    jagi 2008, de lea doahpagii šaddan áibbas eará
                    mearkkašupmi. Gažaldagat mat gusket stáhtaid
                    ásaheapmái, eai adnojuvvo nu áššáigullevažžan, ja
                    álbmoga eai meroštala dakkár dovdomearkkat go
                    territoriála ráját, muhto baicce oktasaš historjá,
                    giella, kultuvra ja ásahusat. </p>
    <p type="text">Go olmmoš áigu mearridit álgoálbmogiid
                    iešmearridanvuoigatvuođa rievttálaš sisdoalu, de
                    lea hui dehálaš gáldu ON-julggaštus
                    álgoálbmotvuoigatvuođaid birra, maid ONa
                    váldočoahkkin mearridii loahpalaččat čakčamánu 13.
                    beaivvi 2007.  </p>
    <p type="text">Norgga ráđđehus dovddahii ahte lea ilus go
                    julggaštus lei mearriduvvon, dehálaš lávkin
                    ovddosguvlui álgoálbmotvuoigatvuođaid suodjaleamis
                    miehtá máilmmi. Julggaštus bidjá
                    juvssahanstandárdda, maid galggašedje geahččalit
                    ollašuhttit searvevuođavuoiŋŋain, ja beliid
                    gaskasaš árvvusatnimiin.</p>
    <p type="text">Julggaštus dadjá čielgasit ahte iešmearrideapmi
                    sisttisdoallá álgoálbmogiid vuoigatvuođa beassat
                    ovddidit iežaset ekonomalaš ja kultuvrralaš
                    diliid.
                    Dasto lea álgoálbmogiin, geavahettiin
                    iešmearridanvuoigatvuođaset, vuoigatvuohta
                    autonomiijii dahje iešstivrejupmái dakkár áššiin
                    mat gusket sin siskkáldas ja báikkálaš
                    dilálašvuođaide, ja vuoigatvuohta oažžut ásahuvvot
                    vuogádaga mainna sáhttet ruhtadit
                    iešstivrendoaimmaideaset. </p>
    <p type="text">Dan iešmearridanvuoigatvuođa dohkkeheapmi masa
                    julggaštus čujuha, gáibida ahte álgoálbmogiin lea
                    olles ja doaibmilis oassálastin demokráhtalaš
                    servodahkii, ja daidda mearridanproseassaide mat
                    gusket dáidda álgoálbmogiidda. 
                    Norggas leat ollu politihkalaš áššesuorggit hui
                    dehálaččat sihke sámiide ja álbmoga eará joavkkuide
                    ja beroštumiide. Daid áššiid oktavuođas sáhttá
                    iešmearridanvuoigatvuohta gehččojuvvot
                    váikkuhanvuoigatvuohtan buot áššiin mat gusket
                    sámiide joavkun.</p>
    <p type="text">Geavadis geavaha Sámediggi dán vuoigatvuođa
                    álbmot válljen orgánan mas lea mearridanváldi ja
                    konsultašuvdnaváldi daid lágaid rájáid siskkobealde
                    mat bohtet geavahussii.</p>
    <p type="text">Dat jurdda ahte Norgga sámiin lea vuoigatvuohta
                    dahkat iežaset mearrádusaid mat gusket sin
                    ekonomalaš, sosiála ja kultuvrralaš ovdáneapmái, ii
                    leat ođas. Go sámeláhka mearriduvvui jagi 1987,
                    čujuhuvvui lávdegoddeárvalusas sámiid vuoigatvuhtii
                    stivret iežaset áššiid. Seamma lahkaneapmi lea
                    maiddái guovddážis paragráfas 110 a Norgga
                    Vuođđolágas: ahte eiseválddit fertejit láhčit
                    eavttuid mat addet sámiide vejolašvuođa
                    sihkkarastit ja bisuhit iežaset kultuvrra, giela ja
                    eallinvuogi.</p>
    <p type="text">Áššáiguoski álbmogiid gaskasaš konsultašuvnnat
                    leat okta dain doaibmabijuin maidda julggaštusat
                    čujuhit. Norggas lea dát geatnegasvuohta čađahuvvon
                    stáhta eiseválddiid ja Sámedikki gaskasaš 
                    konsultašuvdnavugiid bokte, ILO-konvenšuvnna nr.
                    169 artihkkala 6 mielde. Dáid konsultašuvdnavugiid
                    birra sohpe jagi 2005.</p>
    <p type="text">Daid áššiid ja bargamušaid hárrái mat gusket
                    dušše sámiide, čađahuvvo iešmearrideapmi dávjá dan
                    láhkai ahte dušše Sámedikkis lea mearridanváldi.
                    Doaibmabijut mat gusket sámegillii ja Sámi
                    ovddidanfondii, leat dan
                    ovdamearkkat.  </p>
    <p type="text">Gudnejahttojuvvon
                    čoahkkinjođiheaddji, 
                    Norgga ráđđehussii lea dehálaš ahte
                    iešmearrideapmi-doaba dulkojuvvo nu ahte dat gusto
                    ja lea ávkin riikkaidgaskasaččat ge. Okta
                    váldočuolbmačilgehus lea: Makkár presedeansa das
                    vuolgá? </p>
    <p type="text">Ollu stáhtat dihtet viehka bures makkár
                    politihkalaš ja retoralaš vuoibmi
                    iešmearridandoahpagis lei dallego koloniijaid
                    heaittihedje, eai ge háliit doarjut doahpaga mii
                    sáhttá dahkat lobálažžan friddjenlihkadusaid ja
                    čearddalašvuođas bohciidan riidduid. Dađibahábut
                    dat lea duohta váttisvuohta máŋgga sajis
                    máilmmis. </p>
    <p type="text">Norgga ráđđehus ja Stuorradiggi leat cealkán,
                    máŋgii, ahte sámiid iešmearrideapmi ferte
                    čađahuvvot dálá demokráhtalaš stáhta rámmaid
                    siskkobealde.
                    Olus dán lanjas dáidet jurddašit ahte dákkár čielga
                    cealkimat leat dárbbašmeahttumat. Dovddan
                    sámelihkadusa bures ja dieđán ahte sierra sámi
                    stáhtas dahje sámi iešmearridanguovllus ii leat
                    sáhka – ja ahte dušše soapmásat, jus jo giige
                    oppassii, aneš dan guovdilis
                    jurddan.   </p>
    <p type="text">ON-julggaštus ge lea čielggas,
                    loahppaartihkkalis 46, ahte dat galgá geavahuvvot
                    ON-lihtu vuođul, ja ahte ii mange julggaštusa
                    galgga sáhttit lohkat nu ahte dat áttášii
                    vejolašvuođa dahje ávžžuhivččii makkár ge dahkui
                    mii juogášii dahjá áittášii, ollasit dahje
                    oassálassii, dievasválddálaš ja iehčanas stáhtaid
                    terriroriála rihkkomeahttunvuođa dahje dan
                    politihkalaš oktavuođa.</p>
    <p type="text">Danne lean ilus gávnnahit ahte julggaštusa
                    dorjot viidát sihke davviriikkain, sámelihkadusas
                    ja sámedikkiin.</p>
    <p type="text">Vaikko vel leat ge digaštallan
                    iešmearridandoahpaga aiddolaš sisdoalu, de lea hui
                    konstruktiiva gulahallan gaskal Sámedikki ja Norgga
                    ráđđehusa das makkár geavatlaš doaibmabijuid bokte
                    sáhtášii čađahit sámi iešmearridanválddi ja
                    mielváikkuhanválddi áššáigullevaš lágain. Muhtun
                    doaibmabijut leat jo čađahuvvon, muhtumat leat
                    árvvoštallojuvvomin dahje leat kosultašuvdnamuttus.
                    Dáidda doaibmabijuide gullet:</p>
    <p type="text">• Finnmárkkuláhka
                    • konsultašuvdnameanut
                    • plána- ja huksenlága ođđa
                    mearrádusat 
                    • ođđa minerálalága mearrádusat sámi
                    beroštusaid birra 
                    • lágat maid Smith-lávdegoddi evttoha guovtti
                    vahku geahčen, vuoigatvuođaid birra
                    mearraguolásteapmái, ja
                    • Sámi vuoigatvuođalávdegotti (SRU2) maŋimus
                    evttohusat 
                     
                    Gulahaladettiin dakkár doaibmabijuid birra
                    vuođđuduvvá ráđđehusa oaidnu dálá Norgga ráđđehusa
                    politihkalaš vuđđui, Soria Moria-julggaštussii. Dán
                    politihkalaš vuođus leat golbma ráđđehusbellodaga
                    dadjan čielgasit ahte ”Sámedikkis ferte leat duohta
                    váikkuhus dakkár surggiin mat leat dehálaččat sámi
                    servodahkii”. Eanadoallu, boazodoallu, guolástus ja
                    resursahálddašeapmi leat namahuvvon dakkár suorgin
                    main sámit dárbbašit dadjamuša.
                     
                    Gudnejahttojuvvon čoahkkinjođiheaddji,
                    Sámi árbevirolaš guovllu juhket nationálastáhtaid
                    ráját, ja sámit ásset njealji stáhtas: Suomas,
                    Ruoššas, Ruoŧas ja Norggas. Buot dáid stáhtaid
                    ovddasvástádus lea láhčit eavttuid nu ahte sámi
                    vuoigatvuođat váldojuvvojit vuhtii, ollislaččat, ja
                    nu ahte dat heađušteamit maid stáhtaráját dagahit,
                    geahpiduvvojit nu eatnat go
                    vejolaš.  </p>
    <p type="text">Dehálaš gaskaoapmi dán ulbmila juksamis lea dálá
                    joatkašuvvi bargu davviriikkalaš sámekonvenšuvnna
                    ráhkademiin.</p>
    <p type="text">Davviriikkalaš sámekonvenšuvnna evttohus
                    almmuhuvvui jagi 2005. Dan evttohusa ráhkadedje
                    sorjjasmeahttun joavku, mas ledje láhkagažaldagaid
                    áššedovdit, ja máŋggas sis leat dás dál. Buot
                    golbma sámedikki leat dorjon evttohusa, ja Suoma,
                    Ruoŧa ja Norgga stáhtaeiseválddit leat ain
                    evttohusa árvvoštallamin.  
                    Doaivumis álggahuvvojit formála šiehtadallamat
                    Davviriikkalaš sámekonvenšuvnna birra fargga, main
                    golmma sámedikki ja golmma ráđđehusa ovddasteaddjit
                    galget leat šiehtadallanbeavddi birra.</p>
    <p type="text">Sámi álbmoga iešmearridanvuoigatvuohta lea
                    dehálaš vuođđojurdda konvenšuvdnaevttohusas, ja
                    máŋga árvaluvvon artihkkala leat konkrehtalaš
                    ovdamearkkat dasa mo vuođđojurdaga lea vejolaš
                    geavahit sámiide buoremussan. Doaivumis joatkašuvvá
                    gulahallan šiehtadallamiid rájáid siskkobealde
                    iešmearrideapmi-doahpaga birra ja iešmearrideami
                    geavatlaš čađaheami birra.  
                    Dát konferánsa fearrá dan maid
                    iešmearridanvuoigatvuohta sáhttá mearkkašit
                    geavadis go dat čađahuvvo sámi servodaga sierranas
                    surggiin. </p>
    <p type="text">Miellagiddevaš šaddá gullat maid áššedovdit
                    dadjet buot dáid dehálaš fáttáid birra, ja daidda
                    čatnaseaddji digaštallamiin. Sávan didjiide
                    buohkaide lihku konferánssain. 
                    Giitu!</p>
  </body>
</document>
