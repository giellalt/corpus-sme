<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Buorre gulahallan gaskal Ráđđehusa ja Sámedikki - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>729</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fad/oasat/taler_og_artikler/minister/taler-og-artikler-av-fornyings--og-kirke/2010/Buorre-gulahallan-gaskal-Raehusa-ja-Samedikki.html?id=612422</origFileName>
    <parallel_text location="god-dialog-mellom-regjeringen-og-sametin.html_id=612422" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 18.08.2010 </p>
    <p type="text">Ođasmahttin-, hálddahus- ja girkoministtar
                  Rigmor Aasrud</p>
    <section>
      <p type="title" xml:lang="smj">Buorre gulahallan gaskal Ráđđehusa ja
                    Sámedikki</p>
    </section>
    <p type="text">
      <em type="italic">Vuogádatlaš gulahallan stáhta ja
                    Sámedikki gaskkas lea ávkkálaš goappaš beliide ja
                    vuolggaha buori čovdosiid. Eanas áššiin olahat
                    ovttamielalašvuođa, čállá ođasmahttin- hálddahus-
                    ja girkoministtar Rigmor Aasrud Nordlysas
                    05.08.2010.</em>
    </p>
    <p type="text">Leago máŋgga áššiin sierramielalašvuohta
                    ráđđehusa ja Sámedikki gaskkas? Ollu daid áššiin
                    maid ráđđehus digaštallá Sámedikkiin, de leat dušše
                    soames dain mat vuolggahit stuora mediaberoštumi,
                    ja eará áššit eai obage namuhuvvo mediain. Dán giđa
                    lea davviriikkaid sámekonvenšuvnna bargu ja
                    Sámedikki moaitámušat ráđđehusa
                    konvenšuvdnašiehtadallama válljejuvvon modealla
                    vuostá, dagahan mediaberoštumi. Mediačállosat
                    davviriikkaid sámekonvenšuvnna birra sáhttá dagahit
                    dakkár ipmárdusa ahte Sámedikkis ja ráđđehusas
                    dávjá leat vuostálas beroštumit. Mun háliidan
                    deattuhit ahte ráđđehusa ja Sámedikki gaskkas eanas
                    áššiin lea buorre gulahallan, ja olahat
                    ovttamielalašvuođa mearrádusaid sisdoalus.</p>
    <p type="text">Geassemánu loahpas ovddidii ráđđehus jahkásaš
                    stuorradiggedieđáhusa Sámedikki doaimma birra.
                    Lassin Sámedikki 2009 jahkedieđáhussii, de ráđđehus
                    čilge maid 2009:s lea bargan sámepolitihkalaš
                    gažaldagaiguin. Dieđáhussii leat čohkkejuvvon
                    dieđut ráđđádallamiid birra Sámedikkiin 2009
                    ođđajagimánu 1.beaivvi rájes gitta 2010 miessemánu
                    rádjai. Dán áigodagas leat badjel 30 áššiin lea
                    ráđđehus ráđđádallan Sámedikkiin. Čalmmusteapmi
                    duođašta ahte lei dušše eaŋkiláššiin go eat nagodan
                    olahit ovttamielalašvuođa. Eanas áššiin
                    ráđđádallama boađusin lei ovttamielalašvuohta
                    gaskal ráđđehusa ja Sámedikki. </p>
    <p type="text">Ráđđehus lea riikkaidgaskasaš
                    olmmošvuoigatvuođakonvenšuvnnaid bakte
                    geatnegahttojuvvon ráđđádallat Sámedikkiin áššiin
                    mat váikkuhit sápmelaččaide Norggas. Dehálaš
                    ráđđádallangeatnegasvuođa ulbmilin lea olahit
                    ovttamielalašvuođa Sámedikkiin. Ráđđádallamat leat
                    mealgat eanet go ahte Sámedikkis dušše lea
                    vuoigatvuohta oainnuset ovddidit dihto áššiin.
                    Duohta ráđđádallamat mearkkašit ahte Sámediggi
                    árrat juo beassá searvat áššemannolahkii, ja ahte
                    stáhtalaš ásahus ja Sámediggi bargaba dan badjelii
                    ahte ipmirdit goabbat guoimmiska beroštumiid ja
                    dárbbuid. Viidáset galgá láhččojuvvot doarvái áigi
                    gávdnamis čovdosiid maid goappaš bealit sáhttet
                    doarjut.</p>
    <p type="text">Ráđđádallamat main rabasvuohta ja goabbat
                    guoimmiska beroštumiid doahttaleapmi lea vuođđun,
                    ja lea duohta áigumuš olahit ovttamielalašvuođa,
                    goappaš bealit atnet buorre proseassan. Mu ipmárdus
                    lea ahte buori ráđđádallanproseassat leat
                    vástádussan dasa go stáhta ja Sámediggi eanas
                    áššiin leat olahan ovttamielalašvuođa</p>
    <p type="text">Munnje lea dehálaš deattuhit ahte ráđđehus
                    garrasit bargá dan badjelii ahte olaha
                    ovttamielalašvuođa Sámedikkiin. Sámediggi lea
                    sámiid álbmotválljen ásahus, ja deháleamos Norgga
                    sápmelaččaid jietnaguoddin. Sámedikki oaidnu daid
                    áššiin main lea stuora mearkkašupmi sámi
                    servodahkii lea danin hui dehálaš ráđđehussii.
                    Danin mu deattuhan ahte Sámedikkis ja ráđđehusas
                    lea oktasaš beroštupmi olaheames
                    ovttamielalašvuođa. Go ovttamielalašvuohta lea
                    olahuvvon eanas ráđđádallanproseassain, de dát
                    duođašta movt oktasaš beroštumit geavatlaččat
                    doibmet. Seammás lea nu ahte Sámedikkis ii leat
                    gieldinriekti daid áššiin main ráđđádallamat
                    čađahuvvojit. Áššiin mat ovddiduvvojit
                    Stuorradiggái, de Sámedikki oaidnu čilgejuvvo,
                    earenoamážiid dalle go ráđđádallamiin gaskal stáhta
                    ja Sámedikki ii leat olahuvvon
                    ovttamielalašvuohta.</p>
    <p type="text">Munnje lea dehálaš deattuhit ahte ráđđádallamat
                    leat dehálačča viidábut go dušše ahte eaŋkiláššiin
                    olahit ovttamielalašvuođa gaskal stáhta ja
                    Sámedikki. Máŋga departemeantta leat maŋimus jagiid
                    čađahan oanibut ja guhkibut ráđđádallamiid
                    Sámedikkiin. Muhtun departemeanttain leat maiddái
                    bistevaš čoahkkimat Sámedikkiin, juogo politihkalaš
                    dahje hálddahuslaš dásis. Ráđđádallanortnet lea
                    vuolggahan ja nannen gaskavuođaid, ja soames
                    oktavuođain nai vuođđudan jeavddalaš gaskavuođaid
                    gaskal stáhta eiseválddiid ja Sámedikki. Sámi
                    áššiid ministariin ráđđehusas de mu mielas lea
                    dehálaš ahte ollu ráđđádallamat čiekŋudit
                    stáhtahálddahussii eanet dieđuid ja ipmárdusa sámi
                    dilálašvuođaid birra. Lassáneaddji áiccalmasvuohta
                    sámi kultuvrra birra váikkuha politihkalaš
                    mearrádusaid. </p>
    <p type="text">Ráđđádallanortnet leige váldofáddán bistevaš
                    jahkebeallásaš čoahkkimis Sámediggepresideanttain,
                    Egil Olliin,  Kárášjogas geassemánu 14.
                    beaivvi. Moai Sámediggepresideanttain leimme
                    ovttamielalačča das ahte ráđđádallanortnet lea
                    mearrideaddji reaidun mii dáhkida Sámediggái
                    vejolašvuođa váikkuhit mearridanproseassaid.
                    Seammás ráđđádallanvásáhusat duođaštit ahte sihke
                    Sámedikki ja stáhta bealis ain leat hástalusat das
                    movt ráđđádallanortnet doaibmá. Ovdamearkka dihte
                    sáhttá leat gáibideaddjin lágidit ráđđádallamiid
                    Sámedikkiin buohtalaga ráđđehusa
                    mearridanproseassain. Dát lea čuolbmabealli mainna
                    bargat ovddasguvlui vai dasa gávdnat čovdosa.</p>
    <p type="text">Vaikko leatge hástalusat de lea mu čielga
                    ipmárdus dat ahte vuogádatlaš gulahallan gaskal
                    stáhta ja Sámedikki lea ávkkálaš goappaš beliide ja
                    vuolggaha buori čovdosiid dehálaš sámepolitihkalaš
                    áššiin.</p>
  </body>
</document>
