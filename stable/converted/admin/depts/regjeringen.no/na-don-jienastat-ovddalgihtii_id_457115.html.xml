<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ná don jienastat ovddalgihtii - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>510</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/krd/kampanjer/valga-portal/ddd/na-don-jienastat-ovddalgihtii.html?id=457115</origFileName>
    <parallel_text location="forhandsstemme.html_id=457115" xml:lang="nob"/>
    <parallel_text location="royste-pa-forehand.html_id=457115" xml:lang="nno"/>
    <parallel_text location="how-to-vote-in-advance.html_id=457115" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <section>
      <p type="title">Ná don jienastat ovddalgihtii</p>
    </section>
    <section>
      <p type="title">Stuorradiggeválga</p>
    </section>
    <section>
      <p type="title">Dábálaš ovddalgihtii jienasteapmi</p>
    </section>
    <p type="text">Borgemánu 10. b. álgá dábálaš ovddalgihtii
                    jienasteapmi. Vejolaš lea ovddalgihtii jienastit
                    maŋimusat čakčamánu 11. b.</p>
    <p type="text">Gielda dat vuostáiváldá ovddalgihtii
                    jienastagaid. Gielda mearrida goas ja gos don
                    sáhtát jienastit ovddalgihtii, ja dieđiha dan.</p>
    <p type="text">Gielda maid vuostáiváldá ovddalgihtii
                    jienastagaid dearvvasvuođa- ja
                    sosiálaásahusain.</p>
    <p type="text">Don sáhtát ovddalgihtii jienastit  vaikko
                    man gielddas riikka miehtá. Danne don sáhtát
                    jienastit eará gielddas go dan gielddas man
                    jienastuslohkui don leat čálihuvvon. Jos don
                    jienastat dan fylkka olggobealde masa don leat
                    registarastojuvvon ássin, de don oaččut vilges
                    jienastanlihpu masa dušše registarastojuvvon
                    politihkalaš bellodagaid namat leat čállojuvvon.
                    Don dalle fertet sárgestit ruossaža dan bellodaga
                    dahje joavkku nama báldii maid jienastat, dahje
                    čállit dan bellodaga dahje joavkku nama. Don sáhtát
                    maid geavahit jienastanlihpu maid leat ožžon iežat
                    fylkkas.</p>
    <section>
      <p type="title">Ná don jienastat ovddalgihtii:</p>
    </section>
    <list>
      <p type="listitem">Válgalanjas don válddát oktavuođa
                      válgadoaimmahassii guhte dutnje addá
                      jienastanlihppokonvoluhta ja čilgesta dutnje mo
                      don galggat čađahit iežat jienasteami.</p>
      <p type="listitem">Don manat jienastanlovkui, válljet
                      jienastanlihpu, rievdadat dan jos háliidat ja
                      bijat jienastanlihpu dasto
                      jienastanlihppokonvoluhttii.</p>
      <p type="listitem">Mana válgadoaimmahasa lusa guhte bidjá du
                      jienastanlihppokonvoluhta ja du válgakoartta
                      doavdnjekonvoluhttii, maid don dasto bijat
                      válgaurdnii. Du jienastat sáddejuvvo du
                      ruovttugildii, vai váldojuvvo mielde
                      lohkamii.</p>
    </list>
    <p type="text"><em type="italic">Muitte fal legitimašuvnna!</em>
                    Válgaláhka gáibida ahte jienasteaddji gean
                    jienastatvuostáiváldi ii dovdda, galgá duođaštit
                    gii son lea. Legitimašuvdnaovdamearkkat leat pássa,
                    vuodjinkoarta ja báŋkokoarta mas lea govva, muhto
                    don sáhtát maid geavahit earalágan legitimašuvnna.
                    Gáibádus lea ahte das lea jienasteaddji namma,
                    riegádanbeaivi ja govva.</p>
    <p type="text">Dus ii dárbbaš leat válgakoartta mielddát, muhto
                    jos don válddát dan mielddát, de dat geahpeda
                    válgadoaimmahasaid barggu, ja don gearggat
                    johtileappot jienasteames.</p>
    <p type="text">Muitte ahte du jienastat ferte joavdat du
                    ruovttugildii ovdal válgabeaivvi. Danne don berret
                    ovddalgihtii jienastit buresge áiggil.</p>
    <section>
      <p type="title">Leatgo buozas dahje lámis?</p>
    </section>
    <p type="text">Jos dus ii leat vejolašvuohta vuolgit
                    válgalatnjii dávdda dahje lámisvuođa geažil, de don
                    sáhtát iežat gieldda válgastivrras ohcat lobi
                    jienastit ruovttus dahje doppe gos don leat. Gielda
                    dieđiha dákkár ohcama áigemeari. Jos don beasat
                    ruovttus jienastit, de gielddas boahtá olmmoš du
                    geahčai ja vuostáiváldá du ovddalgihtii
                    jienastaga.</p>
    <section>
      <p type="title">Leatgo don olgoriikkas?</p>
    </section>
    <p type="text">Jos don orut dahje eará sivaid geažil leat
                    olgoriikkas dahje Svalbárddas ja Jan Mayenis, de
                    don sáhtát 
                    ovddalgihtii jienastit Norgga olgoriikastašuvnnain,
                    sierra nammaduvvon jienastatvuostáiváldiid luhtte
                    dahje don sáhtát jienastit reivviin .</p>
    <p type="text">Don it sáhte jienastit válgabeaivvi jos don leat
                    jienastan ovddalgihtii. Itge don sáhte jienastit
                    ovddalgihtii eanet gerddiid go duššefal oktii.</p>
  </body>
</document>
