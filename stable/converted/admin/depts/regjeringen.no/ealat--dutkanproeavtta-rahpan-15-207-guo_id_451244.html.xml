<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>EALÁT – dutkanprošeavtta rahpan 15. 2.07 Guovdageainnus - regjeringen.no</title>
    <genre/>
    <author>
      <unknown/>
    </author>
    <year>2007</year>
    <wordcount>608</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/Aigeguovdil/Sartnit-ja-artihkkalat/politisk_ledelse/tidligere_statssekretar_berit_oskal_eira/2007/EALAT--dutkanproeavtta-rahpan-15-207-Guo.html?id=451244</origFileName>
    <parallel_text location="julevsame-ajgat--ja-giellakonferanssa.html_id=527032" xml:lang="smj"/>
    <parallel_text location="apningen-av-forskningsprosjektet-ealat--.html_id=451244" xml:lang="nob"/>
    <parallel_text location="self-determination-and-the-sami.html_id=499217" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 15.02.2007 </p>
    <p type="text">Stáhtačálli Berit Oskal Eira</p>
    <section>
      <p type="title">EALÁT – dutkanprošeavtta rahpan 15. 2.07
                    Guovdageainnus</p>
    </section>
    <p type="text" xml:lang="smj">Buorit oasseváldit, dutkit ja guossit.</p>
    <p type="text">Munnje lea stuora illu ja gudni beassat rahpat
                    EALÁT dutkanprošeavtta man ulbmil lea dutkat
                    boazodoalu rievddadeaddji dálkkádagas. EALÁT-
                    dutkan lea čuovvoleapmi Árktalaš ráđi
                    dálkkádatraporttas mas boahtá ovdan ahte máilmmi
                    liegganeami stuorámus váikkuhusat bohtet čuožžilit
                    Árktis-guovlluin.</p>
    <p type="text">Davviguovllut leat historjjálaččat eamiálbmogiid
                    ássanguovllut geat áiggiid čađa leat heivehan ja
                    ovdánahttán kultuvrraset ja eallinvuogiset dáiddá
                    márginála subarktalaš guovlluide.</p>
    <p type="text">Lea várra ahte Árktisa dálkkádatrievdamat
                    váikkuhit erenoamážit eamiálbmogiidda geat ellet
                    luonddu- ja resursasorjavaš eallinvugiin, nu go
                    maiddái ekonomálaš ovdaneapmi davviguovlluin. Dat
                    geat leat eanemus sorjavaččat luonddus, bohtet
                    maiddái leat hearkkimus dilis.</p>
    <p type="text">Davvi guovlluin leat lagabui 100 000 olbmo
                    sullii 20 iešguđet čearddas, čadnon boazodollui.
                    Eamiálbmogiin ja boazodoalloálbmogiin leat dál
                    stuora ealáhuslaš ja kultuvrralaš hástalusat garra
                    dálkkádatrievdamiid geažil. Muhto diehtit maiddái
                    ahte boazodoalloálbmogat leat ovdal ferten heivehit
                    iežaset ealáhuslági ja eallinvuogi
                    dálkkádatnuppástuvvamiidda. Erohus lea várra ahte
                    dál rievdá dálkkádat jođáneappot go ovdal, ja daid
                    iige leat álki ovdalgihtii árvvoštallat .</p>
    <p type="text">Movt ledje ovdalaš dálkkádatrievdamat, ja movt
                    birgejedje boazodoalloálbmogat dalle? Makkárat
                    galggášee boahttevaš heivehanstrategiijjat jus
                    boazodoallu galgá seailut árktalaš ealáhussan ja
                    modeallan davviguovlluid nanabistevaš
                    resursageavaheapmái?</p>
    <p type="text">Jus dáid gažaldagaid ja olu eará gažaldagaid nai
                    galgat máhttit vástidit, de dárbbašit máhtu.</p>
    <p type="text">Danne lean duhtavaš go Norgga dutkanráđđi lea
                    juolludan 9 mill. ruvnno EALÁT dutkanprošektii.
                    Prošeavtta jođiha Sámi allaskuvla/Davviriikkaid
                    sámi instituhtta ovttas 37 oasseváldiguin,
                    dutkiiguin, boazodolliiguin ja gaskkusteddjiiguin
                    geat ovttasbarget 9 dutkanásahusain Norggas ja 6
                    eará riikkas, ee. USA:s ja Ruoššas. Das oaidnit
                    ahte EALÁT prošeakta lea stuora
                    ovttasbargoprošeakta mas lea arvat stuorát
                    resursaáŋgiruššan go dát 9 miljovnna ruvnno.</p>
    <p type="text">Prošeavtta ulbmil lea ráhkkanahttit
                    boazoeaiggádiid ja eiseválddiid daidda
                    nuppástuvvamiidda mat sáhttet čuožžilit go luondu
                    lieggana ja Árktisa geavaheapmi rievdá. Prošeakta
                    galgá maid váikkuhit dasa ahte boazoeaiggádat ieža
                    galget sáhttit unnidit ealáhusa hearkivuođaid ja
                    defineret váraid boahttevaš dálkkádatrievdamiid
                    dáfus.</p>
    <p type="text">Boazodoalloálbmogat leat áiggiid čađa háhkan
                    alcceseaset deaŧalaš máhtuid ja vásáhusaid mat leat
                    vuođđun ealáhusa doaimmaheamis luonddu, dálkkádaga
                    ja birrasa, elliid ja elliidsuodjaleami,
                    luonddugeavaheami ja luondduriggodagaid ja
                    guohtuneatnamiid hálddašeami hárrái. Boazobargiid
                    máhttu gielas, boazobarggus ja iešguđet boazobargi
                    barganvuogit leat leamaš vuođđun
                    heivehannávccaide.</p>
    <p type="text">Jus dán erenoamáš árbemáhtu ii lean atnit, de
                    livččii leamaš váttis dahje veadjetmeahttun
                    lihkostuvvat ealáhusain, erenoamážit go oaidná daid
                    dálkkádateavttuid mat ealáhusas leat.</p>
    <p type="text">Lean ilus go iešguđet Árktalaš guovlluid
                    árbevirolaš máhttu dál galgá duođaštuvvot
                    EALÁT-prošeavtta bokte, ja go dat galgá dahkkot
                    ovttasráđiid boazodoalloálbmogiiguin ja dutkiiguin.
                    Prošeakta boahtá čájehit movt boazodoalu
                    árbevirolaš máhttu sáhttá adnot ealáhusa
                    hearkivuođa unnideamis dálkkádatrievdamiid
                    oktavuođas.</p>
    <p type="text">Šaddá miellagiddevaš oaidnit movt empiralaš
                    diehtaga sáhttá heivehit oktii árbevirolaš máhtuin,
                    ja movt dát guokte suorggi doahttaleaba
                    goabbatguoimmiska. Dán šaddá suohtas čuovvut, ja
                    dan mii boahtit áinnas dahkat.</p>
    <p type="text">Dán láhkái ovddida EALÁT-prošeakta máhtu sihke
                    boazodoalloálbmogiidda ja eiseválddiide háhkat ođđa
                    positiiva hálddašanstrategiijjaid mat sáhttet
                    nanusmuhttit boazodoalu nuppástuvvamiid dáfus ja
                    maiddái várjalit boazoguohtuneatnamiid
                    boahtteáiggis.</p>
    <p type="text">Sávan lihku dáinna erenoamáš EALÁT prošeavttain
                    mii lea buorren ovdamearkan dutkama
                    oktavuođas.</p>
  </body>
</document>
