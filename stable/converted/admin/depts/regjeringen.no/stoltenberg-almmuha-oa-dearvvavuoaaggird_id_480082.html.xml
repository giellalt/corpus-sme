<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Stoltenberg almmuha ođđa dearvvašvuođaáŋggirdeami geafes riikkaid várás - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>452</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/smk/preassaguovdda/pressemeldinger/2007/Stoltenberg-almmuha-oa-dearvvavuoaaggird.html?id=480082</origFileName>
    <parallel_text location="stoltenberg-lanserer-ny-helsekampanje-fo.html_id=480082" xml:lang="nob"/>
    <parallel_text location="stoltenberg-launches-global-health-campa.html_id=480082" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Preassadieđáhus , 10.09.2007</p>
    <p type="text" xml:lang="kal">Nr.:  103-07</p>
    <section>
      <p type="title">Stoltenberg almmuha ođđa
                    dearvvašvuođaáŋggirdeami geafes riikkaid várás</p>
    </section>
    <p type="text">
      <em type="italic">- Ođđa nana álgga juksan dihtii
                    dearvvašvuođasuorggi duhátjahkeulbmiliid. Ná
                    válddaha stáhtaministtar Jens Stoltenberg dan
                    riikkaidgaskasaš dearvvašvuođaguoibmelihtu maid son
                    almmuhii Londonis otne ovttas brihttalaš
                    stáhtaministariin Gordon Brown:in</em>
    </p>
    <p type="text">Stoltenberg deaivvai stáhtaministara Brown,
                    máŋga afrihkálaš ja ásialaš dearvvašvuođaministara
                    ja gávcci stuorámus riikkaidgaskasaš
                    dearvvašvuođaorganisašuvnna ovddasteaddjiid. Sii
                    deaivvadedje searvat riikkaidgaskasaš
                    dearvvašvuođaguoibmelihttui. Dáinna álgagiin áigot
                    oassálastit bargat dan ala ahte gádjut miljovnnaid
                    heakkaid dakko bokte ahte hukset buoret
                    dearvvašvuođavuogádagaid muhtun geafimus riikkaide
                    máilmmis.</p>
    <p type="text">Riikkaidgaskasaš dearvvašvuođaguoibmelihttu lea
                    oassi ođđa máilmmiviidosaš áŋgiruššamis juksan
                    dihtii dearvvašvuođasuorggi duhátjahkeulbmiliid –
                    sihkkarastima bokte ahte mánát eai jáme, uhcidit
                    etniid jámolašvuođa ja caggat stuorámus
                    dávddaid.</p>
    <p type="text">- Juohke goalmmát sekundda jápmá mánná mii lea
                    vuollel vihtta jagi boaris dakkár dávdii man sáhttá
                    dálkkodit dahje eastadit, juohke minuhta jápmá
                    seaŋganisu. Áhččin, ekonoman ja politihkkárin mun
                    oaivvildan ahte dát ii leat moralalaččat dohkálaš
                    ja oainnán dán duođalaš easttan geafes riikkaid
                    ovddideapmái. Dušše geafes riikkaid
                    dearvvašvuođavuogádagaid nannema bokte mii sáhttit
                    johtileappot juksat dearvvašvuođasuorggi
                    duhátjahkeulbmiliid, dadjá stáhtaministtar Jens
                    Stoltenberg.</p>
    <p type="text">Riikkaidgaskasaš dearvvašvuođaguoibmelihttu
                    bargá dan ala ahte dearvvašvuođaveahkkebargu galgá
                    doaibmat buorebut geafes riikkaid várás ja
                    jođálmahttit ovdáneami dainna lágiin ahte:
                    • buorebut oktiiordnet ruhtaaddiid
                    • deattuhit buoret dearvvašvuođavuogádagaid
                    oppalohkái dan sadjái go deattuhit bođudávddaid
                    dahje bođuáššiid
                    • ovddidit ja doarjut riikkaid iežaset
                    dearvvašvuođaplánaid</p>
    <p type="text">Máilmmi dearvvašvuođaorganisašuvdna (WHO),
                    Máilmmibáŋku, UNAIDS, UNFPA, GAVI-lihttu, UNICEF,
                    Gates-vuođđudus ja ruhtaaddi riikkat nu go Norga,
                    Stuorra Brittánnia, Duiska ja Frankriika
                    geatnegahttet dál iežaset buorebut ovttasbargat vai
                    uhccu dat noađđi maid addiid ja organisašuvnnaid
                    stuorra lohku mielddisbuktá geafes riikkaide, ja
                    dan sadjái buorebut doarjut daid
                    dearvvašvuođadárbbuid maid geafes riikkat ieža leat
                    gávnnahan dehálažžan. Oktiibuot ovddastit
                    riikkaidgaskasaš dearvvašvuođaguoibmelihtolaččat
                    beali dan ruhtadoarjagis mii addojuvvo
                    dearvvašvuođaveahkkin máilmmis.</p>
    <p type="text">Burundi, Etiopia, Kenia, Mosambika, Zambia,
                    Kampučea ja Nepala dervvašvuođaministarat serve
                    otne riikkaidgaskasaš dearvvašvuođaguoibmelihttui.
                    Sin oainnu mielde boahtá buoret oktiiordnen gaskal
                    ruhtaaddiriikkaid ja riikkaidgaskasaš
                    organisašuvnnaid sidjiide buorrin go sii áigot
                    buoridit riikka dearvvašvuođabálvalusaid. Sii leat
                    geatnegahttán iežaset lasihit almmolaš ruhtadeami
                    dearvvašvuođabálvalusaide ja sihkkarastit ahte
                    álbmoga geafimusat ožžot dearvvašvuođabálvalusaid
                    almmá menddo stuorra goluid haga.
                     </p>
  </body>
</document>
