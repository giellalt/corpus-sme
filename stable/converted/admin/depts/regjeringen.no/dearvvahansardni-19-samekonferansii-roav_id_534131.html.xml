<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Dearvvahansárdni 19. sámekonferánsii Roavvenjárggas  - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2008</year>
    <wordcount>618</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/Aigeguovdil/Sartnit-ja-artihkkalat/politisk_ledelse/statssekretar-raimo-valle/2008/dearvvahansardni-19-samekonferansii-roav.html?id=534131</origFileName>
    <parallel_text location="hilsningstale-til-den-19-samekonferansen.html_id=534131" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Sárdni/artihkal , 29.10.2008</p>
    <p type="text">Ovddeš stáhtačálli Raimo Valle</p>
    <section>
      <p type="title">Dearvvahansárdni 19. sámekonferánsii
                    Roavvenjárggas</p>
    </section>
    <section>
      <p type="title">Golggotmánnu 29 b. 2008</p>
    </section>
    <p type="text">Ráhkis sámediggepresideanttat, sáttaolbmot ja
                    buot eará oasseváldit.</p>
    <p type="text">Álggos háliidan giitit bovdejumi ovddas Sami
                    cultural heritage week:i. Munnje lea stuora illu
                    leat guossin dáppe 19. sámekonferánssas norgga
                    ráđđehusa ovddasteaddjin.</p>
    <p type="text">Sámeráđđi  ja Sámekonferánsa lea leamašan
                    dehálaš sámepolitihkalaš ovdáneapmái 2. máilmmi
                    soađi maŋŋel ja mearkkaša dálá dilis olu sámi
                    organisašuvdnaeallimii ja sáme- ja
                    álgoálbmotpolitihkkii sihke našuvnnalaččat dain
                    stáhtain gos sámit orrot, davviriikkalaš dásis ja
                    gaskariikkalaččat. Sámeráđis lea ovttas
                    álgoálbmotorganisašuvnnaiguin máilmmi eará osiin
                    leamašan dehálaš doaibma das ahte ráhkadit
                    gaskariikkalaš riektestandárddaid
                    álgoálbmogiidda.</p>
    <p type="text">Vaikko Suoma, Norgga ja Ruoŧa sámedikkit leat
                    ovdánahttán dehálaš parlamentáralaš ovttasbarggu
                    Sámi parlamentáralaš ráđi bokte, de lea maiddái
                    dehálaš ahte gávdno bajit huksejeaddji sámi
                    ovttasbargu siviila servodaga namas.</p>
    <p type="text">Ráđđehus bijai ovdan miessemánu 30.b.
                    St.dieđáhusa nr. 28 (2007-2008)Sámepolitihkka. Dás
                    ovdanbuktá ráđđehus strategiijaid maiguin viidát
                    seailluha ja ovdánahttá sámi kultuvrra. Ráđđehus
                    deattuha ”árgabeaivválašpolitihka”, ahte
                    čálgostáhta vuođđobálvalusat eanet go dál galget
                    olámuttos geavaheddjiide geat leat sámegielagat ja
                    geain lea sámi kulturduogáš. Ráđđehus bargá dál,
                    ovttas Sámedikkiin, sámegiela doaibmaplánain.
                    Ulbmil lea oažžut eanet sámegiel geavaheddjiid. Mii
                    háliidit geahččat ollisvuođa doaibmabijuin ja
                    fálaldagain surggiid ja hálddašandásiid rastá. Mii
                    áigut árvvoštallat maid oanehis áiggis sáhttá
                    dahkat ja makkár doaibmabijuid lea dárbu čađahit
                    guhkit áigái. Mii áigut earenoamážit deattuhit
                    bidjame árjjaid smávva sámegielaide, mat Norggas
                    lea nuorttalašgiella, julevsámegiella ja
                    oarjelsámegiella. Rádjerasttideaddji perspektiiva
                    lea maiddái hui dehálaš.</p>
    <p type="text">Sámegiela dilli Norggas lea earálágan iešguđet
                    guovlluin. Gávdnojit  guovllut gos sámegiella
                    fállojuvvo mánáidgárddiin, vuođđoskuvllas,
                    joatkkaskuvllas ja alit oahpus. Eará osiin riikkas
                    lea beaivválaš hástalus ealáskahttit ja ovdánahttit
                    sámegiela ja sámi kultuvrra. Norggas leat vuollel
                    1000 sámi máná geat leat ožžon saji sámi
                    mánáidgárdái, sullii 2500 oahppi geat ožžot
                    sámegiel oahpahusa vuođđoskuvllas ja sullii 500
                    oahppi geain sámegiella lea fágan joatkkaskuvllas.
                    Jáhkkimis leat eambbo sámi giellaguoddit geat
                    jávket go ahte sin lohku lassána. Dát ii leat
                    kultuvrralaččat guoddinana ja lea okta dain
                    stuorámus áitagiin min oktasaš kulturárbái. Lihkus
                    mii diehtit ahte aktiiva almmolaš politihkain
                    sáhttit nuppi guvlui máhcahit dán dili.</p>
    <p type="text">Gielas gávdno kulturárbi ja árbevirolaš máhttu.
                    Máhtolašvuohta mii sámegielas ja sámi árbevieruin
                    gávdno lea oassin sámiid kollektiivvalaš árbbis ja
                    muittus. Ráđđehus háliida nannet barggu čielggadit,
                    duođaštit ja joatkit árbevirolaš sámi máhtu ja mii
                    leat várren ruđaid stuorát prošektii – Árbediehtu –
                    man Sámi allaskuvla jođiha.
                     
                    Ráđđehus lea ovttas Sámedikkiin ásahan
                    árvoháhkanprográmma lotnolasealáhusaide, mii
                    maiddái fátmmasta sámi mátkeealáhusovdáneami. Sihke
                    Sámediggi ja ráđđehus lea deattuhan dárbbu oažžut
                    sámi perspektiivva mielde mátkeealáhusa
                    ovdánahttimii. Ráđđehus deattuha earenoamážit ahte
                    lea albma ja jáhkehahtti go sámi kultuvra searvá
                    mátkeealáhusnannemii. Min politihkka lea vuođđun
                    Ráđđehusa mátkeealáhusstrategiija – ”Mávssolaš
                    vásáhusaid”.</p>
    <p type="text">Sámi parlamentarihkkárkonferánssas ikte gulaimet
                    professora James Anya, ON spesiáladieđiheaddji
                    álgoálbmogiid váste. Son deattuha ahte bargu
                    Davviriikkalaš sámekonvenšuvnnain lea hui dehálaš,
                    go geahččá dan ektui makkár dilli máilmmi
                    álgoálbmogiin lea. Moatti vahku geahčen lágiduvvo
                    jahkásaš čoahkkin gaskal sámeministariid ja
                    sámediggepresideanttaid. Mun sávan ahte dát
                    čoahkkin sáhttá dagahit ahte bargu Davviriikalaš
                    sámekonvenšuvnnain ovdána.</p>
    <p type="text">Illudan gullat sámekonferánssa digaštallamiid ja
                    sávan didjiide lihku viidáset
                    konferánssain!</p>
  </body>
</document>
