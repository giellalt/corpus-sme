<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Tale til Sametinget - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2008</year>
    <wordcount>1282</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/smk/aktuelt/taler_og_artikler/statsministeren/statsminister_jens_stoltenberg/2008/tale-til-sametinget.html?id=514910</origFileName>
    <parallel_text location="tale-til-sametinget.html_id=514910" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 30.05.2008 </p>
    <p type="text">Stáhtaministtar Jens Stoltenberg</p>
    <section>
      <p type="title" xml:lang="nob">Tale til Sametinget</p>
    </section>
    <p type="text">Gudnejahttojuvvon Sámediggepresideanta,
                    ráđđelahtut, Sámedikki áirasat ja guossit.</p>
    <p type="text" xml:lang="smj">Stuorra illu lea munnje galledit Sámedikki.</p>
    <p type="text">Min prinsihpalaš vuođđu sámepolitihkkii lea ahte
                    Norgga stáhta lea vuođđuduvvon guovtti álbmoga
                    eatnamiidda, sámiid ja dážaid.</p>
    <p type="text">Goappašiin álbmogiin leat oktat vuoigatvuohta ja
                    gáibádus beassat ovddidit iežas kultuvrra ja
                    giela.</p>
    <p type="text">Dii diehtibehtet ahte sámepolitihkas lea sáhka
                    vuođđoprinsihpain ja duoin unnibuš bođuáššiin.</p>
    <p type="text">Danne lean mun erenoamáš ilolaš go beasan
                    galledit Sámedikki seammá beaivvi go Bargo- ja
                    searvadahttinministtar bidjá ovdan ráđđehusa
                    stuorradiggedieđáhusa sámepolitihka birra – jure
                    justa Kárášjogas ja Sámedikkis.</p>
    <p type="text">---</p>
    <p type="text">Soria Moria-julggaštus lea oktan
                    riikkaidgaskasaš konvenšuvnnaiguin, riikkalaš
                    lágaiguin ja min aktiiva ovttasbargguin
                    Sámedikkiin, ráđđehusa vuođđu mas áigu seailluhit
                    ja ovddidit sámi kultuvrra Norggas.</p>
    <p type="text">Norga duođas álggahii čielggadit sámi kultur- ja
                    vuoigatvuođaáššiid jagi 1980. Dan rájis lea
                    dáhpáhuvvan čađamanni nuppástus ja fundamentála
                    áŋgiruššan norgalaš sámepolitihkas.</p>
    <p type="text">Bargu lea buktán bohtosiid.</p>
    <p type="text">Stuorradiggi lea mearidan sierra
                    vuođđoláhkamearrádusa (§110a) mii nanne ahte
                    norgalaš eiseválddiid ovddasvástádus lea láhčit
                    dilálašvuođaid nu, ahte sámi álbmotčearda sáhttá
                    seailluhit ja ovddidit iežas giela, kultuvrra ja
                    servodateallima. </p>
    <p type="text">Norga lea jagi 1990 ratifiseren ILO-konvenšuvnna
                    nr. 169 mii lea álgoálbmogiid ja álbmotčearddaid
                    birra iešheanalaš riikkain. </p>
    <p type="text">Sámediggi lea sámi álbmogii vuođđudan
                    ovddasteaddji orgána maid sámit ieža leat válljen
                    njuolggoválggas.</p>
    <p type="text">Sierra sámeláhka lea mearriduvvon, mas leat
                    giellanjuolggadusat. Sámegiella lea dohkkehuvvon
                    almmolaš giellan ovtta dásis dárogielain sámegiela
                    hálddašanguovllus.</p>
    <p type="text">Mearriduvvon lea sierra sámi oahppoplána mii lea
                    geavahusas sihke siskkobealde ja olggobealde
                    hálddašanguovllu. </p>
    <p type="text">Sámi giella- ja kulturguovddážat leat odne
                    ásahuvvon máŋgga guvlui riikkas. Dainna lágiin
                    seailluhuvvo ja ovddiduvvo sámi kultuvra,
                    searvevuohta ja iešvuođaláhki.</p>
    <p type="text">Ráđđehus lea lasihan doarjagiid sámi
                    aviissaide.</p>
    <p type="text">Sierra sámi allaskuvla ja sámi teáhter leat
                    ásahuvvon.</p>
    <p type="text">Jagi 2009 gárvánit Nuortasámi musea Njávdámis ja
                    Dieđavisti Guovdageainnus, ja seammás leat Ája Sámi
                    Guovddáža viiddideapmi Gáivuonas ja Saemien Sijte
                    huksen prošektejuvvomin.</p>
    <p type="text">Maŋimuš jagiid dehálaš lávkkit leat sámi
                    álbmogii leamaš finnmárko­láhka oktan
                    Finnmárkkuopmodagain ja gieskat nammaduvvon ođđa
                    Finnmárkokommišuvdna.</p>
    <p type="text">Ráđđehus lea ođđa plána- ja huksenlága
                    árvaluvvon plánaoasis dorjon addit Sámediggái
                    vuostálastinvuoigatvuođa dakkár áššiin mat leat
                    viehka dehálaččat sámi kultuvrii ja ealáhusaide.
                    Vuostálastinvuoigatvuohta ii mearkkaš ahte dat lea
                    gieldinvuoigatvuohta, muhto ahte vuostálastima lea
                    dárbu árvvoštallat eará vuhtiiváldimiid
                    ektui. </p>
    <p type="text">Ráđđehus bargá ovttasráđiid Suomain ja Ruoŧain
                    ja dán golmma davvi­riikka sámedikkiiguin oažžun
                    dihte hábmemassii Davviriikkalaš sámekonvenšuvnna.
                    Nu mii sáhttit veahkkin doarjut sámi álbmoga, vai
                    nagada seailluhit ja ovddidit iežas kultuvrra,
                    giela ja servodateallima beroškeahttá
                    riikkarájiin.</p>
    <p type="text">Sámevuoigatvuođaid nuppi lávdegotti árvalusat
                    leat dál gulaskuddamis, ja nu leat
                    Riddoguolástuslávdegottige árvalusat.</p>
    <p type="text">Buot dát lávkkit leat viehka dehálaččat – ja mii
                    áigut joatkit sámi riektedili čielggadeami ja
                    sihkkarastit ahte sámi kultuvrra luondduvuođđu
                    joatkašuvvá, maiddái olggobealde Finnmárkku.
                     </p>
    <p type="text">Sámepolitihkka lea maid čálgopolitihkka.</p>
    <p type="text">Buorit mánáidgárdefáladagat, buorredásat
                    oahpahus ja oadjebas boarásmanvuođa fuolla leat
                    dehálaččat sámi geavaheddjiide. Dákko lea giella
                    čoavddasátni.</p>
    <p type="text">Mii fertet maid váldit vuhtii sámi servodaga
                    rievddalmasvuođaid ja nagadit atnit ávvira
                    unnibušge sámejoavkkuid dárbbuin. </p>
    <p type="text">Dán oktavuođas lea dehálaš ahte Divttasvuona
                    suohkan (2005)  ja Snoasa suohkan (2008) dál
                    leat oasit sámi giela hálddašanguovllus. </p>
    <p type="text">---</p>
    <p type="text">Sámediggi lea farga leamaš 19 jagi ja leamaš
                    fápmoguovddáš sámi servodaga ovddideamis.</p>
    <p type="text">Nana áigumuš lea ráđđehusas nannet Sámedikki
                    sajádaga sámi álbmoga dorven.</p>
    <p type="text">Politihkainis ja vuoruhusaidisguin Sámediggi lea
                    čađat leamaš dehálaš bealli otnáš sámi kultuvrra ja
                    servodateallima nannemis. </p>
    <p type="text">Sámediggi lea searválagaid sámi
                    organisašuvnnaiguin ja ásahusaiguin,
                    dáiddačehpiiguin ja kulturbargiiguin,
                    valáštalliiguin ja buohkaiguin geat barget ovddidit
                    sámivuođa báikegottiin, buktán albmosii sámegiela,
                    sámi kultuvrra, ealáhus- ja servodateallima
                    positiiva vugiiguin.</p>
    <p type="text">Sámediggi lea maid nagadan hukset buriid
                    oktavuođaid eará almmolaš orgánaide, ee. go lea
                    soahpan ovttasbargguid fylkasuohkaniiguin sámi
                    guovlluin.</p>
    <p type="text">Riikkaidgaskasaš áŋgiruššamiiguin Sámediggi lea
                    leamaš mielde dahkamin norgalaš ja davviriikkalaš
                    sámepolitihka dovddusin, ja ollugat gehččet odne
                    Norgii ja Sámediggái gávdnan dihte moktaga ja
                    bargo­vugiid álgoálbmogiid ja unnit veahkadagaid
                    ávkin. </p>
    <p type="text">Sámediggi lea deavdán dehálaš rolla
                    riikkaidgaskasaš ovttasbarggu ja gaskaomiid
                    ovddideamis álgoálbmotsuorggis. </p>
    <p type="text">Dán suorggis lea leamaš lagaš ja buorre
                    ovttasbargu ráđđehusas ja Sámedikkis, omd. go
                    ON-julggaštussii mearriduvvojedje álgoálbmogiid
                    vuoigatvuođat, maid ONa  dievasčoahkkin
                    mearridii čakčamánu 13. b . 2007, ja maid Norgage
                    lea dorjon.</p>
    <p type="text">Sámediggi lea deháleamos eaktudeaddji ráđđehusa
                    sámepolitihka ovddideamis. </p>
    <p type="text">Gulaskuddansoahpamuša geažil mat leat leamaš
                    stáhtalaš eiseválddiid ja Sámedikki gaskkas, lea
                    ovttasbargu ja gulahallan nanusmuvvan.</p>
    <p type="text">Ráđđehusa beales mii leat vásihan
                    konsultašuvnnaid Sámedikkiin buorre reaidun
                    gávnnahit geavatlaš ja sohppojuvvon čovdosiid
                    maiguin sihke sámi áššit ja eará servodatáššit
                    bures váldojuvvojit vuhtii.  </p>
    <p type="text">Dain dáhpáhusain main eat leat lihkostuvvan
                    konsultašuvnnain boahtit ovttamielalašvuhtii,
                    bargomeanut sihkkarastet ahte sierra oainnutge
                    bohtet čielgasit ovdan. </p>
    <p type="text">Dát lea erenoamáš dehálaš Stuorradikki
                    áššemeannudeami oktavuođas. </p>
    <p type="text">Vaikko Sámedikki sajádat lea nanusmuvvan ja mii
                    leat oaidnán positiiva ovdáneami máŋgga suorggis
                    sámi servodagas maŋimuš logiid jagiid, de ain leat
                    Sámedikkis ja ráđđehusas stuorra ja dehálaš
                    bargamušat mat fertejit čađahuvvon sámpolitihkalaš
                    suorggis. </p>
    <p type="text">---</p>
    <p type="text">Namahehkon mun dás ovtta erenoamáš dehálaš fáttá
                    – mii maid namahuvvo stuorradiggedieđáhusasge;
                    namalassii sámegiela ja dan man dehálaš giella lea
                    oaiviliid guoddin ja kulturguoddin, ja gaskaoapmin
                    mainna olbmot gulahallet njálmmálaččat ja
                    čálalaččat sámi servodagas. </p>
    <p type="text">Sámegielas leat odne máŋga suorggi main giella
                    lea nanus, sihke olbmuid gaskkas beaivválaš
                    geavahusas, ja albmohagasge.</p>
    <p type="text">Ollu suohkanat ja báikegottit barget dehálaš
                    bargguid seailluhan ja ovddidan dihte giela ja dan
                    geavaheami. </p>
    <p type="text">Váldooaidnu lea dattetge ahte sámegiella lea
                    áitojuvvon dilis, maiddái dange guovllus maid mii
                    odne gohčodit sámegiela hálddašanguovlun.</p>
    <p type="text">Nu lea dilli davvisámegielas, muhto dat doallá
                    deaivása erenoamážit duoin unnibuš gielain,
                    namalassii nuortalaš gielas, julevsámegielas ja
                    lulli- dahje oarjilsámegielas. </p>
    <p type="text">Dáid hástalusaid mii fertet váldit duođas, iiba
                    uhccánge dannego giella lea guovddážis go olmmoš
                    deaivvada almmolaš servodagain. Iskkadeamit čájehit
                    ahte sámegiela máhttu ja sámi kulturmáhttu lea
                    váillálaš ollu almmolaš doaimmahusain.</p>
    <p type="text">Jos galgat lihkostuvvat oažžut áigái buriid ja
                    ovttadássásaš almmolaš bálvalusaid sámi álbmogii,
                    de lea mearrideaddji dehálaš ahte almmolaš
                    hálddahusain oppalohkái lea diehtu ja máhttu
                    sámegielas ja sámi áššiid birra, eren­oamážit dain
                    doaimmahusain mat galget bálvalit álbmoga ja
                    čađahit doaibmabijuid. </p>
    <p type="text">Okta dehálaš čađaheamuš dás maŋás lea buoridit
                    dákkár máhtu sámegielas ja kultuvrras, ja háhkat
                    eanebuid váldit alit oahpu sámegielas.</p>
    <p type="text">Vai sámegielas galgá leat oadjebas boahtteáigi
                    Norggas, de lea dárbu oktasaš viggamušaide ja
                    morráneapmái ja viiddis fieskái mas leat
                    máŋggalágan doaibmabijut máŋgga suorggis. </p>
    <p type="text">Mun dieđán ahte Sámediggi atná dehálažžan dáid
                    áššiid, ja mun sáhtán nannet duohtan ahte ráđđehus
                    lea gearggus veahkehit daid áššiid ovdánit
                    strategiijaiguin ja doaibmabijuiguin mat dahket
                    mađđása guhkit áigái.</p>
    <p type="text">Dan mii áigut ee. dahkat nu, ahte mii válmmaštit
                    sámegiela doaibma­plána, mii lea dakkár bargu masa
                    ráđđehus bovdet Sámedikki searvat.</p>
    <p type="text">---</p>
    <p type="text">Sámi ássamat ja sámi kultuvra leat lahka
                    gittalagaid daiguin guovlluiguin maid mii riikkalaš
                    perspektiivvas atnit distriktan dahje
                    guovlun. </p>
    <p type="text">Lihkostuvvan vuorjjesguovlopolitihkka lea dan
                    dihte eaktun sámegiela ja kultuvrra seailluheapmái
                    ja ovddideapmái.</p>
    <p type="text">Seammás lea ráđđehussii leamaš dehálaš nannet
                    Sámedikki erenoamáš rolla ealáhusaid
                    ovddideamis. </p>
    <p type="text">Sámedikki ovddasvástádus lea dál hálddašit
                    lotnolas ealáhusaid árvoháhkanprográmma. Jahkái
                    2008 leat juolluduvvon 6,5 milj. ruvnnu dasa.</p>
    <p type="text">Sámediggi lea maid álggahan ovttasbarggu
                    Innovasjon Norge nammasaš doaimmahusain, mas
                    galggašii válbmat ovttasbargansoahpamuš. </p>
    <p type="text">Dainna, ahte Sámediggi aktiivalaččat lea mielde
                    váikkuheamen dáidda ja eará surggiide, ráđđehus
                    dáhttu ahte dat galgá sáhttit oasis váldit oktasaš
                    ovddasvástádusas ássamiid, bargodili, ealáhusaid
                    ovddideami, árvobuvttadeami ja čálggu
                    hástalusain.</p>
    <p type="text">--</p>
    <p type="text">Sámediggepresideanta,</p>
    <p type="text">Sámi servodaga stuorimus resursa leat olbmot,
                    guđet juohke beaivvi sáhttet dahkat oasiset vai
                    sámi kultuvra bissu ealasin. </p>
    <p type="text">Mun buriid vuordámušaiguin searvvan ain buori
                    ovttasbargui Sámedikkiin, vai sáhttit ollašuhttit
                    iežamet oktasaš vejolašvuođaid geahppudit sámi
                    iešvuođalági ovdáneami buori ipmárdusas servodagain
                    muđui, ja seammás atnit fuola sámiid álgoálbmotlaš
                    sajádagas ja vuoigatvuođain Norggas. </p>
    <p type="text">Ráđđehusa beales mun sávan áirasiidda lihku
                    daiguin dehálaš bargguiguin mat leat din
                    ovddal.</p>
  </body>
</document>
