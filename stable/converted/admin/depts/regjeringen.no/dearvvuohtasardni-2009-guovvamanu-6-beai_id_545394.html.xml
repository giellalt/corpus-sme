<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Dearvvuohtasárdni 2009 guovvamánu 6. beaivvi - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2009</year>
    <wordcount>595</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/Aigeguovdil/Sartnit-ja-artihkkalat/politisk_ledelse/statssekretar-raimo-valle/2009/dearvvuohtasardni-2009-guovvamanu-6-beai.html?id=545394</origFileName>
    <parallel_text location="hilsningstale-pa-samefolkets-dag-.html_id=545394" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Sárdni/artihkal , 10.02.2009</p>
    <p type="text">Ovddeš stáhtačálli Raimo Valle</p>
    <section>
      <p type="title">Dearvvuohtasárdni 2009 guovvamánu 6.
                    beaivvi</p>
    </section>
    <section>
      <p type="title">Romssa gávpoga
                    kulturviessu</p>
    </section>
    <p type="text">Lihku beivviin!</p>
    <p type="text">Munnje lea stuora illun dinguin ovttas ávvudit
                    sámi álbmotbeaivvi! </p>
    <p type="text">Sámi leavga libarda leavgastávrráin miehta
                    riika. Sámi álbmotbeaivi ávvuduvvo gilážiin ja
                    gávpogiin eanas báikkiin riikkas ja muđui nai
                    Sámis. Sámi álbmotbeaivi lea vuosttažettiin
                    sápmelaččaid ávvobeaivi. Seammás beaivi, mii lea
                    almmolaš levgenbeaivi, fuomášuhttá ahte sámi
                    kultuvra lea dehálaš oassin Norgga kultuvrralaš
                    searvevuođas.  </p>
    <p type="text">Ollu mánát ja rávisolbmot deaivvadit vuosttaš
                    geardde sámi kultuvrrain Sámi álbmotbeaivvi
                    oktavuođas, juogo vásáhusaidis dahje mediaid bakte.
                    Earát ges oahpásmuvvet sámi kultuvrra eará
                    beliiguin. Sámi giela, kultuvrra ja servodateallima
                    boahtteáigi dárbbaša goabbatbeallásaš
                    luohttevašvuođa ja ipmárdusa sápmelaččaid ja muđui
                    riikka ássiid gaskkas. Danin lea álbmotbeaivi
                    dehálaš olles servodahkii. Mun giitán buohkaid geat
                    servet álbmotbeaivái  áimmahuššamis buori
                    sisdoalu. </p>
    <p type="text">Mii oaidnit ahte sámi kultuvra ahtanuššá ja ahte
                    eanet ahte eanet báikkálaš servodaga vuostáiváldet
                    ja dohkkehit guovllu sámi kultuvrra. Máŋga
                    ovttaskasolbmo ja báikkálaš servodaga lea ollu
                    návccaid geavahan sámi gullevašvuođa ealáskahttit
                    guovllus. Báikkálaš árbevieruid leat ohcan dán
                    gullevašvuođa nannemis, seammás go áibbas ođđa sámi
                    kultuvrralaš hámádaga riegádit. Oallugat maiddai
                    barget nannemis sámegiela
                    geavaheami.  </p>
    <p type="text">Ráđđehusa bealis oaivvildat ahte nannemis sámi
                    kultuvrra ja sámi gielaid lea vuoruhuvvon suorgi.
                    Sámi giela ja kultuvrra berre suodjalit ja
                    áimmahuššat servodagas oppalaččat. Davvi-, julev-
                    ja lulli sámegielat, fertejit geavahuvvot eanet
                     almmolaš eiseválddiiguin ja bálvalusaiguin
                    gulahallamis, ja sámi gielat berrejit eanet
                    oainnusindahkkot almmolašvuođas. Fertejit leat
                    buori vejolašvuođat  lohkat sámegiela buot
                    dásiin. Ráđđehus áigu giđa mielde ovddidit
                    sámegiela doaibmaplána man vuođul lasihit
                    áŋgiruššama sámi gielaid ovddas. </p>
    <p type="text">Sámi gielaid oadjebas boahtteáiggi eaktun lea
                    ahte sápmelaččat ieža háliidit nannet ja
                    ovdánahttit gelbbolašvuođaset sámegielas, geavahit
                    giela máŋgga oktavuođain ja nu bures go vejolaš
                    seailluhit giela boahttevaš buolvvaide. Mun dieđán
                    ahte dát gal ii leat álkes hástalussan ja ahte
                    máŋgasat šaddet rahčat dán mihttomeari joksat. Leat
                    dattege stuora vuoitun go hálddašat
                    sámegiela. </p>
    <p type="text">Sámi álbmotbeaivi ávvuduvvo sihke Norggas,
                    Ruoŧas, Suomas ja Ruoššas ja lea ovttas sámi soga
                    lávlagiin ja sámi leavggain okta dain sámi
                    searvevuođa deháleamos govadahkan.</p>
    <p type="text">Sámi giela ja kultuvrra oadjebas boahtte áiggi
                    eaktun lea oktasaš davviriikkalaš ja oktasaš sámi
                    áŋgiruššama. Ráđđehusa bealis mii deattuhat oktasaš
                    davviriikkalaš ovttasbarggu mii láhče oktasaš ja
                    nana áŋgiruššama sámi vuoigatvuođaid, sámegiela
                    ja  sámi kultuvrra ovddas . Dán lea bargu
                    Davviriikkalaš  Sámekonvenšuvnnain hui
                    dehálaš. No movt buot eará stáhtaidgaskasaš barggut
                    ge, lea dát ádjás bargu, muhto mihttun lea ahte
                    bargu dagaha ahte mii ovttas, sihke eiseválddit ja
                    sápmelaččat, sáhttet dáhkidit oadjebas boahtteáiggi
                    sámi gillii, kultuvrii, ealáhusaide ja
                    servodateallimii. Lea maiddai illudahtti go
                    ruoššabeale sápmelaččat leat bargagoahtán iežaset
                    sámedikki ovddas. Jus dát bargu lihkostuvvá, nu
                    ahte ruoššabeale sápmelaččat iežaset álbmotválljen
                    ásahusa bakte sáhttet váikkuhit gielaset ja
                    servodateallima ovdánahttima, de dat nanne miehta
                    sámi ovttasbarggu. Dán oktavuođas lea lunddolaš
                    ahte eiseválddit Norggas, ja Sámediggi, dán
                    oktavuođas váikkuha iežas vásáhusaiguin.</p>
    <p type="text">Mun sávan didjiide buohkaide buori álbmotbeaivvi
                    ávvudeami!</p>
  </body>
</document>
