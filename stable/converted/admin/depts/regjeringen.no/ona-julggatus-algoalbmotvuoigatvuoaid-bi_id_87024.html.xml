<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>ONa julggaštus álgoálbmotvuoigatvuođaid birra - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>378</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fad/tema/Samepolitihkka/Riikkaidgaskasa-algoalbmotbargu/ONa-julggatus-algoalbmotvuoigatvuoaid-bi.html?id=87024</origFileName>
    <parallel_text location="fns-erklaring-om-urfolks-rettigheter.html_id=87024" xml:lang="nob"/>
    <parallel_text location="the-un-declaration-on-the-rights-of-indi.html_id=87024" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <section>
      <p type="title">ONa julggaštus álgoálbmotvuoigatvuođaid
                    birra</p>
    </section>
    <p type="text">ONa váldočoahkkin dohkkehii čakčamánu 13. b.
                    2007 oktasaš álgoálbmotjulggaštusa, maid stáhtat ja
                    sierranas álgoálbmotjoavkkut lahka
                    ovttasbarggadettiin ledje ráhkadan. Julggaštus
                    bidjá dehálaš láidestusaid viidáset bargui go
                    olmmoš áigu áddet mat vuoigatvuođaid álgoálbmogiin
                    leat, muhto julggaštus ii leat dattetge
                    álbmotrievttálaččat mearrideaddji dokumeanta. Das
                    leat sihke dakkár mearrádusat mat gusket
                    vuođđodárbbuide nu mo biepmu, dearvvašvuođa ja
                    oahpahusa dárbui ja das leat dan lassin mearrádusat
                    mat gusket árbevirolaš resurssaid ja eatnamiid
                    geavaheapmái</p>
    <p type="text">Norgga eiseválddit leat árjjalaččat oassálastán
                    álgoálbmotjulggaštusa bargui dan rájes go dat
                    álggahuvvui 1984. Ráđđehusa ulbmil lea leamaš
                    oaččohit áigái dakkár julggaštusa mii sáhttá nannet
                    máilmmi álgoálbmogiid rievttálaš suodjaleami. Dán
                    barggus lea ráđđehus bargan lahka Sámedikkiin mii
                    miehtá áiggi lea leamaš ovddastuvvon Norgga
                    sáttagottis ráđđádallat ONas álgoálbmotjulggaštusa
                    birra. </p>
    <p type="text"><em type="italic">Duogáš:</em>
                    ONa ekonomalaš ja sosiála ráđđi (ECOSOC) vuođđudii
                    1982 bargojoavkku man bargomearrádus lei čalmmustit
                    álgoálbmogiid miehtá máilmmi ja evttohit
                    riikkaidgaskasaš rievttálaš standárddaid
                    nationálastáhtaid álgoálbmotpolitihka várás.
                    Bargojoavku sáddii iežas evttohusa ONa
                    olmmošvuoigatvuođakommišuvdnii 1994 viidáset
                    meannudeapmái.</p>
    <p type="text">Olmmošvuoigatvuođakommišuvdna vuođđudii 1995
                    ođđa bargojoavkku – The UN Working Group on the
                    Draft Declaration on the Rights of Indigeous
                    Peoples – mii galggai árvvoštallat evttohusa ja
                    ovddidit oktasaš álgoálbmotjulggaštusa evttohusa.
                    Bargojoavkkus leat leamaš oassálastit miehtá
                    máilmmi. Norgga sáttagottis ledje Bargo- ja
                    searvadahttindepartemeantta/Gielda- ja
                    guovlodepartemeantta, Olgoriikadepartemeantta ja
                    Sámedikki ovddasteaddjit.</p>
    <p type="text">Bargojoavku doalai maŋimus čoahkkima
                    ođđajagimánus 2006. Dán vuođul čoahkkáigesii
                    bargojoavkku ovdaolmmoš joavkku bargobohtosiid ja
                    ovddidii iežas evttohusa mii sáddejuvvui ONa
                    Olmmošvuoigatvuođaráđđái. Ráđđi dohkkehii
                    bargojoavkku evttohusa geassemánus 2007 ja sáddii
                    rávvaga ONa váldočoahkkimii.</p>
    <p type="text">
                    Álgoálbmotjulggaštusa evttohus  
                    (eaŋgalašgielat teaksta)</p>
  </body>
</document>
