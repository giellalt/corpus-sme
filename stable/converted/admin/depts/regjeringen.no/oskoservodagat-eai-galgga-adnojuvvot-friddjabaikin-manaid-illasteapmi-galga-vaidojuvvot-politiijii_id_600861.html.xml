<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Oskoservodagat eai galgga adnojuvvot friddjabáikin: Mánáid illásteapmi galgá váidojuvvot politiijii - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>439</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/kkd/preassaguovdda/Preassadieahus/2010/Oskoservodagat-eai-galgga-adnojuvvot-friddjabaikin-Manaid-illasteapmi-galga-vaidojuvvot-politiijii.html?id=600861</origFileName>
    <parallel_text location="trossamfunn-ingen-frisone-overgrep-mot-barn-skal-politianmeldes-.html_id=600861" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Preassadieđáhus , 16.04.2010</p>
    <p type="text" xml:lang="kal">Nr.:  22/2010</p>
    <section>
      <p type="title">Oskoservodagat eai galgga adnojuvvot
                    friddjabáikin: Mánáid illásteapmi galgá váidojuvvot
                    politiijii</p>
    </section>
    <p type="text">- Ráđđehus atná maŋimuš áiggi mánáid illástemiid
                    gávnnahallamiid katolihkalaš girkus hui
                    duođalažžan. Danne áigot čavget ja čielggasmahttit
                    buohkaid geatnegasvuođa geahččalit caggat fasttes
                    vearredaguid dan láhkai ahte váidet dakkáriid
                    politiijii.</p>
    <p type="text">Dát dáhpáhuvvá buot daid doaibmabijuid lassin
                    maid ráđđehus lea jo čađahan eastadan dihtii mánáid
                    illásteami. Oskoservodagat eai galgga adnojuvvot
                    friddjabáikin dakkár áššiid dáfus, celket mánáid-,
                    dásseárvo- ja servodahttinministtar Audun
                    Lysbakken, kulturministtar Anniken Huitfeldt ja
                    justiisaministtar Storberget.  </p>
    <p type="text">-Norga ii galgga dohkkehit ahte mánát gillájit
                    makkárge veahkaválddi ja seksuálalaš illásteami.
                    Rávesolbmuin lea ovddasvástádus váidit politiijii
                    jus sii vávjet dakkár illástemiid, deattastit
                    golbma stáhtaráđi čielgasit.  </p>
    <p type="text">- Mun oainnán ahte lea dárbu aiddostahttit lágas
                    ahte eastadangeatnegasvuohta lea dehálat go
                    jávohisvuođabággu, vaikko vel jávohisvuođabággu lea
                    mearriduvvon lágas, cealká Storberget.
                    Láhkaevttohus ovddiduvvo nu johtilit ahte
                    Stuorradiggi geargá meannudit dan ovdal geasi, ja
                    ahte dat sáhttá fámuidahttojuvvot nu fargga go dat
                    lea dohkkehuvvon.  </p>
    <p type="text">- Mis buohkain lea geatnegasvuohta oaidnit
                    mánáid birasteamet, ja váldit oktavuođa
                    mánidsuodjalussii, politiijii dahje eará
                    veahkkeásahusaide jus mii ballat ahte mánná gillá
                    veahkaválddi dahje eaáralágan illásteami. Mánát
                    galget leat oadjebasat juohke sajiin main dal
                    ležžet, mánáidgárddis ja skuvllas, astoáiggis ja
                    ruovttus. Mun vuorddán ahte buohkat, oskoservodagat
                    ge, váldet dán duođas, dadjá mánáid-, dásseárvo- ja
                    searvadahttinministtar Audun Lysbakken.</p>
    <p type="text">- Geatnegasvuohta eastadit seksuálalaš
                    illásteami lea dehálat go jávohisvuođabággu. Dat
                    guoská oskoservodagaide ge, ja áiggun aiddostahttit
                    oskoservodagaide ahte dán vuođđojurdaga ii galgga
                    giige eahpidit. Mii háliidit maiddái ahte
                    gáibiduvvo meannudusduođaštus dain guđet leat
                    bálkáhuvvon bargit ja dain guđet barget
                    eaktodáhtolaččat osko- ja eallinoaidnoservodagain
                    mat barget mánáiguin ja nuoraiguin, dadjá
                     Anniken Huitfeldt.</p>
    <p type="text">Eanet dieđuid olbmuide ja pressii sáhttet dát
                    virgehasat addit:</p>
    <p type="text">Gulahallanhoavda Maria Brit Espinoza, Mánáid-,
                    dásseárvo- ja searvadahttindepartemeanta, gean
                    ságaide beasat go riŋget mobiilanummirii: 91 55 96
                    73</p>
    <p type="text">Gulahallanhoavda Hanne Gjørtz,
                    Kulturdepartemeanta, gean ságaide beasat go riŋget
                    mobiilanummirii: 95755213</p>
    <p type="text">Gulahallanhoavda Gunnar Johansen,
                    Justiisadepartemeanta, gean ságaide beasat go
                    riŋget mobiilanummirii: 97553747</p>
  </body>
</document>
