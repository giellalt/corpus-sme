<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Láhkaásahus sámi vuođđoskuvlaoahpaheaddjeoahpuid 1.-7. dási ja 5.-10. dási rámmaplánii - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>1755</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/kd/dok/lover_regler/forskrifter/2010/Lahkaasahus-sami-vuooskuvlaoahpaheaddjeoahpuid-1-7-dasi-ja-5-10-dasi-rammaplanii.html?id=594360</origFileName>
    <parallel_text location="forskrift-om-rammeplan-for-de-samiske-grunnskolelarerut-danningene-for-17-trinn-og-510-trinn.html_id=594360" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <section>
      <p type="title">Láhkaásahus sámi
                    vuođđoskuvlaoahpaheaddjeoahpuid 1.-7. dási ja
                    5.-10. dási rámmaplánii</p>
    </section>
    <p type="text">Máhttodepartemeanta mearridan njukčamánu 1.b.
                    2010 láhkavuođu vuođul lágas Lov om universiteter
                    og høyskoler av 1. april 2005 nr 15 § 3-2 annet
                    ledd (Láhka universitehtaid ja allaskuvllaid várás
                    njukčamánu 1.b. 2005 nr. 15 § 3-2 nubbi
                    lađas).</p>
    <section>
      <p type="title" xml:lang="smj">§ 1 DOAIBMAVIIDODAT JA ULBMIL</p>
    </section>
    <p type="text">
                    Láhkaásahus gusto universitehtaide ja
                    allaskuvllaide mat addet sámi
                    vuođđoskuvlaoahpaheaddjeoahpu ja leat
                    akkrediterejuvvon čuovvovaš lága vuođul:
                    Láhka universitehtaid ja allaskuvllaid várás § 1-2
                    ja § 3-1.</p>
    <p type="text">Láhkaásahus gusto 4-jagáš sámi
                    vuođđoskuvlaoahpaheaddjeohppui. Láhkaásahus
                    meroštallá sámi vuođđoskuvlaoahpaheaddjeoahpuid
                    1.-7. dási ja 5.-10. dási rámmaid.</p>
    <p type="text">Sámi vuođđoskuvlaoahpaheaddjeoahppu lea
                    ovttaárvosaš našunála
                    vuođđoskuvlaoahpaheaddjeoahpuin.</p>
    <p type="text">Sámi vuođđoskuvlaoahpaheaddjeoahpu
                    váldooahpahusgiellan lea sámegiella. </p>
    <p type="text">Sámi vuođđoskuvlaoahpaheaddjioahpu vuođđudussan
                    leat sámi kultuvra ja servodat ja sámi
                    oahppanáddejumit ja oahpahusvuogit leat
                    vuolggasadjin. Sámi vuođđoskuvlaoahpaheaddjeoahppu
                    addá máŋggabealát máhtu sámi dilálašvuođain.</p>
    <p type="text">Láhkaásahusa ulbmil lea dárkkistit ahte
                    oahppoásahusat fállet integrerejuvvon, profešuvdnii
                    ráhkkanahtti ja dutkanvuđđosaš sámi
                    vuođđoskuvlaoahpaheaddjeoahpuid main lea alla
                    kvalitehta. Oahput galget čuovvut oahpahuslága ja
                    vuođđooahpahussii gustovaš oahppoplánaid.</p>
    <p type="text">Oahppoásahusat galget lágidit integrerejuvvon
                    vuođđoskuvlaoahpaheaddjeoahpuid, main lea
                    ollisvuohta ja oktiigullevašvuohta teoriija- ja
                    praksisoahpuid gaskkas, fágaid ja fágadidáktihka
                    gaskkas ja fágaid gaskkas.
                    Vuođđoskuvlaoahpaheaddjeoahput galget kandidáhtaide
                    addit nana fágalaš ja didáktalaš máhtuid,
                    gealbudahttit sin atnit ávkin dutkama
                    oahpaheaddjeámmáhis ja ámmátlaš ovdáneamis
                    jeavddalaččat. Oahpuid iešvuohta lea lagas
                    ovttasdoaibman profešuvdnasurggiiguin ja dainna
                    servodagain mas skuvla lea oassin. Oahput galget
                    čatnat oahpaheaddjeámmáha historjjálaš ja
                    servodatlaš oktavuhtii. Oahput galget maiddái
                    oahpahit kritihkalaččat reflekteret ja hukset
                    profešuvdnaáddejumi. Sámi
                    vuođđoskuvlaoahpaheaddjeoahppu galgá čatnat
                    oahpaheaddjeámmáha sámi oktavuhtii ja
                    álgoálbmotoktavuhtii.</p>
    <p type="text">Vuođđoskuvlaoahpaheaddjeoahput gealbudahttet
                    kandidáhtaid bastit oahpahit sámi dilálašvuođaid
                    birra ja sii galget diehtit ja dovdat sámi mánáid
                    vuoigatvuođaid oahpahuslága mielde ja
                    vuođđooahpahussii gustovaš oahppoplánaid
                    vuođul.</p>
    <section>
      <p type="title">
                    § 2 OAHPPANJOKSOSAT</p>
    </section>
    <p type="text">
                    Sámi vuođđoskuvlaoahpaheaddjeoahput gealbudahttet
                    oahpaheddjiid bargagoahtit ja čađahit hástaleaddji
                    ja máŋggabealát ámmáha girjás ja rievdi servodagas.
                    Oahppanjoksosat leat hábmejuvvon našunála
                    kvalifiserenrámmaid vuođul.</p>
    <p type="text">Go kandidáhttá lea ollašuhttán
                    vuođđoskuvlaoahpaheaddjeoahpu, de son galgá leat
                    olahan oahppanjoksosiid mat čilgejuvvojit máhtu,
                    gálggaid ja oppalaš gelbbolašvuođa vuođul. Dát leat
                    vuođđun skuvlabarggus ja
                    gelbbolašvuođaovdáneamis.</p>
    <p type="text"><em type="italic">Oahppanjoksosat erenoamážit 1. – 7. dási
                    kandidáhtaide:</em>  </p>
    <p type="text">Kandidáhtas
                    - lea fágalaš ja fágadidáktalaš máhttu
                    sámegielas, matematihkas, dárogielas ja eará
                    oahppofagain, ja nana máhttu álgooahpahusas
                    nuoramus ohppiide lohkan-, čállin- ja
                    rehkenastinfágain
                    - lea máhttu bargat ohppiid vuođđogálggaiguin
                    das ahte ovdanbuktit njálmmálaččat, lohkat,
                    ovdanbuktit čálalaččat, rehkenastit ja geavahit
                    digitála reaidduid fágaid siskkobealde ja fágaid
                    rastá
                    - lea máhttu lágidit oahpahusa mii ovdánahttá
                    vuođđogálggaid heivehuvvon 1. -7. dási
                    ohppiide 
                    - lea máhttu ollislaš oahppomannolagas, mas
                    deattuhit sirdášumi mánáidgárddis skuvlii ja
                    mánáidskuvladásis nuoraidskuvladássái</p>
    <p type="text">
      <em type="italic">Oahppanjoksosat erenoamážit 5. – 10.
                    dási kandidáhtaide:</em>
    </p>
    <p type="text">Kandidáhtas
                    - lea nana fágalaš ja fágadidáktalaš máhttu
                    sámegielas ja eará oahppofágain ja máhttu fágaide
                    skuvlafágan ja dutkanfágan
                    - lea máhttu bargat ohppiid vuođđogálggaid
                    ovdánahttimiin das ahte ovdanbuktit njálmmálaččat,
                    lohkat, ovdanbuktit čálalaččat, rehkenastit ja
                    geavahit digitála reaidduid fágaid siskkobealde ja
                    fágaid rastá
                    - lea máhttu lágidit oahpahusa mii ovdánahttá
                    vuođđogálggaid heivehuvvon 5. -10. dási
                    ohppiide 
                    - lea máhttu ollislaš oahppomannolagas, mas
                    deattuhit sirdášumi mánáidskuvladásis
                    nuoraidskuvladássái ja nuoraidskuvladásis
                    joatkkaskuvlaoahpu dássái</p>
    <p type="text">
      <em type="italic">Oktasaš oahppanjoksosat goappaš oahpuid
                    kandidáhtaide:</em>
    </p>
    <p type="text">
                    Dán guovtti vuođđoskuvlaoahpaheaddjeoahpu
                    oahppanjoksosat biddjojit fágaid sisdoalu ja
                    bargovugiid oktavuhtii.</p>
    <p type="text" xml:lang="smj">
                    MÁHTTU
                    Kandidáhtas
                    - lea máhttu skuvlla ja oahpaheaddjeámmáha
                    iešvuođas, historjjás, ovdáneamis ja sajádagas sámi
                    servodagas ja servodagas muđui
                    - lea máhttu láhkavuođu birra, nu movt skuvlla
                    ulbmila, árvovuođu, oahppoplánaid ja ohppiid
                    iešguđetlágan vuoigatvuođaid birra 
                    - lea máhttu oahppoplánabargguin ja skuvllas
                    organisašuvdnan 
                    - lea máhttu mánáid ja nuoraid oahppamis,
                    ovdáneamis ja ahtanuššamis iešguđetlágan sosiála,
                    máŋggakultuvrralaš ja máŋggagielalaš
                    konteavsttain
                    - lea máhttu luohkkájođiheamis ja
                    luohkkábirrasis ja máhttá ovdánahttit buriid
                    oktavuođaid ohppiiguin ja ohppiid gaskkas
                    - lea máhttu áddet man mávssolaš ja
                    eaktudahtti buorre gulahallan lea ja buorre
                    ovttasbargu skuvlla ja ruovttuid gaskkas
                    - lea máhttu máŋggalágan bargovugiin,
                    oahppanresurssain ja oahppanarenain ja áddet
                    mihttomeriid, sisdoalu, bargovugiid, árvvoštallama
                    ja ovttaskas ohppiid eavttuid
                    oktiigullevašvuođa
                    - lea máhttu mánáid ja nuoraid
                    bajásšaddanbirrasa, dásseárvvu ja identitehtabarggu
                    birra
                    - lea máhttu mánáin, geat leat váttis diliin
                    ja mánáid vuoigatvuođain našunála ja
                    riikkaidgaskasaš perspektiivvas, riikkaidgaskasaš
                    šiehtadusaid vuođul, álgoálbmotjulggaštusaid ja
                    našunála lágaid vuođul
                    - lea máhttu sámi, našunála ja
                    riikkaidgaskasaš dutkan- ja ovddidanbargguin mat
                    gusket oahpaheaddjeámmáhii
                    - lea máhttu sámi árbevirolaš máhtus
                    iešguđetge fágasurggiid siskkobealde
                    - lea máhttu sámi mánáid ja nuoraid
                    bajásšaddandilálašvuođaid hástalusain</p>
    <p type="text" xml:lang="smj">GÁLGGAT
                    Kandidáhtta
                    - máhttá iešheanalaččat ja ovttas earáiguin
                    plánet, čađahit ja reflekteret oahpaheami fágaid
                    siskkobealde ja fágaid rastá, mas vuolggasadjin
                    leat sámi árbevirolaš máhttu ja dutkan- ja
                    vásáhusvuđđosaš máhttu
                    - máhttá lágidit ja jođihit buriid ja hutkás
                    oahppanbirrasiid
                    - máhttá lágidit dili estehtalaš
                    ovdánahttimii, muosáhussii ja dovddiidussii
                    - máhttá heivehit oahpahusa iešguđetlágan
                    ohppiid návccaide ja attáldagaide, beroštumiide ja
                    sosiokultuvrralaš duogážii, movttiidahttit
                    oahppanhálu, go čielgasit ovdanbuktá
                    oahppanmihttomeriid, ja geavaha iešguđetlágan
                    bargovugiid vai oahppit olahit mihttomeriid
                    - máhttá árvvoštallat ja duođaštit ohppiid
                    oahppama ja ovdáneami oahpahusa mihttomeriid ektui,
                    rávvet nu ahte ovddida oahppama ja veahkehit
                    ohppiid árvvoštallat iežaset oahppama
                    - ádde teknologiija- ja mediaovdáneami
                    servodatlaš perspektiivvaid (dorvvolaš geavaheami,
                    persovdnasuodjalusa, jietnadanfriddjavuođa) ja
                    bastá mánáid ja nuoraid veahkehit oažžut
                    reflekterejeaddji oktavuođa digitála arenaide
                    - máhttá kritihkalaččat reflekteret iežas ja
                    skuvlla geavadiid go ovdánahttá oahpaheaddjerolla
                    ja ámmátetihkalaš gažaldagaid
                    - hálddaša njálmmálaš ja čálalaš sámegiela,
                    máhttá ámmátlaš giellageavaheami ja máhttá oahpahit
                    sámegillii iežas fágain. Hálddaša njálmmálaš ja
                    čálalaš dárogiela ja máhttá ámmátlaš
                    giellageavaheami
                    - máhttá árvvoštallat ja geavahit heivvolaš
                    dutkanbohtosiid ja ieš čađahit systemáhtalaš
                    ovddidanbargguid
                    - máhttá ovttasráđiid váhnenovddasteddjiiguin
                    ja fágalaš ásahusaiguin gávnnahit ja fuobmát
                    ohppiid dárbbuid, vai dárbbašlaš doaibmabijut
                    álggahuvvojit
                    - máhttá lágidit dili mii ovddida
                    fidnoálggahangealbbu (entreprenørskap) ja máhttá
                    searvvahit oahpaheapmái báikkálaš bargo-, kultuvra-
                    ja servodateallima, árbediehtoguddiid ja
                    resursaolbmuid
                    - ádde bures globála gažaldagaid ja bistilis
                    ovdáneami
                    - máhttá ávkin atnit sámi oahppanvugiid
                    oahpahusas
                    - máhttá heivehit oahpahusa guovtte- dahje
                    máŋggagielalaš geahččanvugiin</p>
    <p type="text">
                    OPPALAŠ GELBBOLAŠVUOHTA
                    Kandidáhtta
                    - bastá oaččuhit ámmátlaš
                    oahpaheaddjesearvevuođa nu, ahte ovdánahttá buori
                    geavada ja ámmátetihkalaš vuođđudusa
                    - bastá oaččuhit ámmátlaš searvevuođa sámi
                    oahpaheddjiid gaskii dainna ulbmiliin ahte
                    ovdánahttit buori geavada ja ámmátetihkalaš
                    vuođđudusa maiddái riikarájiid rastá
                    - bastá ovdánahttit demokratiijaáddejumi,
                    demokráhtalaš oassálastima ja bastá kritihkalaččat
                    reflekteret luohkkádásiid dárbbuid sierra
                    - bastá nannet riikkaidgaskasaš ja
                    máŋggakultuvrralaš áššiid skuvlla barggus
                    ja bastá oaččuhit áddejumi sámiid
                    álgoálbmotstáhtosa hárrái
                    - bastá fuobmát iežas oahppan- ja
                    gelbbolašvuođadárbbuid oahpaheaddjeámmáhis
                    - lea háhkan nuppástuhttin- ja
                    ovddidangelbbolašvuođa, mainna bastá dustet skuvlla
                    boahttevuođas
                    - bastá nannet sámi, álgoálbmot ja
                    riikkaidgaskasaš áššiid skuvlla barggus
                    - bastá doarjut sámi mánáid ja nuoraid
                    ovdáneami ja identitehtahuksema</p>
    <section>
      <p type="title">§ 3 MOATTESUORAT VUO––OSKUVLAOAHPAHEADDJEOAHPU
                    STRUKTUVRA</p>
    </section>
    <p type="text"><em type="italic">(1) Spesialiserema ja fágalaš ovttasteami
                    gáibádusat</em>
                    Vuođđoskuvlaoahpaheaddjeoahput leat
                    spesialiserejuvvon skuvlla ahkeluohkáide, ja
                    gealbudahttet oahpahit jogo 1.–7. dásis dahje
                    5.–10. dásis. Oahput organiserejuvvojit guovtti
                    sierra vuođđoskuvlaoahpaheaddjeoahppun vugiiguin,
                    mat sihkkarastet progrešuvnna ollislaš
                    profešuvdnaoahpus.</p>
    <p type="text">1.–7. dási vuođđoskuvlaoahpaheaddjeoahppu doallá
                    sisttis dábálaččat unnimusat njeallje oahpahusfága,
                    main unnimusat okta fága lea 60 oahppočuoggá ja
                    eará fágat leat unnimusat 30 oahppočuoggá. Okta
                    oahpahusfága 4. oahppojagis sáhttá buhttet ovtta 30
                    oahppočuoggá skuvlarelevánta fága. Jus joatká
                    masteroahpuin 3. oahppojagi maŋŋá, de masteroahpu
                    vuosttaš jahki buhtte vuođđoskuvlaoahpaheaddjeoahpu
                    4. oahppojagi fágaid.</p>
    <p type="text">5.-10. dási vuođđoskuvlaoahpaheaddjeoahppu
                    doallá sisttis dábálaččat golbma oahpahusfága,
                    juohke fága lea 60 oahppočuoggá. Ovtta oahpahusfága
                    4. oahppojagis sáhttá buhttet ovttain
                    oahpahusfágain ja ovttain skuvlarelevánta fágain,
                    main goappásge leat 30 oahppočuoggá, nubbi
                    vejolašvuohta lea guokte oahpahusfága, main
                    goappásge leat 30 oahppočuoggá. Jus joatká
                    masteroahpuin 3. oahppojagi maŋŋá, de masteroahpu
                    vuosttaš jahki buhtte vuođđoskuvlaoahpaheaddjeoahpu
                    4. oahppojagi fágaid.</p>
    <p type="text"><em type="italic">Geatnegahtton fágat, fágaid ja
                    hárjehallanoahpahusa viidodat</em>
                    Goappaš oahpuin galgá hárjehallanoahppu doallat
                    sisttis bagadallama, árvvoštallama ja iešguđetlágan
                    hárjehallanoahpu buot oahppojagiin.
                    Hárjehallanoahppu lea integrerejuvvon oassin buot
                    oahppofágain. Hárjehallanoahpu viidodat lea
                    unnimusat 100 beaivvi njealji jagis; unnimusat 80
                    beaivvi golmma vuosttaš oahppojagi, ja unnimusat 20
                    beaivvi maŋemus oahppojagi. Hárjehallanoahppu
                    čađahuvvo vuođđoskuvllas ja juhkkojuvvo sihke
                    vuolit ja alit ahkeluohkáide dan oahpposuorggis,
                    masa oahppu gealbudahttá. Hárjehallanoahpus galgá
                    leat progrešuvdna ja heivehuvvot studeanttaid
                    válljenfágaide buot oahppojagiin ja čadnojuvvot
                    iešguđetlágan skuvladoaimmaide. Hárjehallanoahpu
                    lágideapmi berre speadjalastit miehtásámi
                    perspektiivvaid.</p>
    <p type="text">Oahpahusfágat galget leat profešuvdnii
                    ráhkkanahtti oahpaheaddjeoahppofágat ja dain galgá
                    leat fágadidaktihkka ja galgá bargojuvvot
                    vuođđogálggaiguin fágas. Oahpahusfágain,
                    skuvlarelevánta fágain ja fáddájoavkkuin galgá
                    dutkan leat vuođđun ja čanastuvvot
                    dutkanaktiivvalaš fágabirrasii.</p>
    <p type="text">Bachelorbargu lea geatnegahtton 3. oahppojagi.
                    Barggu viidodat ja dieđateoriija ja metodaid
                    vuođđomáhttu lea oassin 15 oahppočuoggá pedagogihka
                    ja oahppimáhtu oahppoollisvuođas.
                    Bachelorbargu galgá ráhkkanahttit profešuvdnii ja
                    temáhtalaččat čatnasit pedagogihkkii ja
                    oahppimáhttui ja/dahje eará fágaide. Barggus berre
                    leat sámi perspektiiva dahje
                    álgoálbmotperspektiiva.</p>
    <p type="text"><em type="italic">Vuođđoskuvlaoahpaheaddjeoahpu 1.–7.
                    dásis</em> leat geatnegahtton fágan
                    pedagogihkka ja oahppimáhttu 60 oahppočuoggá,
                    matematihkka 30 oahppočuoggá, sámegiella 30
                    oahppočuoggá ja dárogiella 30
                    oahppočuoggá. </p>
    <p type="text"><em type="italic">Vuođđoskuvlaoahpaheaddjeoahpu 5.–10.
                    dásis</em> leat geatnegahtton fágan
                    pedagogihkka ja oahppimáhttu 60 oahppočuoggá. Ii
                    guhtege oahpahusfága leat geatnegahtton.</p>
    <p type="text">Oahppoásahusat galget lágidit vejolašvuođa
                    váldit riikkaidgaskasaš lohkanbaji ja oahppat
                    riikkaidgaskasaš perspektiivvaid
                    vuođđoskuvlaoahpaheaddjeoahpuin.</p>
    <p type="text"><em type="italic">(2) Oahpuid lágideapmi
                    Vuođđoskuvlaoahpaheaddjeoahpu 1.–7. dássi:</em> 1.–3. oahppojahki:
                    Hárjehallanoahppu
                    Pedagogihkka ja oahppimáhttu 60 oahppočuoggá
                    Sámegiella 30 oahppočuoggá
                    Dárogiella 30 oahppočuoggá
                    Matematihkka 30 oahppočuoggá
                    Oahpahusfága 30 oahppočuoggá</p>
    <p type="text">4. oahppojahki:
                    Hárjehallanoahppu
                    Oahpahusfága 60 oahppočuoggá, vejolaččat guokte
                    fága goabbáge 30 oahppočuoggá,
                    mas nubbi sáhttá leat skuvlarelevánta fága 30
                    oahppočuoggá  </p>
    <p type="text"><em type="italic">Vuođđoskuvlaoahpaheaddjeoahpu 5.–10.
                    dássi:</em>
                    1.–3. oahppojahki:
                    Hárjehallanoahppu
                    Pedagogihkka ja oahppimáhttu 60 oahppočuoggá
                    (dábálaš juohkin lea 15 oahppočuoggá goabbáige dan
                    guovtti vuosttaš oahppojahkái ja goalmmát
                    oahppojahkái 30 oahppočuoggá)
                    Oahpahusfága I 60 oahppočuoggá
                    Oahpahusfága II 60 oahppočuoggá</p>
    <p type="text">4. oahppojahki:
                    Hárjehallanoahppu
                    Oahpahusfága III 60 oahppočuoggá, vejolaččat guokte
                    fága goabbáge 30 oahppočuoggá,
                    mas nubbi sáhttá leat skuvlarelevánta fága 30
                    oahppočuoggá
                     </p>
    <section>
      <p type="title">§ 4 NAŠUNÁLA NJUOLGGADUSAT, PROGRÁMMAPLÁNAT JA
                    INDIKÁHTORAT</p>
    </section>
    <p type="text"> 
                    Vuođđoskuvlaoahpaheaddjeoahpuide ráhkaduvvojit
                    našunála njuolggadusat fágaide ja indikáhtorat mat
                    meroštallet vuođđoskuvlaoahpaheaddjeoahpuid, main
                    lea alla kvalitehta. Láhkaásahusa, našunála ja sámi
                    njuolggadusaid vuođul, galget oahppoásahusat
                    ráhkadit sámi vuođđoskuvlaoahpaheaddjeoahpuid
                    prográmmaplánaid. Prográmmaplánat mearridit fágalaš
                    sisdoalu, hárjehallanoahpu, organiserema,
                    bargovugiid ja árvvoštallanortnegiid. Oahppoásahusa
                    stivra dohkkeha prográmmaplánaid.</p>
    <section>
      <p type="title">§ 5 FRIDDJENMEARRÁDUSAT</p>
    </section>
    <p type="text"> 
                    Eksámen dahje geahččaleapmi, mii ii leat čađahuvvon
                    vuođđoskuvlaoahpaheaddjeoahpu oassin, sáhttá leat
                    vuođđun friddjet eksámenis, geahča universitehtaid
                    ja allaskuvlalága § 3-5.  Oahppu mii sáhttá
                    addit vuođu friddjet eksámenis, galgá leat jogo
                    fága, mii vástida skuvlafága dahje fága mas lea
                    relevánsa vuođđoskuvlla oahpaheaddjebargui, geahča
                    § 1, ja berre fátmmastit fágadidaktihka ja
                    hárjehallanoahpu. Studeanta berre maid duođaštit
                    sámegiela gelbbolašvuođa fágas.</p>
    <p type="text">Vuođđoskuvlaoahpaheaddjeoahpu 1.–7. dásis sáhttá
                    friddjet nuppi dain dárogiela čállingiela
                    (girjedárogiela ja ođđadárogiela) geahččaleamis
                    daid studeanttaid, geaidda ii leat addojuvvon
                    árvvoštallan dárogiela goappaš čállingielain
                    joatkkaskuvlaoahpus. Dárogiela gáibádusas sáhttá
                    friddjet daid olgoriikastudeanttaid, geat válljejit
                    eatnigiela oassin iežaset oahpus. </p>
    <p type="text">Friddjet geahččaleamis, nuppi dain dárogiela
                    čállingielain, gusto maiddái
                    vuođđoskuvlaoahpaheaddjeoahpu 5.–10. dási
                    studeanttaide, geat eai vállje dárogiela
                    fágačoakkáhussii. Friddjen gusto maiddái
                    olgoriikastudeanttaide, geain ii leat Norgga
                    joatkkaskuvlaoahppu. Studeanttaide, geain
                    dárogiella lea 5.–10. dási
                    vuođđoskuvlaoahpaheaddjeoahpus, eai gusto
                    friddjenmearrádusat goappáge dárogiela čállingiela
                    geahččaleamis.</p>
    <p type="text">Friddjen galgá merkejuvvot
                    oahppoduođaštussii. 
                     </p>
    <section>
      <p type="title" xml:lang="smj">§ 6 FÁPMUIBOAHTIN JA GASKABODDOSAŠ
                    NJUOLGGADUSAT</p>
    </section>
    <p type="text"> 
                    Láhkaásahus lea fámus njukčamánu 1. beaivvi 2010
                    rájes. Láhkaásahus gusto studeanttaide geaid váldet
                    sisa 2010-2011 oahppojagi rájes.</p>
    <p type="text">Studeanttain, geat čuvvot ovddeš rámmaplánaid,
                    lea vuoigatvuohta váldit eksámena dáid vuođul gitta
                    juovlamánu 31. beaivái 2015. Dán dáhtona rájes ii
                    leat šat fámus láhkaásahus dábálášoahpaheaddjeoahpu
                    rámmaplánii, mii fápmuduvvui juovlamánu 13. beaivvi
                    2005.</p>
  </body>
</document>
