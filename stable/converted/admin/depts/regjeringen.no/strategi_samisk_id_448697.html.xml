<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ráđđehusa davviguovlostrategiija - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>445</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/ud/dok/rapporter_planer/planer/2006/strategi_samisk.html?id=448697</origFileName>
    <parallel_text location="regjeringens-nordomradestrategi.html_id=448697" xml:lang="nob"/>
    <parallel_text location="strategy-for-the-high-north.html_id=448697" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Plána , 01.12.2006</p>
    <p type="text">
      <span type="quote"><em type="italic">Ráđđehusa Soria Moria-julggaštusas
                          celkojuvvo ahte ráđđehus atná davviguovlluid
                          Norgga deháleamos strategalaš ulbmilsuorgin
                          boahttevaš jagiid. Ráđđehusa
                          davviguovlostrategiija biddjojuvvui ovdan
                          juovlamánu 1. b. 2006. Dat dihkkáda luotta
                          davviguovlopolitihkkii ja sihkkarastá ahte
                          viggamušat buorebut heivehuvvojit oktii ja nu
                          beavttálmuvvet. </em>  </span>
    </p>
    <p type="text">
      <span type="quote"> </span>
    </p>
    <p type="text">
      <span type="quote">Bajimus ulbmil lea davviguovlluin
                           oaččuhit áigái ceavzilis šattu ja
                          ovdáneami eambbo riikkaidgaskasaš
                          ovttasbargguin resurssaid geavaheamis,
                          birashálddašeamis ja dutkamis. Okta
                          váldoulbmil lea davviguovlluin buoridit máhtu
                          davvi­guovlluid birra ja várás. </span>
    </p>
    <list>
      <p type="listitem">Ráđđehusa davviguovlostrategiija
                            (pdf-formáhta) (html) (dárogillii)</p>
      <p type="listitem">Davviguovlostrategiija 22
                            doaibmabidjočuoggá</p>
      <p type="listitem">Neahttagulahallan ráđđehusa
                            davviguovlostrategiija birra
                            (dárogillii) </p>
    </list>
    <p type="text">
      <span type="quote">Strategiija olgoriikkapolitihkalaš duogáš
                          lea ahte davviguovllut dađistaga eambbo
                          beroštahttet riikkaidgaskasaš dásis. Dasa lea
                          sivvan erenoamážit ovdáneapmi
                          energiijasuorggis ja biras­suorggis, ja daid
                          sullasaš surggiin. Davi vejolaš resurssat ja
                          máilmmiviidosaš dálkkádat­nuppástusat, mat
                          čuhcet garrasepmosit Árktisii, dahket
                          davviguovlluid miellagiddevaš guovlun
                          ollugiidda. Lassin boahtá Ruošša ekonomalaš
                          ovdáneapmi, mii vuolgá oljjus, gássas ja eará
                          resurssain. Dat ovdáneapmi lea buktán ođđa
                          ovttasbarganvejolašvuođaid davvin. </span>
    </p>
    <p type="text">
      <span type="quote">
        <em type="italic">Strategiija buktin politihkalaš
                          váldovuoruhusat leat
                          čuovvovaččat: </em>
      </span>
    </p>
    <list>
      <p type="listitem">Mii galgat fámu hálddašit
                            davviguovlluin jáhkehahtti, konsekventa ja
                            árvidahtti vuogi mielde.</p>
      <p type="listitem">Mii galgat riikkaidgaskasaš dásis leat
                            njunnošis davviguovlluin máhtu buorideamis
                            davviguovlluid birra ja várás.</p>
      <p type="listitem">Mii galgat leat davviguovlluid birrasa
                            ja resurssaid ovddimus hálddášeaddji.</p>
      <p type="listitem">Mii áigut láhčit dilálašvuođaid nu,
                            ahte lea vejolaš ovddidit petroleadoaimma
                            Barents-ábis, ja vai dat doaibma šaddá nu
                            ávkkálaš norgalaš ja davvinorgalaš
                            máhttobuorideapmái go vejolaš, ja báikkálaš
                            ja guvllolaš ealáhusovddideapmái.</p>
      <p type="listitem">Mii dáhttut ahte davviguovlopolitihkka
                            galgá leat mielde sihkkarastimin
                            álgoálbmogiid eallinvuođu, ealáhusaid,
                            historjjá ja kultuvrra davviguovlluin.</p>
      <p type="listitem">Mii áigut eambbo viiddidit
                            álbmogis-álbmogii ovttasbarggu davvin.</p>
      <p type="listitem">Mii áigut buoridit ovttasbarggu
                            Ruoššain. </p>
    </list>
    <p type="text">
      <span type="quote">Davviguovlostrategiija čujuha arvat
                          doaibmabijuide maid ráđđehus áigu čađahit
                          čuovvolan dihtii váldovuoruhusaid.
                          Doaibmabijut ollet hui viidát, gulahallama
                          ovddideami rájis ránnjái­guin,
                          doaibmaoasálaččaiguin ja lihtolaččaiguin
                          davviguovloáššiin, ja viggamušaiguin mat
                          galggašedje ovddidit ealáhusaid
                          Davvi-Norggas, ja čovdosiiguin mat sáhttet
                          buoridit Norgga ja Ruošša ekonomalaš
                          ovttasbarggu, gitta lasi áŋggiruššama rádjai
                          dutkamis ja oahpahusas. </span>
    </p>
    <p type="text">
      <span type="quote">Erenoamážit maŋimuš čuoggás lea guovdilis
                          sadji strategiijas ja dan čuovvoleamis. Das
                          deattuhuvvo ahte máhttu lea ieš strategiija
                          caggi, ja ahte buoret máhttu lea dárbbašlaš
                          ulbmiliid čađaheapmái, erenoamážit resurssaid
                          hálddašeamis, biras- ja
                          dálkkádat-áššiin. </span>
    </p>
    <p type="text">
      <span type="quote">Olgoriikadepartemeantta ovddasvástádus lea
                          oktiiheivehit strategiija čuovvolemiid, ja
                          dat bargá lahkalagaid nuppiid
                          departemeanttaiguin dán barggus.</span>
    </p>
  </body>
</document>
