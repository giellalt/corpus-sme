<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Norgga Sámiid Riikkasearvvi ávvučoahkkin - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2008</year>
    <wordcount>605</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/Aigeguovdil/Sartnit-ja-artihkkalat/politisk_ledelse/statssekretar-raimo-valle/2008/norgga-samiid-riikkasearvvi-avvuoahkkin.html?id=534001</origFileName>
    <parallel_text location="hilsen-til-jubileumslandsmotet-for-norsk.html_id=534001" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 27.10.2008 </p>
    <p type="text">Ovddeš stáhtačálli Raimo Valle</p>
    <section>
      <p type="title">Norgga Sámiid Riikkasearvvi ávvučoahkkin</p>
    </section>
    <section>
      <p type="title">Guovdageainnus, golggotmánu
                    24.-26.b 2008-10-24</p>
    </section>
    <p type="text">Ráhkis riikačoahkkin, sáttaolbmot,
                    čoahkkinjođiheaddjit ja eará oasseváldit ja
                    guossit!</p>
    <p type="text">Álggos áiggun giitit bovdejumi ovddas NSR
                    riikačoahkkimii mii lágiduvvo dáppe Guovdageainnus!
                    Čuoččun dás stuora vuollegašvuođain, norgga
                    ráđđehusa ovddasteaddjin,  ja buvttán
                    dearvvuođaid ja sávan lihku stuorámus sámi
                    váldoorganisašuvdnii 40. riikačoahkkimiin. Seammás
                    ferten mieđihit ahte lea earenoamáš dovdu munnje
                    fas čuožžut NSR sárdnestuolus.</p>
    <p type="text">NSR lea juo álggu rájes leamašan njunnošis
                    ovddideame sámepolitihka ja sámi giella- ja
                    kulturbarggu. Seamma guoská vuoigatvuođabargguide
                    ja sámepolitihka buot eará surggiide. NSR
                    politihkka ja barggu maid NSR luohttámušolbmot leat
                    dahkan, lea leamašan earenoamáš dehálaš našunála
                    politihkkii, davviriikkalaš politihkkii ja
                    gaskariikkalaš álgoálbmotpolitihkkii.</p>
    <p type="text">Njealljelot jagi lea árvvusatnin veara ahki sámi
                    organisašuvdnii. Mii leat oaidnán stuora
                    sámepolitihkalaš rievdadusaid dan njealljelot jagis
                    go NSR lea doaibman. Oaidnu sámiide, sámi kultuvrii
                    ja sámi vuoigatvuođaide lea hirbmadit rievdan.
                    Eiseválddiid dáruiduhttinpolitihka sadjái lea
                    boahtán aktiiva sámepolitihkka vuođđolága
                    vuođul.
                    Sápmelaččain Norggas lea sierra Sámediggi, mii
                    maiddái vállje áirasiid Sámi parlamentáralaš
                    ráđđái. Ollu sámepolitihkalaš gáibádusat leat
                    čovdojuvvon.</p>
    <p type="text">Liikká leat ollu dain mearrádusain maid NSR
                    dagai álgojagiid vel dál nai hirpmástuhtti
                    áigeguovdilat. Guolástuspolitihkka ja vuoigatvuohta
                    sámegiel oahpahussii leat ovdamearkan dasa. Seammás
                    leat ođđa hástalusat ilbman, mat gáibidit ođđa
                    čovdosiid. Dás sáhttá namuhit datateknologiija ja
                    globála liggen.</p>
    <p type="text">Danin dárbbašuvvo ain dat vuoibmi, viissisvuohta
                    ja mášohisvuohta mii NSR sámepolitihkas lea.
                    Seammás lea hástalussan NSR:i ahte maiddái eará
                    organisašuvnnat ja bellodagat oassálastet
                    sámepolitihkkii. Vaikko sámepolitihkka lea ovdánan
                    positiivvalaš guvlui, de jáhkán lea dehálaš
                    jurddašit ahte ii leat diehttelasat ahte nu
                    joatká.</p>
    <p type="text">Soaitá nu ahte vuđolaš sámepolitihkalaš
                    gažaldagat eai čovdojuvvo ollásii, muhto ahte
                    juohke buolva ferte gávdnat čovdosiid iešguđet
                    osiide ovttaseallimis gaskal majoritehta ja
                    minoritehta oktasaš territoriumas. Dat lea sihke
                    majoritehta ja minoritehta ovddasvástádus.</p>
    <p type="text">Okta dain stuorámus sámepolitihkalaš hástalusain
                    dál, sihke ráđđehussii ja Sámediggái,
                    organisašuvnnaide ja ovttaskas sápmelažžii, lea
                    bisuhit nanu ja ceavzilis sámegiela. Maŋemus
                    logenar jagiid leat ožžon sadjái láhkamearrádusaid
                    ja vuoigatvuođaid sihke oahpahusa váste ja dan
                    váste ahte hálddašeamis geavahit sámegiela.
                    Ollu sámi giellaguovddážat leat ásahuvvon. Dan maid
                    dattetge oaidnit, lea eanas sámi servodagain
                    geavahuvvo sámegiella
                     
                    unnit beaivválaš giellan. Mis leat stuora
                    váttisvuođat rekrutteret bargiid geain lea sámegiel
                    gelbbolašvuohta almmolaš ja priváhta suorggi
                    iešguđet osiide. Dakkár gelbbolašvuođa haga ii leat
                    vejolašvuohta čađahit dehálaš osiid dan
                    sámepolitihkas maid dát ráđđehus ovddasta, nugo lea
                    ovdanbuktojuvvon St.dieđáhusas nr. 28:s
                    (2007-2008)Sámepolitihkka. Dát lea ovdáneapmi maid
                    mii ovttas ferte jorahit nuppe guvlui.</p>
    <p type="text">Ráđđehus háliida dahkat juoidá dáiguin
                    hástalusaiguin go lea bargame Sámegiela
                    doaibmaplánain. Doaibmaplána galgá leat vuođđun
                    guhkesáiggi ja ulbmilguvllot giellapolitihkkii, mii
                    galgá mielddisbuktit ahte eambbogat sáhttet ja
                    háliidit geavahit sámegiela beaivválaš giellan ja
                    ahte eambbogat galget oažžut buriid almmolaš
                    bálvalusaid iežaset gillii. Dán barggus lea
                    ráđđehus dan hálddus ahte lea buorre ovttasbargu
                    Sámedikkiin ja sámi organisašuvnnaiguin. Lean
                    vissis dasa ahte NSR ain boahtá váikkuhit
                    konstruktiivvalaččat dán dehálaš bargui!</p>
    <p type="text">Sávan dákko bokte riikačoahkkimii lihku daid
                    ollu ja stuora áššiiguin mat galget
                    gieđahallojuvvot!</p>
  </body>
</document>
