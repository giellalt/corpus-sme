<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ođđasat sámepolitihkas nr 1 2007 - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>752</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/Dokumeanttat-/Aigecallagat-ja-odasreivvet/2007/Oasat-samepolitihkas-nr-1-2007-2.html?id=476362</origFileName>
    <parallel_text location="nytt-om-samepolitikken-nr-1-2007-2.html_id=476362" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <section>
      <p type="title"> Ođđasat sámepolitihkas nr 1
                  2007</p>
    </section>
    <p type="text">
                    18.06.2007 - 3. jahkegeardi
                  </p>
    <list>
      <p type="listitem">
                      Ođđa neahttabáiki sámepolitihka birra</p>
      <p type="listitem">
                      Stáhtačállit mátkkošteame sámi guovlluin</p>
      <p type="listitem">
                      Norgga sáhkavuorru ON eamiálbmotáššiid bistevaš
                      forumii</p>
      <p type="listitem">
                      Ođđa raporta Sámedikki formálalaš sajádaga ja
                      bušeahttabargovugiid birra</p>
    </list>
    <p type="text">
                    ____________________________________________________________________________________________</p>
    <section>
      <p type="title">
                    Ođđa neahttabáiki sámepolitihka birra</p>
    </section>
    <p type="text">
      <em type="italic">- Ráđđehus áigu ovddidit viiddes
                    stuorradiggedieđáhusa sámepolitihka prinsihpaid
                    birra čakčat. Dan oktavuođas mii dárbbašit
                    evttohusaid, árvvoštallamiid ja oainnuid
                    sámepolitihkalaš áššiid birra nu ollugiin go
                    vejolaš sihke sámi birrasiin ja sámi birrasiid
                    olggobealde, dadjá stáhtaráđđi Bjarne Håkon
                    Hanssen.</em>
    </p>
    <p type="text">Dát lea duogážin dasa go stáhtaráđđi
                    álbmotčoahkkimis Kárášjogas cuoŋománus almmuhii
                    neahttabáikki 
                    www.samepolitikken.no mii lea báiki gos olbmot
                    sáhttet buktit oaiviliid ja árvalusaid.</p>
    <p type="text">Dan lassin ahte neahttauskkádagas beassá buktit
                    ovdan oaiviliid sámepolitihka birra, de leat das
                    maiddái dieđut dálá sámepolitihka ja dan duogáža
                    birra, oanehaččat stuorradiggedieđáhusa fáttáid
                    birra ja gažaldagat ja vástádusat
                    sámepolitihkkii.</p>
    <p type="text">- Sávan ahte neahttauskkádat geavahuvvo
                    árjjalaččat! dadjá Bjarne Håkon Hanssen.</p>
    <p type="text">
                    ____________________________________________________________________________________________</p>
    <section>
      <p type="title">Stáhtačállit
                    mátkkošteame sámi guovlluin</p>
    </section>
    <p type="text">
      <em type="italic">Sámepolitihka stuorradiggedieđáhusa
                    barggu oktavuođas leat iešguđet departemeanttaid
                    stáhtačállit ja ámmátdoaimmahagat mátkkoštan sihke
                    Finnmárkkus, Romssas ja Nordlánddas ja
                    Davvi-Trøndelágas. Mátkkiiguin lea ulbmil leamašan
                    muitalit ráđđehusa sámepolitihka barggu birra, ja
                    oažžut árvalusaid sámepolitihka viidáset
                    bargui.</em>
    </p>
    <p type="text">”Gierdomátki” álggii cuoŋománus go lágiduvvui
                    golmmabeaivásaš bussemátki Romssas Finnmárkui.
                    Guoktenuppelohkái departemeantta stáhtačállit ja
                    ámmátdoaimmahagat ožžo dieđuid ja árvalusaid
                    guovllu iešguđet sámi birrasiin. Stáhtačálli Bjarne
                    Håkon Hanssen oassálasttii, ja lei maid fárus
                    álbmotčoahkkimis Kárášjogas.</p>
    <p type="text">Miessemánus mátkkoštedje stáhtačálli Berit Oskal
                    Eira ja golbma departemeantta ámmátdoaimmahaga
                    Snoasai ja Tronesii Davvi-Trøndelágas. Dáppe
                    bovdejedje čoahkkimii fylkkagieldda, suohkaniid ja
                    guovllu gullevaš ásahusaid. Ásahusat – mat
                    Davvi-Trøndelágas ja lullisámiguovllus barget ollu
                    iešguđetlágan sámepolitihkalaš bargguid– muitaledje
                    doaimmaideaset birra ja bukte sámepolitihka bargui
                    ollu buriid árvalusaid.</p>
    <p type="text">Maŋemussii fitne Sis-Romssás ja Davit
                    Nordlánddas.  Geassemánu álggus lei guovtti
                    beaivásaš mátki ollu dáhpáhusaiguin mas ollu
                    suohkanat ja sámi ásahusat ožžo viđa departemeantta
                    stáhtačálli ja ámmátdoaimmahaga guossin.</p>
    <p type="text">Loga mátkkiid birra www.samepolitikken.no</p>
    <p type="text"><em type="italic">Álbmotčoahkkimis Kárášjogas. Gurutbealde
                    čoahkkinjođiheaddi Trygve Solbakk, sámediggeáirras
                    Egil Olli, sámediggepresideanta Aili Keskitalo,
                    Kultur- ja girkodepartemeantta stáhtačálli Randi
                    Løvland ja stáhtačálli Bjarne Håkon
                    Hanssen. Govva: Kjell H.
                    Sæther.</em>
                    ____________________________________________________________________________________________</p>
    <section>
      <p type="title">
                    Norgga sáhkavuorru ON eamiálbmotáššiid bistevaš
                    forumii</p>
    </section>
    <p type="text">
      <em type="italic">ON eamiálbmotáššiid Bistevaš foruma
                    guđat sešuvdna lágiduvvui New Yorkas áigodagas
                    miessemánu 14.-25.b. Norgga ON ambassaádevra, Johan
                    L. Løvald doalai Norgga sáhkavuoru forumii distaga
                    miessemánu 14.b.</em>
    </p>
    <p type="text">Norga lea aktiivvalaččat leamaš fárus ásaheame
                    Eamiálbmotáššiid bistevaš foruma mii lágiduvvo
                    jahkásaččat New Yorkas. Foruma lea vuosttažettiin
                    ja ovddemusat ráđđeaddi ja ovttastahtti orgána ON
                    eamiálbmotgažaldagaide, ja das leat 16 miellahtu.
                    Gávccis sis leat eamiálbmotáirasa ja gávccis leat
                    ráđđehusat nammadan. Foruma ásahemiin leat
                    eamiálbmogat ožžon institušuvnna ja
                    deaivvadanbáikki ON-vuogádagas gos sáhttet ovddidit
                    vuoigatvuođaideaset.</p>
    <p type="text">Foruma vuosttaš sešuvdna lágiduvvui 2002:s gos
                    Ole Henrik Magga válljejuvvui ovdaolmmožin. Su
                    maŋis válljejuvvui Victoria Tauli-Corpuz
                    Filippiinnain gii dál jođiha foruma.</p>
    <p type="text">
                    Loga sáhkavuoru dás (eŋgelasgiella)
                    Eamiálbmotáššiid bistevaš foruma
                    birra</p>
    <p type="text">
                    __________________________________________________________________________________________</p>
    <section>
      <p type="title">
                    Ođđa raporta Sámedikki formálalaš sajádaga ja
                    bušeahttabargovugiid birra</p>
    </section>
    <p type="text">
      <em type="italic">Bargo- ja searvadahttinministtar Bjarne
                    Håkon Hanssen ja sámediggepresideanta Aili
                    Keskitalo oaččuiga cuoŋománu 27.b. bargojoavkkus
                    raportta Sámedikki formálalaš sajádaga ja
                    bušeahttabargovugiid birra.</em>
    </p>
    <p type="text">Raportta lea bargojoavku ráhkadan mas leat
                    Bargo- ja searvadahttindepartemeantta,
                    Justisdepartemeantta ja Sámedikki áirasat. Bargo-
                    ja searvadahttinministtar ja Sámediggepresideanta
                    leigga ovttaoaivilis dasa ahte bargojoavku
                    ceggejuvvui.</p>
    <p type="text">Raporttas evttohuvvo ahte Sámediggi sámelága
                    rievdadusaiguin formálalaččat oažžu eambbo
                    iešráđálaš sajádaga ráđđehusa ektui go dan mii otná
                    dilli lea. Evttohus mielddisbuktá ovddemusat ahte
                    duohta dilálašvuohta formaliserejuvvo. Viidáset
                    evttohuvvo ahte ásahuvvojit bušeahttabargovuogit
                    maiguin mearrida jahkásaš bajitdási ekonomalaš
                    rámmaid Sámediggái ja eará sámi doaimmaide.</p>
    <p type="text">Bargui leat vuođđun álbmotrievttálaš
                    geatnegasvuođat ja dáhttu ahte nannet sámi
                    servodaga demokráhtalaš proseassaid. Dasa lassin
                    leamašan áigumuš nannet ráđđehusa ja Sámedikki
                    ovttasdoaibmama ja beaktilahttit ráđđehusa barggu
                    sámi áššiiguin. Bargojoavkkus leat leamašan
                    Sámedikki, Justis- ja politiijadepartemeantta ja
                    Bargo- ja searvadahttindepartemeantta
                    miellahtut.</p>
    <p type="text">Ráđđehus ja Sámediggi áigot čađahit
                    konsultašuvnnaid gaskaneaset daid doaibmabijuid
                    birra, mat evttohuvvojit raporttas, ja ášši
                    digaštallojuvvo stuorradiggedieđáhussas
                    sámepolitihka birra mii almmuhuvvo 2007
                    čavčča.
                    Sámediggi áigu meannudit ášši čakčamánu
                    dievasčoahkkimis.</p>
    <p type="text">Bargojoavkku raporta Sámedikki formálalaš
                    sajádaga ja bušeahttabargovugiid
                    birra</p>
    <p type="text">__________________________________________________________________________________________

                    </p>
    <section>
      <p type="title" xml:lang="smj">
                    Ođđasat sámepolitikas birra</p>
    </section>
    <p type="text">Almmustahtii Bargo- ja
                    searvadahttindepartementa, Sámi- ja
                    minoritehtapolitihkalaš ossodat.</p>
    <p type="text">Ovddasvástideaddji doaimmaheaddji: Petter
                    Drefvelin
                    Doaimmaheaddji: Hanne Lauveng</p>
    <p type="text">E-poasta:</p>
    <p type="text">Bargo- ja searvadahttindepartementa
                    Poastačujuhus 8019 Dep, 0030 Oslo</p>
  </body>
</document>
