<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sárdnon ođđa sámi ofelaččaid - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <wordcount>474</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fad/oasat/taler_og_artikler/av_ovrig_politisk_ledelse/taler-og-artikler-av-statssekretar-raimo/2010/xx.html?id=611722</origFileName>
    <parallel_text location="tale-til-nye-samiske-veivisere.html_id=611722" xml:lang="nob"/>
    <parallel_text location="speech-at-the-announcement-of-the-new-sa.html_id=611722" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 26.07.2010 </p>
    <p type="text">Stáhtačálli Raimo Valle</p>
    <section>
      <p type="title">Sárdnon ođđa sámi ofelaččaid</p>
    </section>
    <p type="text">Dearvva buohkaide!</p>
    <p type="text">Lea álo stuorra illu almmuhit ođđa sámi
                    ofelaččaid.
                    Nuorat geat galget bargat ofelažžan dán ođđa jagis,
                    leat (nappo):</p>
    <list>
      <p type="listitem" xml:lang="nob">Anne Cicilie Somby Westerfjell, Snåases</p>
      <p type="listitem">Anne Margaretha Kuhmunen Oskal,
                      Nordlánddas</p>
      <p type="listitem" xml:lang="ger">Ánde Trosten, Deanus</p>
    </list>
    <p type="text">Giitu didjiide go háliideiddet bargat sámi
                    ofelažžan. Din lea vuordimin gelddolaš ja
                    hástaleaddji jahki!</p>
    <p type="text">Ferten dadjat ahte lean hui čeavlái bargguid
                    hárrái maid sámi ofelaččat dahket.</p>
    <p type="text">Ofelaččat leat duođaid leamaš sámi servodaga ja
                    sámi nuoraid buorit ovddasteaddjit. Sii leat bargan
                    buriid bargguid gilvit dieđuid sámiid ja sámi
                    servodaga birra nuoraide sierranas guovlluin
                    riikkas.</p>
    <p type="text">Mun jáhkán lea leamaš hui mávssolaš ahte
                    ofelaččat leat geavahan vuođđun sin iežaset
                    vásáhusaid das ahte leat nuorra sápmelaš Norggas,
                    ja ahte juohkehaš muitala iežas vásáhusaid.</p>
    <p type="text">Oaivvildan dán oktavuođas lea vuogas ahte dii
                    bargabehtet joavkun, ja ahte dii boahtibehtet
                    sierranas guovlluin Sámis, ja ahte dii gullabehtet
                    sierranas osiide sámi servodateallimis. Dát han lea
                    ge sámiid givrodahkan. Mis lea stuorra
                    máŋggaláganvuohta ja lea deaŧalaš ahte earát bohtet
                    dovdat sámi máŋggaláganvuođa.</p>
    <p type="text">Eanetlohkoráđđehusa oaidnu lea dat ahte máhttu
                    sámiid, sámi giela ja kultuvrra ja servodatdili
                    birra, dagaha positiiva guottuid sámiid ja sámi
                    dilálašvuođaid birra. Oktavuohta man ofelaččat
                    ožžot njuolgga nuoraiguin ja dieđuid gilvin
                    sidjiide, leat hui deaŧalaččat dán oktavuođas.</p>
    <p type="text">Danne eanetlohkoráđđehus lea dahkan
                    Ofelašprošeavtta bistevaš ortnegin. Ofelaččaid
                    bargu lea lassin – iige dan barggu sajis mii dahkko
                    skuvllas. Lea deaŧalaš dan diehtit. Skuvllat geat
                    váldet vuostá ofelaččaid, ožžot stuorát ávkki sin
                    galledeamis jos dain ovddalgihtii leat leamaš sámi
                    fáttát diibmoplánas. Mun lean ilus go eanet ja
                    eanet skuvllat geavahit searaid dasa.
                    Eanetlohkoráđđehusa mihttomearrin lea dieđusge ahte
                    buot oahppit Norggas galget oahppat sámiid
                    birra.</p>
    <p type="text">Giittán Sámi allaskuvlla buori organiserema
                    ovddas mii lea dahkkon sámi ofelaččaid várás. Lea
                    deaŧalaš ahte olbmos lea fágalaš ja persovnnalaš
                    oadjebasvuohta go galgá bargat ofelažžan.</p>
    <p type="text">Dáhtun erenoamážit giitit din geat dál
                    heaitibehtet ofelažžan, Gry, Sagka ja Máret, dan
                    barggu ovddas maid lehpet dahkan. Ja dáhtun seammás
                    sávvat didjiide, geat álgibehtet ođđa ofelažžan,
                    Anne Cicilie, Anne Margaretha ja Ánde, lihku dan
                    deaŧalaš bargui man galgabehtet bargat!</p>
  </body>
</document>
