<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Oassálastinláhka - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>2638</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dok/lagat-ja-njuolggadusat-/lover/oassalastinlahka.html?id=516852</origFileName>
    <parallel_text location="deltakerloven.html_id=516852" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <section>
      <p type="title" xml:lang="smj">LÁHKA 1999-03-26 nr 15: Láhka guolástan- ja
                    bivdinvuoigatvuođa birra (oassálastinláhka)</p>
    </section>
    <section>
      <p type="title" xml:lang="smj">Guolástus- ja
                    riddodepartemeanta</p>
    </section>
    <p type="text">
      <em type="italic">Ii áigáduvvon</em>
    </p>
    <p type="text">Dát lea eahpeformálalaš jorgaleapmi dárogielas
                    davvisámegillii. Jus čuožžila eahpádus lága
                    dulkomis, de gusto láhka dárogillii, nu mo
                    Stuorradiggi dan lea mearridan.</p>
    <p type="text">LÁHKA 1999-03-26 nr 15: Láhka guolástan- ja
                    bivdinvuoigatvuođa birra (oassálastinláhka).
                     
                    BEAIVI:  LÁHKA-1999-03-26-15
                     
                    DEPARTEMEANTA:  GRD (Guolástus- ja
                    riddodepartemeanta)
                     
                    FÁPMUIBOAHTIN:  2000-01-01
                     
                    MAŊIMUSTÁ RIEVDADUVVON:  LÁHKA
                    -2004-12-17-88
                     
                    RIEVDADA:  LÁHKA -1917-12-05-1
                     </p>
    <section>
      <p type="title">
                    GUOVDDÁŠ LÁHKAÁSAHUSAT</p>
    </section>
    <p type="text"><em type="italic">SISDOALLU</em>
                    Láhka guolástan- ja bivdinvuoigatvuođa birra
                    (oassálastinláhka).</p>
    <p type="text" xml:lang="smj">Kapihtal I. Lága ulbmil ja doaibmaguovlu
                    § 1. Lága ulbmil
                    § 2. Doaibmaguovlu
                    § 3. Ealáhusguolásteapmi ja -bivdu –
                    meroštallan</p>
    <p type="text">Kapihtal II. Ealáhuslohpi
                    § 4. Ealáhuslohpegáibádus
                    § 5. Riikiigullevašvuođagáibádus
                    § 6. Ovddeš ealáhusguolásteami ja -bivddu
                    gáibádus
                    § 7. Ealáhuslobi sierramearrádusat
                    § 8. Fanasgáibádusat
                    § 9. Ossosiid, eaiggátosiid jna. sirdin
                    § 10. Ealáhuslobi massin
                    § 11. Ealáhuslobi eretváldin</p>
    <p type="text">Kapihtal III. Sierralohpi
                    § 12. Dihtolágan guolástusaid ja bivdduid
                    sierralohpegáibádus
                    § 13. Čatnaseapmi ealáhuslohpái
                    § 14. Spiehkasteapmi sierralobi gáibádusas
                    § 15. Sierralobi viidodat
                    § 16. Ođđa sierralobiid addin muhtunlágan
                    guolástemiide ja bivdduide
                    § 17. Fatnasa rievdadeapmi
                    § 18. Sierralobi massin ja eretváldin
                    § 19. Olles sierralohpečoahki eretváldin ja
                    gáržžideapmi</p>
    <p type="text">Kapihtal IV. Guolásteami ja bivddu jna.
                    erenoamáš gáržžideamit
                    § 20. Guolástanlohpi mearraguovlluin Norgga
                    ekonomalaš avádaga olggobealde
                    § 21. Gáržžideamit beassat oassálastit muhtun
                    guolástemiin mearriduvvojit jagis jahkái</p>
    <p type="text">Kapihtal V. Fatnasiid logahallan ja merken
                    § 22. Fatnasiid logahallan
                    § 23. Logahallan fanasregistarii
                    § 24. Fatnasiid merken
                    § 25. Divat
                    § 26. Sihkkun mearkaregistaris</p>
    <p type="text">Kapihtal VI. Ráŋggáštusat jna.
                    § 27. Sállaša duogušteapmi
                    § 28. Rihkkundivat
                    § 29. Bággensáhkku
                    § 30. Čađaheapmi
                    § 31. Ráŋggáštus</p>
    <p type="text">Kapihtal VII. Fápmuiboahtin ja eará lágaid
                    rievdadeapmi
                    § 32. Fápmuiboahtin jna.</p>
    <p type="text" xml:lang="smj">Láhka guolástan- ja bivdinvuoigatvuođa birra
                    (oassálastinláhka)</p>
    <p type="text" xml:lang="smj">Gč. ovddeš juovlamánu 5. b. 1917-mannosaš lága
                    nr. 1, geassemánu 16. b. 1939-mannosaš lága nr. 7,
                    cuoŋománu 20. b. 1951-mannosaš lága, juovlamánu 14.
                    b. 1951-mannosaš lága nr. 1 ja geassemánu 16. b.
                    1972-mannosaš lága nr. 57.</p>
    <section>
      <p type="title" xml:lang="smj">Kapihtal I. Lága ulbmil ja doaibmaguovlu</p>
    </section>
    <p type="text" xml:lang="smj">
                    § 1.Lága ulbmil</p>
    <p type="text" xml:lang="smj">Dán lága ulbmil lea:</p>
    <p type="text">a.  heivehit buot fatnasiid
                    guolástannávcca resursavuđđui nu ahte sihkkarastá
                    mearraresurssaid jierpmálaš ja ceavzilis
                    ávkkástallama,
                     
                    b.  buoridit ealáhusa gánnáheami ja
                    árvobuvttadeami ja nu bisuhit riddoguovlluid ássama
                    ja bargosajiid, ja
                     
                    c.  láhčit dilálašvuođaid nu ahte
                    mearraresurssat ain galget leat ávkin
                    riddoálbmogii.
                     </p>
    <p type="text">§ 2.Doaibmaguovlu</p>
    <p type="text">Láhka mudde vejolašvuođa čađahit
                    ealáhusguolásteami ja -bivddu fatnasiin, mii lea
                    Norgii gullevaš mearralága paragráfaid vuođul 1
                    rájes gitta 4 rádjai, ja oanehat go 15 mehtera
                    guhkkosaš fatnasiin, maid Norggas ássi
                    olgoriikkalaš eaiggáduššá. Fanas mii gullá Norgii
                    mearralága § 1 goalmmát lađđasa vuođul, ii
                    adnojuvvo Norgii gullevažžan dán lága vuođul, muđui
                    go fatnasa eaiggáduššá Norggas ássi olmmoš ja fanas
                    lea oanehat go 15 mehtera.</p>
    <p type="text">Rievdaduvvon ođđajagimánu 21. b. 2000-mannosaš
                    lágain nr. 8.</p>
    <p type="text" xml:lang="smj">§ 3.Ealáhusguolásteapmi ja -bivdu –
                    meroštallan</p>
    <p type="text">Guolásteapmi ja bivdu lea gullevaš fidnobargis
                    ealáhussan go sus lea guolásteapmi dahje bivdu
                    áidnaealáhussan dahje lotnolasealáhussan eará
                    ealáhusaiguin.</p>
    <p type="text">Dieđalaš iskkadeamit dahje geavatlaš
                    guolástangeahččaladdamat, mat čađahuvvojit
                    Guolástusdirektoráhta lobiin, gč. geassemánu 3. b.
                    1983-mannosaš lága nr. 40 mearraguolásteami jna.
                    birra § 2 maŋimus lađđasa, eai adnojuvvo
                    ealáhusguolásteapmin ja -bivdun dán lága
                    vuođul.</p>
    <p type="text">Gonagas sáhttá láhkaásahusain mearridit
                    dárkileappot goas guolástus ja bivdu galget
                    adnojuvvot ealáhussan, dás maiddái addit
                    njuolggadusaid guolástussii ja bivdui guoski
                    dienasgáibádusaid birra.</p>
    <section>
      <p type="title">Kapihtal II. Ealáhuslohpi</p>
    </section>
    <p type="text">§ 4.Ealáhuslohpegáibádus</p>
    <p type="text">Fanas ii sáhte geavahuvvot ealáhusguolásteapmái
                    dahje -bivdui departemeantta ealáhuslobi haga.
                    Dakkár lohpái sáhttet biddjojuvvot eavttut.</p>
    <p type="text">Ealáhuslohpi addojuvvo fanaseaiggádii dihto
                    fatnasa nammii. Lohpi ii atte vuoigatvuođa geavahit
                    eará fatnasa. Earát go dat fysihkalaš dahje
                    juridihkalaš persovdna geas lea lohpi, eai sáhte
                    sierra lobi haga guolástit dahje bivdit dáinna
                    fatnasiin.</p>
    <p type="text">Ealáhuslohpi addá dušše vuoigatvuođa guolástit
                    dahje bivdit áiggis áigái gustojeaddji mearrádusaid
                    vuođul, mat leat mearriduvvon geassemánu 3. b.
                    1983-mannosaš lágas nr. 40 mearraguolásteami jna.
                    birra dahje dan vuođul dahje dán lága vuođul.</p>
    <p type="text">§ 5.Riikiigullevašvuođagáibádus</p>
    <p type="text">Ealáhuslohpi sáhttá addojuvvot dušše Norgga
                    stáhtalahttui dahje sutnje gii lea ovttadásis
                    Norgga stáhtalahtuin geassemánu 17. b.
                    1966-mannosaš lága nr. 19 Norgga guolástusavádaga
                    birra ja dan gildosa birra ahte olgoriikkalaččat
                    eai oaččo guolástit jna. guolástusavádaga
                    siskkabealde § 2 vuosttas ja nuppi lađđasa
                    vuođul.</p>
    <p type="text">§ 6.Ovddeš ealáhusguolásteami ja -bivddu
                    gáibádus</p>
    <p type="text">Ealáhuslohpi sáhttá addojuvvot dušše sutnje gii
                    lea guolástan dahje bivdán Norgii gullevaš fatnasis
                    dahje fatnasiin uhcimusat golbma jagi maŋimuš viđa
                    jagis ja geas ain lea čatnaseapmi guolástan- ja
                    bivdofidnui.</p>
    <p type="text">Fitnodagat dahje ovttastumit sáhttet oažžut
                    ealáhuslobi dušše dalle go dain olbmuin, geat
                    ollašuhttet vuosttas lađđasa gáibádusa, lea eanet
                    go 50 pst. eaiggátvuođas ja go dát olbmot duođas
                    stivrejit seamma stuorra oasi doaimmas.</p>
    <p type="text">Departemeanta sáhttá sierra dilis, ealáhuslaš ja
                    guovllulaš govttolašvuođaid geažil,
                    bođumearrádusain spiehkastit vuosttas ja nuppi
                    lađđasa gáibádusas ovddeš oassálastima birra
                    guolástusas dahje bivddus. Gonagas sáhttá
                    láhkaásahusain spiehkastit ovddeš
                    oassálastingáibádusas, dás maiddái dakkár fatnasiid
                    oktavuođas, mat leat vuollil vissis sturrodaga.</p>
    <p type="text">Go lea dárbbašlaš soahpamuša čađaheami olis
                    vieris riikkain, sáhttá Gonagas láhkaásahusain
                    mearridit vel eanet njuolggadusaid lobi birra § 4
                    vuođul, dás maiddái eará njuolggadusaid go dat, mat
                    leat mearriduvvon vuosttas lađđasis.</p>
    <p type="text">§ 7.Ealáhuslobi sierramearrádusat</p>
    <p type="text">Ealáhuslohpeohcama sáhttá gieldit go:</p>
    <p type="text">a.  lobi addin ii leat sávahahtti
                    guolstánfatnasiid juohkáseami geažil guovlluid
                    mielde, resursavuođu geažil dahje lága ulbmila
                    geažil muđui,
                     
                    b. fatnasa ovddit eaiggát lea ožžon stáhtas
                    doarjaga fatnasii vai buot fatnasiid bivdonákca
                    oktiibuot unnošii,
                     
                    c.  fanaseaiggát dahje earát geat leat
                    bivdán fatnasiin fanaseaiggáda ovddas, groavvát
                    dahje máŋgga gearddi leat rihkkon mearrádusaid mat
                    leat addojuvvon dán lága dahje eará guolástuslágaid
                    vuođul.
                     </p>
    <p type="text">Go fanas árbejuvvon njukčamánu 3. b.
                    1972-mannosaš lága nr. 5 kapihttala I dahje II
                    njuolggadusaid vuođul árbbi jna. birra, de galgá
                    ođđa eaiggádii addojuvvot mearreáigásaš
                    ealáhuslohpi gitta viđa jahkái dassážiigo § 6
                    vuosttas lađđasa oassálastingáibádus lea
                    ollašuhttojuvvon. Dakkár mearreáigásaš ealáhuslohpi
                    sáhttá maiddái addojuvvot go fatnasa eaiggávuohta
                    buolvamolsumis sirdojuvvo dakkár olbmuide buorrin,
                    geat sáhttet oažžut árbenvuoigatvuođa árbelága
                    kapihttala I vuođul. Maŋisbáhcci leaska
                    juogikeahtes árbeopmodagas, gč. árbelága kapihttala
                    III, sáhttá oažžut ealáhuslobi mearritkeahtes áigái
                    nu guhká go árbeopmodat lea juogikeahttá.</p>
    <p type="text">Gonagas sáhttá láhkaásahusain addit dárkilat
                    mearrádusaid ealáhuslobi juohkima birra go giige
                    oažžu fatnasa dakkár dáhpáhusain, mat leat
                    namahuvvon ovddit lađđasis, bággovuovdima ja
                    reastaluvvama oktavuođas, ja guolástusfatnasiid
                    bággovuovdima čađaheami birra go ealáhuslohpi
                    čatnasa fatnasii.</p>
    <p type="text">Rievdaduvvon juovlamánu 17. b. 2004-mannosaš
                    lágain nr. 88.</p>
    <p type="text">§ 8.Fanasgáibádusat</p>
    <p type="text">Ealáhuslohpi ii galgga addojuvvot jus fanas ii
                    leat rustejuvvon dahje dohkálaš guolásteapmái dahje
                    bivdui. Gonagas sáhttá láhkaásahusain addit
                    njuolggadusaid fanasgáibádusaid birra, dás maiddái
                    njuolggadusaid dan birra ahte fatnasa ii sáhte
                    čálihit Norgga guolástusfatnasiid registarii jus
                    fanas ii ollašuhte mearrajohtaluseiseválddiid dahje
                    eará eiseválddiid gáibádusaid.</p>
    <p type="text">Rievdaduvvon juovlamánu 17. b. 2004-mannosaš
                    lágain nr. 88.</p>
    <p type="text">§ 9.Ossosiid, eaiggátosiid jna. sirdin</p>
    <p type="text">Oasus dahje oassi dakkár fitnodagas dahje
                    ovttastusas, mii njuolga dahje eahpenjuolga
                    eaiggáduššá mearkaregistarii logahallojuvvon
                    fatnasa, ii galgga sirdojuvvot eará eaiggádii jus
                    departemeanta ovddalgihtii ii leat addán lobi
                    rievdadit eaiggátčoahkádusa.</p>
    <p type="text">Gonagas sáhttá láhkaásahusain addit
                    njuolggadusaid dieđihangeatnegasvuođa birra
                    eaiggátvuođa rievdadeamis. Go dakkár
                    dieđihangeatnegasvuohta lea mearriduvvon, de ii
                    gusto gielddus sirdit eaiggátvuođa lobi haga.
                    Dieđihangeatnegasvuođa njuolggadusain sáhttet
                    dattetge leat gildosat sirdit eaiggátvuođa ovdal
                    dihto áigemeari maŋŋágo dieđáhus lea
                    sáddejuvvon.</p>
    <p type="text">Rievdaduvvon juovlamánu 17. b. 2004-mannosaš
                    lágain nr. 88.</p>
    <p type="text">§ 10.Ealáhuslobi massin</p>
    <p type="text">Ealáhuslohpi massojuvvo go eaiggát massá
                    oamastanvuoigatvuođa fatnasii, dás maiddái fatnasa
                    bággovuovdima, dohkkehuhttima ja vuodjuma
                    geažil.</p>
    <p type="text">§ 11.Ealáhuslobi eretváldin</p>
    <p type="text">Ealáhuslohpi galgá váldojuvvot eret go
                    fanaseaiggát:</p>
    <p type="text">a.  ii šat ollašuhte § 5
                    gáibádusaid,
                     
                    b. ii leat čađahan ealáhusguolásteami dahje
                    -bivddu uhcimusat golbma jagi maŋimus viđa jagis
                    Norgga fatnasis dahje fatnasiin ii ge šat gula
                    guolástus- ja bivdofidnui.
                     </p>
    <p type="text">Ealáhuslohpi sáhttá váldojuvvot eret go:</p>
    <p type="text">a.  fanas ii leat geavahuvvon
                    ealáhusguolástusas dahje -bivddus dihto áiggi maid
                    departemeanta lea mearridan láhkaásahusas dahje
                    ealáhuslobis,
                     
                    b.  fanas dahje fanaseaiggát ii šat
                    ollašuhte daid gáibádusaid, mat leat mearriduvvon
                    dán lágas dahje dán lága vuođul,
                     
                    c.  lobi oažžuma eavttut leat sakka
                    rievdan,
                     
                    d.  fanaseaiggát diđolaččat lea addán
                    boasttu dieđuid dahje muitalkeahttá čiegadan dakkár
                    dieđuid, mat livčče lean dehálaččat go ealáhuslohpi
                    addojuvvui,
                     
                    e. fanaseaiggát dahje earát geat leat
                    hálddašan fatnasa, groavvát dahje máŋgga gearddi
                    leat rihkkon mearrádusaid addojuvvon dán lágas
                    dahje eará guolástuslágain dahje daid vuođul,
                    dahje
                     
                    f. lea vejolaš dan eretváldit dábálaš
                    hálddahusrievttálaš njuolggadusaid vuođul.
                     </p>
    <p type="text">Unnit duođalaš dáhpáhusain sáhttá departemeanta
                    mearridit ahte ealáhuslohpi galgá eretváldojuvvot
                    dihto áigodahkii.</p>
    <p type="text">Gonagas sáhttá addit ollisteaddji njuolggadusaid
                    ealáhuslobiid eretváldima várás.</p>
    <section>
      <p type="title">Kapihtal III. Sierralohpi</p>
    </section>
    <p type="text">§ 12.Dihtolágan guolástusaid ja bivdduid
                    sierralohpegáibádus</p>
    <p type="text">Ii oktage galgga departemeantta sierralobi
                    haga</p>
    <p type="text">a. guolástit trolain,
                     
                    b. guolástit reahkatrolain,
                     
                    c. guolástit snoaranuhtiin,
                     
                    d. bivdit fálláid, dahje
                     
                    e. bivdit njurjuid.
                     </p>
    <p type="text">Dakkár lohpái sáhttet biddjojuvvot eavttut. §§ 7
                    ja 8 mearrádusat gustojit seamma láhkai go
                    sierralohpi addojuvvo.</p>
    <p type="text">Gonagas sáhttá láhkaásahusain mearridit ahte
                    galgá gáibiduvvot sierralohpi čađahit earalágan
                    guolásteami dahje bivddu go dat mat leat namahuvvon
                    vuosttas lađđasis, go lea dárbu vuhtiiváldit lága
                    ulbmila.</p>
    <p type="text">Gonagas sáhttá láhkaásahusain mearridit dárkilat
                    njuolggadusaid sierralobiid addimii. Guolásteami
                    mávssolašvuohta álgoávnnaslágideaddjin dihto guvlui
                    galgá deattuhuvvot.</p>
    <p type="text">§ 13.Čatnaseapmi ealáhuslohpái</p>
    <p type="text">Galgá leat ealáhuslohpi jus sierralobi galgá
                    sáhttit addit.</p>
    <p type="text">§ 14.Spiehkasteapmi sierralobi gáibádusas</p>
    <p type="text">Gonagas sáhttá láhkaásahusain spiehkastit
                    sierralohpegáibádusas fatnasiid várás, mat leat
                    dihto sturrodaga uhcibut, ja dihto šlájaid
                    guolásteami ja bivddu várás, dihto bivdosiid várás
                    dahje dihto guovlluid várás.</p>
    <p type="text">§ 15.Sierralobi viidodat</p>
    <p type="text">Sierralohpi § 12 vuođul addojuvvo fanaseaiggádii
                    ovtta dihto fatnasa ovddas. Lohpi ii atte
                    vuoigatvuođa geavahit eará fatnasa. Earát go dat
                    fysihkalaš dahje juridihkalaš persovdna, geas lea
                    sierralohpi, eai sáhte sierralobi haga guolástit
                    dahje bivdit dáinna fatnasiin.</p>
    <p type="text">§ 4 goalmmát lađas ja § 7 goalmmát lađas
                    gustojit seamma láhkai sierralobiid várás.</p>
    <p type="text">§ 16.Ođđa sierralobiid addin muhtunlágan
                    guolástemiide ja bivdduide</p>
    <p type="text">Go departemeanta lága ulbmila vuođul gávnnaha
                    ahte muhtun guolásteami dahje bivddu sierralobiid
                    logu ollislaččat galgá lasihit, ja ahte
                    departemeanta danne galgá addit ođđa lobiid, de
                    galgá departemeanta dahkat sierra mearrádusa ahte
                    dakkár addin galgá dahkkojuvvot. Ođđa lobit galget
                    almmuhuvvot almmolaččat.</p>
    <p type="text">Go erenoamáš dilálašvuođat dahket dan
                    govttolažžan, de sáhttá ođđa lohpi addojuvvot
                    almmolaš almmuheami haga.</p>
    <p type="text">Lohpi vuottas lađđasa vuođul galgá addojuvvot go
                    leat ohcciid árvvoštallan ollislaččat lága ulbmila
                    ektui, dás maiddái § 12 goalmmát lađđasa
                    njuolggadusaid ektui.</p>
    <p type="text">§ 17.Fatnasa rievdadeapmi</p>
    <p type="text">Fanas mas lea sierralohpi, ii galgga
                    rievdaduvvot ođđa sierralobi haga nu ahte
                    bivdonákca stuorru.</p>
    <p type="text" xml:lang="smj">§ 18.Sierralobi massin ja eretváldin</p>
    <p type="text">Sierralohpi massojuvvo go massá fatnasa
                    ealáhuslobi dahje ealáhuslohpi váldojuvvo eret
                    fatnasis.</p>
    <p type="text">§ 10 mearrádusat eáláhuslobi massima birra ja §
                    11 mearrádusat ealáhuslobi eretváldima birra
                    gustojit seamma láhkai sierralobi várás.</p>
    <p type="text">§ 19.Olles sierralohpečoahki eretváldin ja
                    gáržžideapmi</p>
    <p type="text">Gonagas sáhttá eretváldit buot sierralobiid mat
                    leat addojuvvon dihtolágan guolásteapmái dahje
                    bivdui. Gonagas sáhttá maiddái ráddjet buot
                    sirralobiid dihtolágan guolásteapmái dahje bivdui
                    gáržžiduvvon geográfalaš guvlui dahje geahpedit
                    guolástus- dahje bivdolágiid addojuvvon lobiid logu
                    ektui.</p>
    <section>
      <p type="title" xml:lang="smj">Kapihtal IV. Guolásteami ja bivddu jna.
                    erenoamáš gáržžideamit</p>
    </section>
    <p type="text">§ 20.Guolástanlohpi mearraguovlluin Norgga
                    ekonomalaš avádaga olggobealde</p>
    <p type="text">Departemeanta sáhttá mearridit gáržžidemiid
                    dahje eará muddendoaibmabijuid daid Norgga
                    fatnasiid várás, mat guolásitt mearraguovlluin mat
                    gullet eará riikkaid guolástusduopmováldái dahje
                    mearraguovlluin olggobealde dihto riikka
                    guolástusduopmoválddi.</p>
    <p type="text">§ 21.Gáržžideamit beassat oassálastit muhtun
                    guolástemiin mearriduvvojit jagis jahkái</p>
    <p type="text">Go lea dárbu vuhtiiváldit resursahálddašeami,
                    guolásteami loahpaheami dahje guolástusa
                    gánnáheami, de sáhttá Gonagas láhkaásahusain ovtta
                    jahkái ovddosguvlui háválassii ásahit mearrádusaid
                    dihto guolásteami oassálastinvejolašvuođaid
                    eavttuid birra. Dás sáhttá gáibiduvvot ahte
                    fanaseaiggát, fatnasa jođiheaddji dahje heavsmánne
                    lea guolásteaddjilogahallamis dahje sáhttá
                    gáibiduvvot ahte son ovdal lea oassálastán
                    guoskevaš guolástusas. Viidáseappot sáhttet
                    biddjojuvvot fágalaš ja teknihkalaš
                    eaktogáibádusat, dás maiddái fatnasiidda ja
                    bivdosiidda, ja muđui ge eaiggáda ja fanasveaga
                    dárbbbuide jus galget sáhttit guolástit. Sáhttá
                    maiddái mearriduvvot daid fatnasiid stuorámus
                    lohku, mat galget beassat guolástit.</p>
    <p type="text">Mearrádusat mat leat addojuvvon vuosttas lađđasa
                    vuođul, sáhttet gáržžiduvvot gustot dihto
                    fanassturrodagaide, dihto guolástanvugiide, dihto
                    geográfalaš guovlluide dahje dihto áigodagaide.</p>
    <section>
      <p type="title">Kapihtal V. Fatnasiid logahallan ja
                    merken</p>
    </section>
    <p type="text">§ 22.Fatnasiid logahallan</p>
    <p type="text">Fatnasat maidda lea addojuvvon ealáhuslohpi § 4
                    vuođul, galget logahallojuvvot Norgga
                    guolástusfanasregistarii. Logahallan ii galgga
                    dahkkojuvvot ovdalgo lea addojuvvon
                    ealáhuslohpi.</p>
    <p type="text">Departemeanta sáhttá addit mearrádusaid dan
                    birra guđe registarii Norgga guolástusfatnasat
                    galget logahallojuvvot, guđe dieđut galget
                    logahallojuvvot iešguđet fatnasa birra ja vel
                    mearrádusaid dan birra guđe dieđut galget
                    addojuvvot ealáhuslohpe- ja sirralohpeohcama
                    oktavuođas. Departemeanta sáhttá maid addit
                    mearrádusaid registariid hálddašeami birra.</p>
    <p type="text">Rievdaduvvon juovlamánu 17. b. 2004-mannosaš
                    lágain nr. 88.</p>
    <p type="text" xml:lang="kal">§ 23.Logahallan fanasregistarii</p>
    <p type="text">Fatnasat mat galget geavahuvvot
                    ealáhusguolásteamis dahje -bivddus, eai sáhte
                    logahallojuvvot fanasregistarii, gč. geassemánu 24.
                    b. 1994-mannosaš lága nr. 39 mearrajohtalusa birra
                    § 11 rájes ovddosguvlui, ovdalgo lea addojuvvon
                    ealáhuslohpi dán lága vuođul.</p>
    <p type="text" xml:lang="swe">§ 24.Fatnasiid merken</p>
    <p type="text">Fatnasat mat galget geavahuvvot
                    ealáhusguolásteamis dahje -bivddus, galget
                    merkejuvvot nu mo departemeanta mearrida.</p>
    <p type="text" xml:lang="smj">§ 25.Divat</p>
    <p type="text">Departemeanta sáhttá mearridit ahte galgá
                    máksojuvvot divat mearkaregistarii logahallama
                    ovddas ja jahkásaš divat nu guhká go fanas lea
                    mearkaregistaris. Divada sáhttá bákkuin
                    mávssihit.</p>
    <p type="text" xml:lang="sma">§ 26.Sihkkun mearkaregistaris</p>
    <p type="text">Fatnasat galget sihkkojuvvot mearkaregistaris go
                    ealáhuslohpi bistevaččat dahje gaskaboddasaččat
                    váldojuvvo eret dahje massojuvvo.</p>
    <section>
      <p type="title">Kapihtal VI. Ráŋggáštusat jna.</p>
    </section>
    <p type="text">§ 27.Sállaša duogušteapmi</p>
    <p type="text">Jus fanas bivdá eanet go dan mii juohke
                    bivdomátkái lea mearriduvvon iešguđet lobis, de
                    gullá lassesálaš dahje dan árvu dan
                    vuovdinorganisašuvdnii, man bokte vuosttamuš
                    gávppašeapmi lea čađahuvvon. Dát gusto beroškeahttá
                    das lea go sáhka ráŋggáštusdilis vai ii.</p>
    <p type="text">Departemeanta sáhttá sierra láhkaásahusain addit
                    lobi buktit gáddái stuorát sálašhivvodagaid juohke
                    bivdomátkkis go dan maid ealáhuslohpi diktá.</p>
    <p type="text">Vuovdinorganisašuvdna galgá
                    Guolástusdirektoráhtii dieđihit man ollu
                    lassesállašiin dat lea gávppašan. Duogušteami
                    vuosttas lađđasa vuođul mearrida
                    Guolástusdirektoráhta, mii meroštallá lassesállaša
                    ja dan árvvu.</p>
    <p type="text" xml:lang="isl">§ 28.Rihkkundivat</p>
    <p type="text">Jus giige eaktodáhtolaččat dahje váruhemet
                    rihkku dán lága dahje eará guolástuslágaid
                    mearrádusaid dahje dán lága vuođul dahje eará
                    guolástuslágaid vuođul addojuvvon mearrádusaid, de
                    soaitá fertet máksit rihkkundivada. Divat galgá
                    vástidit dan dietnasa árvui maid rihkku lea dinen
                    rihkkuma geažil. Sáhttet vuhtiiváldit daid
                    lassegoluid maid dárkkistandoaimmat ja ášši
                    meannudeapmi leat dagahan.</p>
    <p type="text">Loahpalaš mearrádus rihkkundivada birra galgá
                    leat vuođđun divadiid mávssihit bákkuin.</p>
    <p type="text">Gonagas sáhttá láhkaásahusain addit dárkilat
                    njuolggadusaid rihkkundivada mearrideami birra, dás
                    maiddái mearrádusaid reanttu ja lassedivada birra
                    jus rihkkundivat ii máksojuvvo
                    máksináigemearrái.</p>
    <p type="text">Lasihuvvon juovlamánu 17. b. 2004-mannosaš
                    lágain nr. 88.</p>
    <p type="text">§ 29. Bággensáhkku</p>
    <p type="text">Sihkkarastin dihtii ahte njuolggadusat mat leat
                    addojuvvon dán lágas dahje dán lága vuođul, dahje
                    geatnegasvuohta mii lea mearriduvvon dán lágas
                    dahje dán lága vuođul, ollašuhttojuvvojit, de
                    sáhttet sáhkohit bággensáhkuin.</p>
    <p type="text">Bággensáhkku mearriduvvo dađistaga lassáneaddji
                    sáhkkun, ja doaibmagoahtá sierra mearriduvvon
                    áigemearis vai gáibádus ollašuhttojuvvo jus
                    áigemearri lea dievvan ja gáibádus ii leat
                    ollašuhttojuvvon.</p>
    <p type="text">Loahpalaš mearrádus bággensáhkoheami birra galgá
                    leat vuođđun divadiid mávssihit bákkuin.</p>
    <p type="text">Guolástusdepartemeanta sáhttá erenoamáš
                    dáhpáhusain geahpidit dahje sihkkut čoahkkanan
                    sáhku.</p>
    <p type="text">Gonagas sáhttá láhkaásahusain addit dárkilat
                    njuolggadusaid bággensáhku mearrideami ja bistima
                    birra, dás maiddái mearrádusaid reanttu ja
                    lassedivada birra jus bággendivat ii máksojuvvo
                    ovdalgo áigemearri dievvá.</p>
    <p type="text">Lasihuvvon juovlamánu 17. b. 2004-mannosaš
                    lágain nr. 88.</p>
    <p type="text">§ 30.Čađaheapmi</p>
    <p type="text">Gonagas sáhttá addit dárkilat láhkaásahusaid dán
                    lága čađaheapmái.</p>
    <p type="text">Rievdaduvvon juovlamánu 17. b. 2004-mannosaš
                    lágain nr. 88, paragráfalohku lea rievdaduvvon §
                    28:s.</p>
    <p type="text">§ 31.Ráŋggáštus</p>
    <p type="text">Son gii eaktodáhtolaččat dahje váruhemet rihkku
                    dán lága vuođul addojuvvon mearrádusaid,
                    sáhkohallá. Jus áššálaš lea ovdal dubmejuvvon
                    ráŋggáštussii dán lága vuođul, dahje jus leat eará
                    čavgejeaddji dilit, de son sáhttá dubmehallat
                    giddagassii čohkkát gitta 6 mánu rádjai sierranas
                    duopmun dahje oktan sáhkuin.</p>
    <p type="text">Seamma láhkai ráŋggáštuvvo son gii lea leamaš
                    mielde rihkkumin lága dahje lea geahččalan rihkkut
                    lága.</p>
    <p type="text">Rievdaduvvon juovlamánu 17. b. 2004-mannosaš
                    lágain nr. 88, paragráfalohku lea rievdaduvvon §
                    29:s.</p>
    <section>
      <p type="title">Kapihtal VII. Fápmuiboahtin ja eará lágaid
                    rievdadeapmi</p>
    </section>
    <p type="text">§ 32.Fápmuiboahtin jna.</p>
    <p type="text">1. Dát láhka doaibmagoahtá dan áiggi rájes
                    maid Gonagas mearrida.
                     
                    2. Seamma áiggi rájes fámuhuhttojuvvojit
                    čuovvovaš lágat:</p>
    <p type="text" xml:lang="smj">- Geassemánu 16. b. 1939-mannosaš láhka nr. 7
                    fálesbivddu birra.
                    - Cuoŋománu 20. b. 1951-mannosaš láhka trolabivddu
                    birra.
                    - Juovlamánu 14. b. 1951-mannosaš láhka nr. 1
                    njuorjjobivddu birra.
                    - Geassemánu 16. b. 1972-mannosaš láhka nr. 57
                    guolástanoassálastima muddema birra.</p>
    <p type="text">3. Láhkaásahusat ja mearrádusat mat leat
                    mearriduvvon nuppi čuoggás namahuvvon lágaid
                    vuođul, gustojit dassážiigo eará mearriduvvo dán
                    lága vuođul.
                     
                    4. Mearrádusat mat leat addojuvvon geassemánu
                    29. b. 1956-mannosaš gaskaboddasaš lága nr. 8
                    vuođul guolástus- ja bivdofatnasiid
                    eaiggáduššanvuoigatvuođa birra, galget ain gustot
                    dassážiigo dat fámuhuhttojuvvojit dán lága vuođul
                    addojuvvon mearrádusaiguin dahje dassážiigo daid
                    sadjái bohtet mearrádusat addojuvvon dán lága
                    vuođul.
                     
                    5.  Juovlamánu 5. b. 1917-mannosaš lága
                    nr. 1 guolástusfatnasiid logahallama ja merkema
                    birra §§ 1 ja 2 fámuhuhttojuvvojit. Lága paragráfat
                    § 3 rájes ovddosguvlui gustojit dassážiigo Gonagas
                    daid fámuhuhttá.
                     
                    6.  Dan áiggi rájes go dát láhka
                    biddjojuvvo fápmui, dahkkojuvvojit čuovvovaš
                    rievdadusat eará lágain: - - -
                     </p>
    <p type="text">Rievdaduvvon juovlamánu 17. b. 2004-mannosaš
                    lágain nr. 88, paragráfalohku lea rievdaduvvon §
                    30:s.</p>
    <section>
      <p type="title">Leaŋka olggos:  </p>
    </section>
    <p type="text" xml:lang="smj">Lága dievasteakstas</p>
  </body>
</document>
