<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Háliida árvalusaid - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>665</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fd/Aigeguovdil/taler_artikler/ministeren/taler-og-artikler-av-forsvarsminister-gr/2010/Haliida-arvalusaid.html?id=603993</origFileName>
    <parallel_text location="onsker-innspill.html_id=603993" xml:lang="nob"/>
    <parallel_text location="speech-at-northern-people-day.html_id=611720" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 18.05.2010 </p>
    <p type="text" xml:lang="swe">Suodjalusministtar Grete Faremo</p>
    <section>
      <p type="title">Háliida árvalusaid</p>
    </section>
    <p type="text">Suodjalusdepartemeanta lea diimmá geasi rájes
                    árvvoštallan molssaeavttot báikkiid mat sáhtášedje
                    leat ođđa F-35-soahtegirdiid guovddášbáikin. Jogo
                    Bodeaju, Evenášši ja Ørlándda gaskkas fertejit
                    válljet, dahje mo nu ge báikádit daid moatti
                    báikái.</p>
    <p type="text">
                    Suodjalusministtar lea galledan buot golbma
                    guovdilis báikki, dá son lea Ørlánddas.</p>
    <p type="text">
      <em type="italic">Suodjalusministtar Grete Faremo
                    čálii</em>
    </p>
    <p type="text">Mun lean easkka gieskat ožžon čielggadanbarggu
                    gaskaboddasaš raportta. Ollu iešguđetlágan
                    deasttaid lea dárbu vuhtii váldit árvvoštallamiin
                    ovddasguvlui, ja raporta lea sáddejuvvon viiddis
                    gulaskuddamii nu ahte buot birrasat galget beassat
                    buktit iežaset árvalusaid ja gullojuvvot áššis.</p>
    <p type="text">Soahtegirdit leat Suodjalusa deháleamos
                    soahtenávccat. Beaktilis áibmosoahteveahka lea
                    mearrideaddji dehálaš Suodalussii vai dat sáhttá
                    čađahit iežas doaibmamušaid , sihke riikkasteamet
                    ja dan olggobealde. Ođđa F-35-girdit jus dat ožžot
                    buori ja rivttes bása, buoridit Suodjalusa hui
                    ollu.</p>
    <p type="text">Dainna básastruktuvrrain maid mii dál válljet,
                    fertet mii birget máŋgalot jagi. Hui stuorra deaddu
                    ferte biddjojuvvot dilálašvuođaid láhčimii nu ahte
                    Suodjalus galgá sáhttit čoavdit doaibmamušaidis ja
                    beassat hárjehallat doarvái bures. Seammás leat
                    eará dilálašvuođat ge maid lea dárbu vuhtii váldit.
                    Čoavddus ferte leat beaktil goluid dáfus ja dat
                    ferte leat guhkesáigásaš Suodjalusa struktuvrii,
                    birrasa lea dárbu vuhtii váldit, ja mii fertet
                    oažžut dakkár čovdosa mii lea buorre stuorát
                    servodatekonomalaš perspektiivvas. Lea máiddái
                    dehálaš sihkkarastit ahte Suodjalusa bargit ja sin
                    bearrašat dovdet bissovašvuođa ja ovddalgihtii
                    vuorddehahttivuođa. Danne lea dárbu ahte lea
                    ollisalaš oaidnin dakkár mearrádusa vuođus mas leat
                    nu stuorra ekonomalaš ja servodatlaš
                    čuovvumušat.</p>
    <p type="text"><em type="italic">Molssaeavttuid
                    árvvoštallan</em>
                    Raporttas mii dál lea gulaskuddamis, ii leat miige
                    rávvagiid das guđemuš básačoavddus berre
                    válljejuvvot. Das lea eanaš árvvoštallojuvvon man
                    heivvolaččat molssaeavttut leat. Dat maiddái
                    geahčada guđege molssaeavttu váikkuhusaid ja
                    goluid. Buot surggiid čielggadeapmi ii leat vel
                    gárvvis. Mii sáhttit maid vuordit ahte
                    gulaskuddancealkámušat dagahit ahte šaddá dárbu ain
                    eambbo čielggadit ášši.</p>
    <p type="text"><em type="italic">Viiddis vuođđu</em>
                    Leat boahtán gažaldagat manne mii dáhttut
                    árvalusaid nu árrat ášši proseassas, eat ge vuordde
                    dássá go mii leat kárten ášši buot beliid ja buktán
                    rávvaga.</p>
    <p type="text">Mis leat guokte bajimus ulbmila gulaskuddamiin.
                    Vuosttažettiin lea dehálaš árrat dieđihit makkár
                    doaibmabijut árvvoštallojuvvojit guovdilin ja
                    dárbbašlažžan girdišiljuin. Soahtegirdibása
                    ásaheapmi dagaha váikkuhusaid, sihke buriid ja
                    bahás čuovvumušaid. Dakkárat sáhttet ovdamearkka
                    dihtii leat huksendoaimmat, vuođđostruktuvrra dárbu
                    ja ráhtasuodjaleami dárbu. Dan lassin mii háliidit
                    gullat áššáiguoskevaš almmolaš ja bođolaš ásahusaid
                    ja organisašuvnnaid oainnu. Dán láhkai mun háliidan
                    sihkkarastit árvalusaid eará doaibmiin ja
                    berošeaddjiin go dain geat leat njuolgga leamaš
                    mielde čielggadanbarggus, nu ahte nu ollu
                    hástalusat, váikkuhusat ja vejolašvuođat go jo
                    vejolaš bohtet ovdan. Ja mun háliidan oažžut
                    árvalusaid dál, nu ahte daid lea vejolaš
                    gieđahallat vuđolaččat, ja nu ahte dat buori vuogi
                    mielde bohtet fárrui loahpalaš mearridanvuđđui. Nu
                    mii sihkkarastit buoremus vejolaš vuođu go mii
                    galgat ovddidit evttohusa Stuorradiggái.</p>
    <p type="text"><em type="italic">Stuorra báikkálaš
                    beroštupmi</em>
                    Mun galledin Evenášši, Bodeaju ja Ørlándda
                    guovvamánus, ja bessen oaidnit ja oahppat buot
                    báikkiid vejolašvuođaid ja čovdosiid. Mun maid
                    bessen vásihit dan stuorra beroštumi mii dain
                    báikkiin lea básaáššis. Boahtteáiggi
                    soahtegirdibása válljen lea hui dehálaš mearrádus
                    guoskevaš báikkálaš servodagaide, nu go dat lea
                    Suodjalussii ge.</p>
    <p type="text">Mun doaivvun ja jáhkán ahte hui berošteaddji
                    báikkálaš servodagat buktet konstruktiiva ja
                    ávkkálaš árvalusaid midjiide dán proseassas.
                    Gulaskuddanvuoru cealkámušat leat dehálaš addagat
                    dan bargui, mii galgá hábmet evttohusa
                    Stuorradiggái. Mii áigut válljet dakkár báikádeami
                    mainna Suodjalus ja guoskevaš báikkit galget eallit
                    guhkes áiggi. Danne mun háliidan gulahallat nu
                    oluin go vejolaš ja sihkkarastit ahte nu ollu
                    jienat gullojuvvojit ovdalgo mii dahkat
                    loahppajurdagiid dán barggus.</p>
    <p type="text">
      <em type="italic">(Almmuhuvvon earret eará Avisa Nordland
                    nammasaš aviissas, 06.05.2010)</em>
    </p>
  </body>
</document>
