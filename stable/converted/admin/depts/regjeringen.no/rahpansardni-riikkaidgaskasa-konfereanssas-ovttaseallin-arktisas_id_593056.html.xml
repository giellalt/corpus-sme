<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Rahpansárdni riikkaidgaskasaš konfereanssas “Ovttaseallin Árktisas” - regjeringen.no</title>
    <genre/>
    <author>
      <unknown/>
    </author>
    <year>2010</year>
    <wordcount>718</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fad/oasat/taler_og_artikler/av_ovrig_politisk_ledelse/taler-og-artikler-av-statssekretar-raimo/2010/Rahpansardni-riikkaidgaskasa-konfereanssas-Ovttaseallin-Arktisas.html?id=593056</origFileName>
    <parallel_text location="apningen-av-den-internasjonale-konferansen-sameksistens-i-arktis-.html_id=593056" xml:lang="nob"/>
    <parallel_text location="speech-at-northern-people-day.html_id=611720" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Sárdni/artihkal , 10.02.2010</p>
    <p type="text">Stáhtačálli Raimo Valle</p>
    <section>
      <p type="title">Rahpansárdni riikkaidgaskasaš konfereanssas
                    »Ovttaseallin Árktisas”</p>
    </section>
    <section>
      <p type="title">Girkonjárga, guovvamánu 5.b.
                    2010</p>
    </section>
    <p type="text" xml:lang="smj">Sámediggepresideanta, konfereansaoasálastit,
                    guossit ja lágideaddjit!</p>
    <p type="text">Munnje lea illu, Ođasmahttin-, hálddahus- ja
                    kirkodepartemeantta bealis, geas lea ovddasvástádus
                    sámi áššiin ráđđehusas, beassat oasálastit dáid
                    gelddolaš beivviid Girkonjárggas.  Lea
                    erenoamáš suohtas beassat dáppe vásihit movt
                    fágalaš- ja gealbolonohallan – ja kultuvra ja
                    giella – čájehit movt rájáidrasttildeaddji álbmogis
                    – álbmogii ovttasbargu doaibmá praktihkalaččat.</p>
    <p type="text">Munnje lea gudni rahpat otná riikkaidgaskasaš
                    konfereanssa "Ovttaseallin Árktisas” - 
                    konferánsa mii lea bidjan guovddážii ahte árktalaš
                    guovlluid oktasaš ovdánahttin eaktuda
                    ovttasdoaibmama.   </p>
    <p type="text">Álggos áiggun namuhit guokte vuođđo prinsihpa
                    rukses-ruoná-ráđđehusa davviguovllupolitihkas.
                    Vuosttaš lea ahte dát politihkka galgá leat mielde
                    váikkuheamen eamiálbmogiidda oadjebas eallinvuođu,
                    ealáhusaid, historjjá ja kultuvrra davviguovlluin,
                    ja nubbi lea ahte eamiálbmogiin galgá leat nanu
                    posišuvdna ja sadji iežaset dili ovdánahttimis
                    davviguovlluin - dan seammás go eamiálbmogiin lea
                    kápasitehta oasálastit go min oktasaš boahtte áigi
                    hápmejuvvo ja ávkkastallan galgá dahkkot.</p>
    <p type="text">Dálkkádatrievdamat ja industriijadoaimmaid
                    leavvan dál ja boahtteáiggis lea okta dain
                    stuorimus hástalusain árktalaš
                    eamiálbmogiidda.  Našunála ja riikkaidgaskasaš
                    industriijafitnodagat rogget luondduresurssaid
                    árktalaš guovlluin – ja dat lea áibbas čielggas
                    ahte dát váikkuha hui olu
                    eamiálbmogiid ássanguovlluide ja árbevirolaš
                    ealáhusaide.</p>
    <p type="text">Dat lea nu ahte máŋgga lágan riikkaidgaskasaš
                    ovttasbargu addá ođđa vejolašvuođaid, muhto seammás
                    áitojuvvo eamiálbmogiid kultuvra ja eallineavttut
                    ain eanet.  Kultuvra ja eallinvuohki
                    eamiálbmotservodagain lea – ja boahtá ain leat –
                    áitojuvvon dálkkádatrievdademiid,
                    birasnuoskkidemiid ja biologalaš šláddjivuođa
                    massima geažil.</p>
    <p type="text">Jos eamiálbmogiid servodagat galget nagodit
                    ceavzit dáid máilmmiviidosaš
                    nuppástuhttinproseassaid badjel, seammás go
                    eana-árealaid alde lassánit gilvvut - de lea
                    dehálaš ahte eamiálbmogiid vuoigatvuođat
                    váldojuvvojit vuhtii go ávkkástallá ja hálddaša
                    resurssaid ja birrasa.</p>
    <p type="text">Gažaldat lea movt ovttasdoaibman gaskal
                    eiseválddiid, ekonomalaš ásahusaid iešguđet lágan
                    oasálastiid ja eamiálbmotservodagaid berre leat –
                    ja galget leat – vai
                    eamiálbmogiid giella, kultuvra ja eallinvuođđu ii
                    návccahuva dahje jávkaduvvo, muhto oažžu
                    ovdánahttinvejolašvuođaid.</p>
    <p type="text">Čovdosat dáid gažaldagaidda ferte čadahuvvot ieš
                    gudetge stáhtas. Norga lea válljen biddjat stuorra
                    deattu dasa ahte čovdosat sohpet riikkaidgaskasaš
                    rivtiin. Earet eará lea Norga rátifiseren
                    ILO-konvenšuvnna 169. Dát lea stuorra ávkin
                    midjiide go gulahallat min riikka eamiálbmogin,
                    sámiin.</p>
    <p type="text">Ja nugo gulaimet ikte Olgoriikkadepartementta
                    stáhtačálli Erik Lahnstein, ávžžuhii eará stáhtaid
                    dávvin dohkkehit ILO-konvenšuvnna 169. Ja, mus lea
                    dieđusge seammá ávžžuhus. </p>
    <p type="text">Lea maiddái dárbbašlaš gávdnat strategiijaid ja
                    čovdosiid mat seailluhit ja gáhttejit biologalaš
                    šláddjivuođa ja eamiálbmogiid árbedieđu. Seammá
                    dehálaš lea hutkat doaibmabijuid mat hehttejit
                    varalaš birasmirkkuid leavvamiid - mat dál 
                    juo leat stuorra áittan eamiálbmot eallinvuohkái –
                    ja nu maiddái eamiálbmotservodagaide.</p>
    <p type="text">Hástalussan šaddá ahte áddet ja diehtit movt
                    luondduresurssaid geavahit nana ceavzilis vuogi
                    mielde.  Ferte leat oktasaš ovddasvástádus
                    sihkarastit eallinvuođu eamiálbmotservodagaide ja
                    olbmuide - maiddái maŋŋil go resurssat leat
                    geavahuvvon.  Dát lea oktasaš hástalus,
                    ja  industriijafitnodagain ja našunála
                    stáhtain geat addet lobiid, lea erenoamáš
                    ovddasvástádus.</p>
    <p type="text">Dat lea dehálaš ahte regionála ja našunála
                    eiseválddiin ja industriijafitnodagain ja eará
                    oasálastiin geain leat doaimmat jođus
                    eamiálbmotguovlluin, lea máhttu našunála ja
                    riikkaidgaskasaš šiehtadusaid ja mearrádusaid birra
                    mat gusket eamiálbmot vuoigatvuođaide ja
                    beroštumiide. </p>
    <p type="text">Seammá dehálaš lea ahte eamiálbmogiin alddiset
                    leat vuđolaš dieđut ja máhttu dáid mearrádusaid
                    birra, seammás go sis lea kápasitehta buktit ovdan
                    sin beroštumiid eiseválddiide ja industrijai.</p>
    <p type="text">Eamiálbmotáirasat, ekspearttat,
                    industriijafitnodagaid áirasat ja regionála
                    eiseválddit leat boahtán dán konferensii lonuhit
                    vásáhusaid namuhuvvon áššečuolmmaid ja guoskevaš
                    hástalusaid birra.  Dás galgat otne geahččalit
                    gávdnat buriid čovdosiid
                    guovlluid oktasaš ovdánahttimii – ovdánahttin mii
                    maiddái galgá árvvusatnit eamiálbmogiid
                    gullevašvuođa guovlluide ja dohkkehit eamiálbmogiid
                    vuoigatvuođaid ovddidit iežaset giela, kultuvrra ja
                    eallinvuođu.
                    Namuhuvvon áššit duogážin, heivege bures
                    konfereanssa namahus »Ovttaseallin Árktisas”.</p>
    <p type="text">Mun illudan vásihit dán gelddolaš beaivvi ja
                    oažžut olu dieđuid ja máhtu áššiid birra mat gusket
                    midjiide buohkaide davviguovlluin.</p>
    <p type="text">Mun almmuhan dalle riikkaidgaskasaš konfereanssa
                    »Ovttaseallin Árktisas” rahppon! </p>
  </body>
</document>
