<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sáhkavuorru Sámi allaskuvlla skuvlajagi 2008/2009 rahpamii Guovdageainnus borgemánu 28.beaivvi 2008 - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2008</year>
    <wordcount>1688</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/Aigeguovdil/Sartnit-ja-artihkkalat/politisk_ledelse/statssekretar-raimo-valle/2008/sahkavuorru-sami-allaskuvlla-skuvlajagi-.html?id=525386</origFileName>
    <parallel_text location="apning-av-skolearet-20082009-ved-samisk-.html_id=525386" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 01.09.2008 </p>
    <p type="text">Ovddeš stáhtačálli Raimo Valle</p>
    <section>
      <p type="title">Sáhkavuorru Sámi allaskuvlla skuvlajagi
                    2008/2009 rahpamii Guovdageainnus borgemánu
                    28.beaivvi 2008</p>
    </section>
    <p type="text">Buorit olbmot.</p>
    <p type="text">Munnje lea stuora illun beassat searvat Sámi
                    allaskuvlla skuvlajagi 2008/2009 almmolaš
                    rahpamii.</p>
    <p type="text">Sámi allaskuvla lea okta dain deháleamos
                    institušuvnnain sámi servodagas. Sámi allaskuvla
                    lea mielde ásaheamen vuođustusa sámi servodaga
                    ovdáneapmái. Dan dahká skuvla iežas
                    oahppofálaldagaid, dutkama, prošeaktabargguid ja ii
                    unnimusat servodatságastallamiid bokte.
                    Sámi nuoraid oahpaheapmi lea eaktun dasa ahte
                    oažžut nanu ja ealli sámi servodagaid boahtteáigái.
                    Sámi dutkan lea áibbas dárbbašlaš go galgá ovddidit
                    máhtu ja dieđuid, ja ásahit vuođu politihkalaš
                    mearrádusaide ja servodatovdáneapmái.</p>
    <p type="text">Okta Ráđđehusa deháleamos vuoruhemiin lea nannet
                    oahpaheami ja máhtu. Go buohkaide sihkkarastit
                    vejolašvuođa beassat váldit oahpu ja háhkat máhtu,
                    de beassat mii eaŋkilolbmot ásahit alccaseamet
                    vejolašvuođaid. Dát lea earenoamáš áigeguovdil sámi
                    servodagas, gos lea stuora dárbu fágačehppodahkii
                    ollu surggiin sámi servodateallimis, ja maiddái de
                    go leat oktavuođas eará servodagaiguin.</p>
    <p type="text">Mu mielas lea hui hávski geahčadit Sámi
                    allaskuvlla oahppofálaldagaid, muhto dovddan maid
                    veaháš gáđašvuođa. Lea hávski danin go allaskuvla
                    nagoda fállat sullii 50 oahppofálaldaga oktiibuot,
                    jahkásaččat lágidit sullii beali diein fálaldagain.
                    Gáđašvuođa dovddan go oainnán man viiddis sámi
                    oahppofálaldagat leat gávdnamis, ja makkár
                    vejolašvuođaid dat addet sámi nuoraide oažžut sámi
                    oahpu. Dán ille sáhttá bálddastahttit daid
                    válljenvejolašvuođaiguin mat mus alddán ledje go
                    álgen studeantan 1980 - logus.</p>
    <p type="text">Seammás muosehuvvon veaháš dan dihte go dis leat
                    dušše sullii 200 studeantta. Die lea hástalus sihke
                    allaskuvlii ja maiddái ráđđehussii. Danin lea ge
                    ráđđehus Stuoradigge dieđáhusas Nr. 28 (2007-2008)
                    –  Sámepolitihkka -  gidden earenoamaš
                    fuomášumi Sámi allaskuvlii, go guoská doaimmaide
                    maid árvvoštallat ásahit. Dieđán ahte rektor
                    Steinar Pedersen lea hui dárkilit lohkan dien
                    dokumentta – ja dovddan ge oadjebasvuođa dan dáfus
                    ahte mii ovttas allaskuvllain ja Sámedikkiin
                    gávdnat buriid čovdosiid - sihke dasa mii guoská
                    studeanttaid rekrutteremii ja eará
                    hástalusaide.</p>
    <p type="text">Sámi allaskuvla fállá oahpu sámegillii sámi
                    birrasis. Danin lea ge allaskuvlla váldobargu
                    jođihit ja ovdánahttit sámegiela ja kultuvrra. Dat
                    maid allaskuvla lea bargan sámegiela ovddideami ja
                    gaskkusteami oktavuođas, lea leamaš hui dehálaš, ja
                    lea lea addán sámegillii nannosit árvvu servodagas.
                    Dii geat dál álggahehpet ođđa skuvlajagi sámi
                    allaskuvllas, oažžubehtet rámis searvát dán
                    árbevirrui.</p>
    <p type="text">Ealli sámegiella lea guovddáš oassi sámi
                    kultuvrras. Sámegiela dilli lea ain hui rašši,
                    vaikko eiseválddit leat ge maŋemus logi jagis
                    ásahan ollu giellanannen doaimmaid. Buot dásiin
                    Norggas váilot olbmot geain lea sámegielas
                    gelbbolašvuohta. Váilot ovdaskuvlaoahpaheaddjit,
                    oahpaheaddjit, oahppogirječállit, jorgaleaddjit ja
                    dulkkat. Dearvvašvuođa- ja sosiálabálvalusain
                    váilot bargit geain lea sámegiel gelbbolašvuohta.
                    Ja ollu eará servodatsurggiin váilu maid sámi
                    gelbbolašvuohta. Buot dát dagaha ahte eat olat
                    dehálaš sámepolitihkalaš prinsihpaid ja lágas
                    mearriduvvon vuoigatvuođaid dohkálaš lági
                    mielde.
                    Dis studeanttain lea ge dehálaš doaibma vuordimen.
                    Allaskuvllas oažžubehtet oahpu sihke sámegielas ja
                    kultuvrras, ja oažžubehtet maid fágamáhtu maid
                    sihke sámi servodat ja servodat muđui dárbbaša. Go
                    sámi nuorat buot guovlluin Sámis ožžot oktasaš
                    oahpu ja vásáhusaid, de huksejuvvo nanu fierpmádat.
                    Dákkár fierpmádat lea dehálaš go galgá hukset sámi
                    servodagaid ollislaš servodahkan. Sámegiella
                    ressurssat leat vátnásat, earenoamážit go geahččá
                    dasa man ollu olbmot hálddašit sámegiela. Lagat
                    riikkaidgaskasaš ovttasbargu sáhttá nannet giela ja
                    kultuvrra ovddideami miehtá sámi guvlluid. Dii geat
                    odne álgibehtet lohkat allaskuvllas, dahje geat
                    joatkibehtet oahpu mas giđđat luobaidet – dii
                    lehpet dehálaččat dákkár ovttasbarggus.</p>
    <p type="text">Sámegiela nannen gáibida jámma nannendoaimmaid
                    guhkes áigái – eanas surggiin, ja dát bargu gáibida
                    áiggi. Fertejit čađahuvvot máŋggat doaimmat
                    buohtalaga. Vuosttažettiin lea dárbu nannet
                    sámegielfálaldaga mánáidgárddiin, vuođđoskuvllas ja
                    joatkkaskuvllas. Seammás fertet maid nannet
                    vejolašvuođa oažžut alla oahpu sámegillii. Lea
                    dehálaš ovddidit sámegiel oahpponeavvuid vai
                    sihkkarastá ahte sámi skuvllaid oahpahus
                    vuođđuduvvo sámegillii ja kultuvrii. Eará dehálaš
                    nannensuorgi lea sámegiel tearbmabargu – dasa lea
                    dárbu jus galgá sámegiela sáhttit geavahit buot
                    dehálaš servodatsurggiin. Dán barggus ferte
                    allaskuvla leat mielde, iežas oahppofálaldagaid
                    láhčimiin ja dutkan- ja čielggadanbargguid
                    bokte.</p>
    <p type="text">Hástalusat mat gusket sámegillii lea okta min
                    deháleamos sámepolitihkalaš bargguin. Ráđđehus lea
                    bidjan johtui sámegiel doaibmaplána barggu. Ulbmil
                    dáinna bargguin lea gávdnat ollisvuođa dain
                    doaimmain mat dál čađahuvvojit sámegiela nannema
                    várás.  Mii áigut ovttasráđiid Sámedikkiin ja
                    sámi giellabirrasiiguin árvvoštallat mat lea
                    deháleamos nannendoaimmat sihkkarastit sámegiela
                    ealli ja kulturguoddi giellan boahtteáigái.</p>
    <p type="text">Ferte maid nannet almmolašvuođa ovddasvástádusa
                    ja saji sámi giellageavaheaddji ektui guovddáš
                    servodatbálvalusain. Die lea okta dain
                    sámepolitihkalaš hástalusain mat gusket gillii ja
                    kultuvrii, masa maid ferte gávdnat čovdosa. Dát
                    eaktuda aktiiva politihka – ahte duođai váldit
                    mielde sámegiela ja kultuvrra almmolaš bálvalusaide
                    ja almmolaš fálaldagaide. Bargo- ja
                    searvadahttindepartementa áigu, ovttas eará
                    departementtaiguin, geahččat movt livččii jus Sámi
                    allaskuvla oččošii nannosit rolla dan barggus ahte
                    ásahit oahppofálaldagaid almmolaš suorgái - 
                    mat addet fágagelbbolašvuođa.</p>
    <p type="text">Diehtu sámi dilálašvuođaid birra lea hui
                    dárbbašlaš oažžun dihte stuora servodaga ipmirdit
                    ja árvvusatnit sámegiela, kultuvrra ja
                    servodateallima. Bajasšaddi buolvvaide lea dát
                    earenoamaš dehálaš.”Sámi ofelaččat” prošeakta ja
                    dat bargu mii lea dahkkon Máhttoloktema oktavuođas,
                    leat mávssolaččat.  Fargga besset sámi
                    ofelaččat viđat geardde álggahit bargguset go vuos
                    leat ožžon oahpu allaskuvllas. Hálidan dán
                    oktavuođas giitit allaskuvlla ja daid ofelaččaid
                    geat njealje ovddit jagiid leat leamaš
                    doaimmas  - dan earenoamáš buori barggu ovddas
                    maid lehpet bargan dán bureslihkostuvvan
                    prošeavttas. Ja sávan ođđa ofelaččaide lihku
                    bargguin. Din bargu lea nu bures lihkostuvvan ahte
                    Sámi ofelaččat dál lea šaddan bissovaš
                    fálaldahkan.</p>
    <p type="text">Boazodoallu ja duodji leat sámi kultuvrra
                    dehálaš cakkit. Sihke boazodoallu ja duodji leat
                    árbevirolaš ealáhusat mat leat áiggi mielde
                    ovdánan. Dáid ealáhusaid ovddideamis lea sihke
                    árbevirolaš máhtu ja árvvuid bisuheapmi ja
                    ođđaservodahkii heiveheapmi hástalus. Ollugat dis
                    geat dál álgibehtet allaskuvlii oahppin,
                    beassabehtet leat mielde ovddidit dán kulturárbbi
                    boahtteáiggis.</p>
    <p type="text">Boazodoallu lea guhkit áiggi juo čađahan
                    nuppástuvvamiid. Ollugat leat šaddan heaitit
                    boazodoaluin. Ja sii geat leat heaitán
                    boazodoaluin, dahje sii geat leat bajásšaddan
                    boazodoaluin – sis lea ollu máhttu sihke boazodoalu
                    ja luonddu geavaheami birra. Sis lea dakkár máhttu
                    maid servodat dárbbaša, eandalii dál go
                    dálkkádagaid rievdan lea áigeguovdilis ášši.
                    Allaskuvlla boazodoalloahppu váikkuha dasa ahte dát
                    máhttu biddjojuvvo stuorát máhtolašvuođa rámma sisa
                    – nu ahte dan sáhttá geavahit ollu
                    servodatsurggiin. Danin lea ge hui buorre go
                    allaskuvla fállá allaoahpu boazodoallofágas.</p>
    <p type="text">Duodji lea okta sámi kultuvrra guovddáš osiin.
                    Duddjomiin leat mii sápmelaččat ráhkadan čábbodaga
                    mii speadjalastá min kultuvrra ja birrasa. Buolvvas
                    bulvii leat min máttut oahpahan ávdnasiid ja hámiid
                    birra. Muhto dál gal lea mánáidgárdi ja skuvla
                    váldán badjelasas oasi dan árbevirolaš doaimmas –
                    movt bearaš ovdalaš áiggi oahpahii mánáide sámi
                    kulturárbbi. Sihkkarastin dihtii ahte buot sámi
                    oahppit ožžot vuođđooahpu duojis, de lea duodji
                    ožžon dehálaš saji buohtalas sámi oahppoplánain, ja
                    lea prográmmafágan joatkkaskuvllas. Jus
                    duodjeoahpahusas galgá sáhttit vuhtiiváldit sihke
                    dan kultuvrralaš ja estehtalaš beali mii duodjái
                    árbevirolaččat gulai ja ain gullá sámi servodagas,
                    de lea áibbas dárbu ahte oahpaheddjiin lea nanu
                    fágamáhttu. Allaskuvla lea našuvnnalaš
                    ovddasvástideaddji duodjefága ovddideamis. Lea hui
                    buorre go allaskuvllas dál lea vejolaš čađahit
                    allaoahpu duojis.</p>
    <p type="text">Máilmmi eamiálbmogat ellet oalle máŋggalágan
                    dilálašvuođain. Danin lea ge eamiálbmogiid oahpu
                    huksemis dárbu doalahit ovttasbarggu eará
                    eamiálbmogiiguin. Mun dieđán ahte allaskuvla
                    ovttasbargá máŋggain universiehtain olgomáilmmis
                    gažaldagain mat gusket eamiálbmogiidda ja
                    oahpahussii. Allaskuvllas leat maid máŋga
                    oahppofálaldaga main lea riikkaidgaskasaš
                    eamialbmotperspektiiva. Allaskuvla láhčá maid
                    vejolašvuođa studeanttaid lonohallamii. Dát lea hui
                    dehálaš. Eamiálbmogat galget ieža beassat čohkket
                    návccaid ja hukset gelbbolašvuođa, vai ožžot duohta
                    vejolašvuođa searvat oppalaš servodatovdáneapmái ja
                    de earenoamážit davviguovlluid ovdáneapmái.
                    Arktihkalaš universitehta fierpmádat ovttastabargu
                    - mas allaskuvla lea mield -, lea guovddážis dan
                    barggus ahte nannet ja ovddidit allaoahpu ja
                    dutkama arktalaš guovluin. Oassin davviguovlluid
                    strategiija bargguin áigu ráđđehus nannet sámi
                    institušuvnnaid gelbbolašvuođahuksema mii guoská
                    eamiálbmot dutkandoaimmaide.</p>
    <p type="text">Dutkan lea hui dehálaš doaibma allaskuvllas.
                    Dutkan čájeha servodaga dáhtu ovdánit ja váldit
                    atnui ođđa dieđuid. Servodat geavaha ollu dutkama
                    ja dieđuid maid vuođđun lea dutkan, dat šaddá eanet
                    ja eanet dehálaš boahttevaš áiggiin. Sámi dutkan
                    lea mielde čatnamin sámi vássánáiggi ja sámi
                    árbevieruid ođđaáigasaš sámi servodaga ovdáneapmái,
                    ja nu sihkkarastá ge dutkan ahte kultuvra ja giella
                    seailu. Máhttu ja dieđut sámiid vássánáiggi ja dálá
                    áiggi birra leat mearrideaddjin dasa movt sámi
                    servodat huksejuvvo buresdoaibmi boahtteáiggi
                    servodahkan, man vuođđun lea sámegiella ja
                    kultuvra.</p>
    <p type="text">Dutkanráđđi bargá dutkanpolitihkain – ja
                    hálddašemiin stáhta eiseválddit ovddas. Sámi dutkan
                    Prográmma II  lea ásahuvvon áigodahkii
                    2007-2017. Sámi allaskuvllas lea áirras dan ođđa
                    prográmmastivrras. Stivrras leat maid áirasat
                    Norgga, Ruoŧa ja Suoma dutkaninstitušuvnnain. Sámi
                    dutkan Prográmma II ulbmil lea ovddidit guhkes
                    áiggi dutkama sámi diliid birra mas lea alla dássi.
                    Ulbmilin lea maid oččodit eanet dutkiid, ja
                    ovdánahttit sámegiela dutkangiellan. Dasa lassin
                    deattuhuvvo riikkaidgaskasaš dutkanovttasbargu,
                    fierpmádathuksen ja dutkamiid gaskkusteapmi.</p>
    <p type="text">Sámi allaskuvla lea mielde Ealat
                    dutkanprošeavttas, mii lea Arktihkalaš Ráđi
                    dálkkádatraportta čuovvolanbargu. Dat lea
                    riikkaidgaskasaš polarjagi (2007-2008) prošeakta.
                    Prošeakta galgá guorahallat movt dálkkádagat
                    váikkuhit boazoguohtumiidda. Okta ulbmiliin lea
                    váldit mielde árbevirolaš máhtu dieđalaš dataide
                    iešguđet Arktalaš guovlluin.</p>
    <p type="text">Allaskuvlla ovttasbargu Romssa universitehtain
                    ja eará sámi dutkan- ja dieđainstitušuvnnaiguin lea
                    dehálaš nannen dihtii sámi dutkama.
                    Ráđđehus árvvoštallá ásahit lávdegotti dárkileappot
                    guorahallat makkár hástalusat leat allaoahpu ja
                    dutkansuorggis. Berre biddjot earenoamáš deaddu
                    daid evttohusaide mat bohtet ”Ovttasbargu gaskal
                    sámi allaoahpu ja dutkama ” čielggadeamis. Dán
                    oktavuođas lea earenoamáš miellagiddevaš geahččat
                    Sami allaskuvlla ja Romssa universitehta oktavuođa
                    mii guoská sámi dilálašvuođaide guoskevaš
                    gelbbolašvuođa huksemii.</p>
    <p type="text">Sámi diehtoinstitušuvnnaid ovttasbargu dáppe
                    Guovdageainnus nannejuvvo go ođđa Diehtosiida
                    gárvana jagis 2009. Dien vistái leat stuora
                    vuordámušat, ja mun lean áibbas vissis dasa ahte
                    Diehtosiida boahtá váikkuhit ovdáneami sihke dutkan
                    – ja fágalaš ovttasbargui máŋgga suorggis
                    allaskuvllas.</p>
    <p type="text">Ulbmil lea ahte Sámi allaskuvla galga
                    dohkkehuvvot dieđalaš allaskuvlan. Ráđđehus doarju
                    dan mihttomeari ahte akademihkalaš gelbbolašvuohta
                    galgá huksejuvvot nu ahte allaskuvla deavdá buot
                    gáibádusaid mat leat beassat šaddat dieđalaš
                    allaskuvlan. Oassin dán barggus lea allaskuvla
                    bargan dan badjelii ahte oažžut masteroahpu
                    sámegielas. NOKUT dohkkehii dán oahppofálaldaga
                    guovvamánus 2008. Allaskuvllas leat vihtta
                    doavttergrádavirggi maid ruhtada iežas
                    bušeahtain.</p>
    <p type="text">Sávan Sámi allaskuvlii lihku viidásit
                    bargguiguin dan guvlui ahte beassat dohkkehuvvot
                    dieđalaš allaskuvlan.</p>
    <p type="text">Loahpas sávan didjiide buohkaide – studeanttaide
                    ja bargiide – lihkku boahtte skuvlajagiin!</p>
  </body>
</document>
