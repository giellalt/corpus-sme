<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Sárdnon Riddu Riđđu Davvi Álbmogiid beaivve - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <wordcount>533</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fad/oasat/taler_og_artikler/av_ovrig_politisk_ledelse/taler-og-artikler-av-statssekretar-raimo/2010/tale-til-nordisek-folk--dagen.html?id=611720</origFileName>
    <parallel_text location="tale-til-nordlige-folk--dagen.html_id=611720" xml:lang="nob"/>
    <parallel_text location="speech-at-northern-people-day.html_id=611720" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 26.07.2010 </p>
    <p type="text">Stáhtačálli Raimo Valle</p>
    <section>
      <p type="title">Sárdnon Riddu Riđđu Davvi Álbmogiid
                    beaivve</p>
    </section>
    <p type="text">Dearvva buohkaide!</p>
    <p type="text">Lea munnje illoboddu searvat dán Riddu Riđđu
                    Davvi Álbmogiid beaivái. Lea erenoamáš hávski
                    sávvat vepselaččaide bures boahtima dán jagi
                    guosseálbmogin.</p>
    <p type="text">Oainnán dán beaivin buorre vejolašvuohtan
                    oahppat eambbo vepselaččaid ja sin kultuvrra birra.
                    Seammás besset vepselaččat deaivat sápmelaččaid ja
                    earáid geat leat searvan dáidda riemuide.</p>
    <p type="text">Doaivvun vepselaččaid galledeapmi dáppe Riddu
                    Riđđu-festiválas lea buorre dan dáfus ahte nannet
                    oktavuođa álbmogiid ja eamiálbmogiid gaskkas
                    Barents-guovllus. Go oktavuohta lassána, de
                    mearkkaša maiddái dan ahte oažžut eambbo dieđuid
                    guđetguimmiideamet birra ja ahte oahppat
                    guđetguimmiineamet. Go mis lea máhttu ja diehtu
                    guđetguimmiideamet birra, de lea geahppaseabbu leat
                    ustibin ja buorren siidaguoibmin dahje
                    kránnján.</p>
    <p type="text">Dát lea vuođđo-jurddan Barents-oktasašbargui ja
                    lea maiddái deaŧalaš oassi Ráđđehusa Davviguovlluid
                    strategiijas. Riddu Riđđu-riemuid
                    deaivvadan-stahtus (2009 rájes) čájeha man
                    deaŧalažžan Ráđđehus atná dáid riemuid.</p>
    <p type="text">Oainnán ahte leat deaŧalaš oktasašoasit sámiid
                    ja vepselaččaid gaskkas historjjá ja servodatdiliid
                    hárrái, ja man láhkai olbmot vásihit gullevašvuođa,
                    giela ja identitehta. Vepselaččat, geat ásset
                    Gárjilis Ruoššas, lohkkojit eamiálbmogin
                    Barents-guovllus, nu go sámit ja njenecat ge
                    leat.</p>
    <p type="text">Sihke sámegiella ja vepselašgiella leat
                    UNESCO-listtus gielaid birra mat leat áitojuvvon.
                    Navddán ahte sihke dáruiduhttin ja ruoššaiduhttin
                    leat váikkuhan olbmuid oainnuide iežaset
                    identitehta hárrái.</p>
    <p type="text">Lea nu ahte guktui čearddaid dahje álbmogiid
                    árbevirolaš eallinvuogit ja ealáhusat nuppástuvvet
                    ja heivehuvvojit ođđaáigásaš servodateallimii. Nu
                    maiddái kultuvrralaš vieruid hárrái – maid šaddat
                    vásihit dáid riemuin dahje festiválas dáiddalaš
                    čájálmasaid bokte, earret eará vepselaš joavkkuid
                    Noid ja Jousnen Jarved bokte. </p>
    <p type="text">Dákkár nuppástusat sáhttet šlundudit olbmo.
                    Muhto sáhttá maiddái nu geahččat ahte dát nannejit
                    eamiálbmogiid kultuvrraid. Nuppe dáfus mii nákcet
                    heivehit iežamet dilálašvuođaide mat dađistaga
                    muhttašuvvet, ležžet dal luonddu nuppástumit dahje
                    eará dilálašvuođat. Danne mii leat leamaš dáppe
                    gihká ja danne mii ain áigut leat dáppe guhká.</p>
    <p type="text">Min gielat ja kultuvrralaš dábit leat illun ja
                    ovdáneapmin sihke midjiide alcceseamet ja min
                    siidaguimmiide, nu guhká go mii nagadit áimmahuššat
                    giellamet ja kultuvramet. Danne lea deaŧalaš
                    deaivvadit ja juogadit vásáhusaid ja kultuvrralaš
                    illobottuid.</p>
    <p type="text">Sihke vepselaččaide ja sámiide leat nuoraid
                    doaimmat ja beroštumit deaŧalaččat ovddidit
                    kultuvrra. Lean danne ilus go Riddu Riđđu-festivála
                    nu garrasit deattuha mánáid ja nuoraid doaimmaid.
                    Sávan ahte vepselaččaid galledeapmi dáppe nanne
                    eamiálbmogiid nuoraid oktavuođaid. Nuorat han leat
                    ge eamiálbmogiid boahtteáigge resursan.</p>
    <p type="text">Háliidan fas sávvat didjiide vepselaš gussiide
                    bures boahtima deike. Illudan muosáhit osiid din
                    kultuvrras ja doaivvun dii oažžubehtet buriid
                    vásáhusaid festiválas, ja oažžubehtet ođđa
                    impulssaid ja ideaid fárrui ruoktot.</p>
  </body>
</document>
