<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Finnmárkku riddoguolástuslávdegoddi - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>443</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fkd/Preassaguovdda/Preassadieahusat/2011/finnmarkku-riddoguolastuslavdegoddi.html?id=642503</origFileName>
    <parallel_text location="kystfiskeutvalget-for-finnmark-.html_id=642503" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Preassadieđáhus , 10.05.2011</p>
    <p type="text" xml:lang="kal">Nr.:  33/2011</p>
    <section>
      <p type="title">Finnmárkku riddoguolástuslávdegoddi</p>
    </section>
    <p type="text">
      <em type="italic">Guolástus- ja riddoministtar ja
                    sámediggeráđđi leaba otne čađahan ráđđádallamiid
                    das mo čuovvolit Finnmárkku
                    riddoguolástuslávdegotti árvalusaid ja soahpan
                    evttohuvvon doaimmaid ektui.</em>
    </p>
    <p type="text">- Stáhtas lea geatnegasvuohta čađahit
                    ráđđádallamiid dakkár áššiin mat leat erenoamáš
                    dehálaččat sámiide ja sámi beroštumiide, ja dán
                    áššis lea mus leamaš áigumuš juksat
                    ovttamielalašvuođa Sámedikkiin, cealká guolástus-
                    ja riddoministtar Lisbeth Berg-Hansen. </p>
    <p type="text"> - Otne leat mii čađahan konstruktiivvalaš
                    čoahkkima gos mii leat meannudan ja soahpan
                    evttohuvvon doaimmaid. Mii leat maid seammá
                    oaivilis ahte mis lea goabbat  lágan áddejupmi
                    dasa ahte man ollu álbmotrievttálaš njuolggadusat
                    gusket guolásteapmái, joatká guolástus- ja
                    riddoministtar.</p>
    <p type="text">Viidáset proseassa lea ahte ráđđehus áigu ášši
                    ovddidit Stuoradiggái maŋŋil go Sámediggi lea
                    meannudan ášši.  Sámedikki oaidnu
                    álbmotrievttálaš gažaldagaid birra galgá
                    čalmmustahttojuvvot sierra mearkkašupmin
                    dokumeanttas maid ráđđehus ovddida 
                    Stuoradiggái.</p>
    <p type="text">Evttohuvvon doaimmat leat vuosttažettiin ahte
                    galgá láhkasuodjaluvvon vuoigatvuohta nuvttá bivdit
                    dorski, divssu ja sáiddi dábálaš bivdoneavvuiguin
                    buohkaide geat ásset Finnmárkkus, Davvi-Romssas ja
                    muđui eará gielddain Romssas ja Nordlánddas mat
                    gullet Sámedikki doarjjaortnegiid doaibmaguvlui,
                    earret muhtun guovllut Romssa gielddas, ja eaktun
                    lea ahte guollebivdis galgá leat
                    mearkaregistrerejuvvon fanas vuollel 11 mehtera ja
                    ahte bivdi lea mielde guolástuslogus.</p>
    <p type="text">Áhperesursaláhkii boahtá dasto ođđa mearrádus
                    ahte sámi guolásteapmi ja dan mearkkašupmi sámi
                    báikegottiide galgá deattuhuvvot eriid
                    juogadettiin. Lasihuvvo vel  3000 tonna
                    liigeearri maid buohkat sáhttet juogadit
                    doaibmaguovllus.  Dasto lea evttohuvvon ásahit
                    vuotnabivdolávdegotti Finnmárkku, Romssa ja
                    Nordlándda várás mii galgá doaibmat ráđđeaddin
                    našunála eiseválddiide. Dasa lassin galgá
                    ráhkaduvvot rámmašiehtadus gaskal Guolástus- ja
                    riddodepartemeantta ja Sámedikki ráđđádallamiid
                    birra.  Vuotnabivdo 
                    lávdegotti bargoviidodat, ja lávdegotti
                    cealkámušaid mearkkašupmi galgá dán oktavuođas
                    árvvoštallojuvvot.</p>
    <p type="text">Vai guolásteddjiin galgá leat vejolašvuohta
                    geavahit báikkálaš resurssaid, de evttohuvvo ásahit
                    bivdogildosa siskkobealde vuotnalinjjáid
                    fatnasiidda mat leat badjel 15 mehtera, muhto das
                    galgá sáhttit spiehkastit.</p>
    <p type="text">Loahpas lea vel evttohuvvon ahte
                    guollebivdinsajiid dohkkeheami gáibádusaid maid dál
                    lea vejolaš ovddidit duopmostuoluid ovdii, dál
                    galgá sáhttit ovddidit
                    Finnmárkkukommišuvdnii.  Jos dát šaddá
                    áigeguovdilis áššin guovlluin olggobealde
                    Finnmárkku, de dan ferte árvvoštallat
                    Sámevuoigatvuođalávdegotti II
                    čuovvoleames. </p>
  </body>
</document>
