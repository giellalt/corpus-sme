<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Njeallje jagi rukses-ruoná sámepolitihkain - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>415</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/aid/preassaguovdda/preassadieahusat/2009/njeallje-jagi-rukses-ruona-samepolitihka.html?id=573279</origFileName>
    <parallel_text location="fire-ar-med-rod-gronn-samepolitikk.html_id=573279" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Preassadieđáhus , 11.08.2009 </p>
    <p type="text" xml:lang="kal">Nr.: 116 </p>
    <section>
      <p type="title">Njeallje jagi rukses-ruoná sámepolitihkain</p>
    </section>
    <p type="text">
      <em type="italic">– Mii leat nannen sámi giela ja
                    kultuvrra, addán Sámediggái eanet válddi ja
                    dadjamuša ja bidjan sámiid árgabeaivvi diliid
                    guovddážii, dadjá bargo- ja searvadahttinministtar
                    Dag Terje Andersen.</em>
    </p>
    <p type="text">Juolludeamit sámi ulbmiliidda leat lasihuvvon
                    188 milj. ruvnnuin, ja leat buohkanassii 785 milj.
                    ruvnnu jagi 2009. Ráđđehus lea deattastan
                    ”árgabeaivepolitihka”, seammás go sámi
                    vuoigatvuođabargu lea jotkojuvvon.   </p>
    <p type="text">– Sámi áššiid vuhtiiváldin galgá čađahuvvot buot
                    servodatsurggiin. Sámiid galget vuostáiváldit
                    almmolaš bálvalusat main áddejit sámiid diliid ja
                    dárbbuid, ovdamearkka dihtii go sis lea dáhkamuš
                    dearvvasvuođalágádusain, NAVain dahje go sis leat
                    mánát mánáidgárddis, cealká stáhtaráđđi.</p>
    <p type="text">Miessemánus 2009 ráđđehus almmuhii sámegielaid
                    doaibmaplána. Ulbmil lea láhčit dorvvolaš
                    boahtteáiggi sámegielaide Norggas –
                    davvisámegillii, julevsámegillii ja
                    oarjilsámegillii.</p>
    <p type="text">– Sámegielat leat rašis dilis, ja dárbu lea
                    oaččohit eanebuid geavahit sámegiela. Dan mii
                    galgat nákcet doaibmaplána doaibmabijuiguin, earret
                    eará eanet ja buoret sámegiela oahpahusain
                    skuvllain. Preassadoarjja lea maiddái lassánan, nu
                    ahte mis dál leat guokte sámegielalaš
                    beaiveaviissa, dadjá Andersen. Sámi ásahusaid
                    huksen ja nanusmahttin, nu go Nuortasámi musea ja
                    Ája Sámi guovddáža huksen ja viiddideapmi, Riddu
                    Riđđu ásaheapmi gávnnadanbáikki árvun ja vel golbma
                    ođđa gieldda searvan sámegiela hálddašanguvlui
                    addet sámi gillii ja kultuvrii ođđa joregiid.</p>
    <p type="text">Sámediggi lea ožžon lasi juolludusaid, ođđa
                    válgaortnet lea ráhkaduvvon ja Sámediggi lea ođđa
                    plána- ja huksenlágas ožžon
                    vuostálastinvuoigatvuođa. Juolludusat Sámediggái
                    leat dál 334 milj. ruvnnu, mat leat 95 milj. ruvnnu
                    eanet go ovdal. Ráđđehus lea ráđđádallan 
                    Sámedikkiin sihkkarastin dihtii sámi beroštumiid
                    dakkár dehálaš lágain go mearraresursalágas, ođđa
                    luonddušláddjiivuođalágas ja ođđa boazodoallolágas.
                     </p>
    <p type="text">Bargu sámi ealáhusaiguin lea nanusmahttojuvvon
                    go lea álggahuvvon árvobuvttadanprográmma lotnolas
                    ealáhusaid ja mátkeealáhusa várás. Innovašuvdna
                    Norga ja Sámediggi leat maiddái šiehtadan
                    ovttasráđiid ovddidit ealáhusaid sámi guovlluin.
                    Álgoálbmotáššit ge leat dehálaš oassi ráđđehusa
                    davviguovloáŋgiruššamis.  </p>
    <p type="text">Raporta:Eanetlohkoráđđehusa sámepolitihkka
                    (pdf)  </p>
    <p type="text">  </p>
  </body>
</document>
