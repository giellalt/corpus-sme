<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ođđa doaibmabijut ealáhusaide ja dállodoaluide - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>722</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/smk/preassaguovdda/pressemeldinger/2009/oa-doaibmabijut-ealahusaide-ja-dallodoal.html?id=545250</origFileName>
    <parallel_text location="nye-tiltak-for-naringsliv-og-husholdning.html_id=545250" xml:lang="nob"/>
    <parallel_text location="norway-presents-new-measures-for-industr.html_id=545250" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text"> Preassadieđáhus , 17.02.2009</p>
    <p type="text" xml:lang="kal">Nr.:  20/09</p>
    <section>
      <p type="title">Ođđa doaibmabijut ealáhusaide ja
                    dállodoaluide</p>
    </section>
    <p type="text">
      <em type="italic">– Ráđđehus árvala vuođđudit guokte ođđa
                    foandda main buohkanassii kapitála sturrodat lea
                    100 miljárdda ruvnnu. Dat guokte foandda galget
                    fitnodagaide ja dállodoaluide álkkásmahttit oažžut
                    loanaid ja nu leat mielde stargadeamen
                    ruhtadusmárkana, cealká stáhtaministtar Jens
                    Stoltenberg.</em>
    </p>
    <list>
      <p type="listitem">Geahča preassakonferánssa
                      Neahtta-TV:s</p>
    </list>
    <p type="text">
      <em type="italic">Finánsaministtar Kristin Halvorsen,
                    stáhtaministtar Jens Stoltenberg ja
                    johtalusministtar Liv Signe Navarsete buktet ovdan
                    ođđa doaibmabijuid ealáhusaid ja dállodoaluid
                    várás. Govva: Stáhtaministara kontuvra.</em>
    </p>
    <p type="text"> – Dát lea deaŧalaš oažžun dihtii johtui
                    buriid ealáhusprošeavttaid maiguin sáhttit
                    seailluhit ja vuođđudit ođđa bargosajiid, cealká
                    finánsaministtar Kristin Halvorsen.</p>
    <p type="text">– Vai váilevaš ruhtadeamit eai hehtte buriid
                    prošeavttaid oažžumis dárbbašlaš ruđalaš vuođu ja
                    dakkár doaimmaid mat muđuid leat buorit,
                    bissáneames, de ráđđehus dál árvala doaibmabijuid
                    mat galggašedje virkkosmahttit ruhtadusmárkaniid
                    buorebut doaibmat, cealká johtalusministtar Liv
                    Signe Navarsete.<em type="italic">Stáhta ruhtadusfoanda</em>
                    Ráđđehus árvala vuođđudit Stáhta ruhtadusfoandda
                    mas lea kapitálan 50 miljárdda ruvnnu. Stáhta
                    ruhtadusfoanda šaddá leat sierra ásahus. Báŋkkut
                    leat odne nana dilis, muhto dain lea dárbu
                    nanusmahttit vuođđokapitála gokčama vai sáhttet
                    hálddašit heajut konjunktuvrraiguin ja nannet
                    iežaset gilvalanvuoimmi. Dakkár dilis mas
                    ruhtadusmárkanat leat raššon, stáhta berre searvat
                    kapitálain mainna nanusmahttá báŋkkuid ja dahká
                    daidda sin dábálaš loatnajuolludeaddji doaimma
                    álkibun. Vuođđokapitála mii lea 50 miljárdda
                    stuoru, sáhttá, go dat sierra gehččojuvvo, vástidit
                    loatnajuolludanvuoibmái mii lea 400-500 miljárdda
                    stuoru.</p>
    <p type="text">– Mii dál váldit atnui oktasaš servodaga
                    resurssaid, ja danne mii bidjat eavttuid mat
                    ráddjejit daid bálkkáid ja bonus-mávssuid meriid
                    maid báŋkkuid jođiheaddjit sáhttet oažžut, cealká
                    Halvorsen.</p>
    <p type="text"><em type="italic">Stáhta obligašuvdnafoanda</em>
                    Lassin Ráđđehus árvala vuođđudit Stáhta
                    obligašuvdnafoandda 50-miljárdda ruvnnu sturrosaš
                    kapitálain. Dat váikkuha dasa ahte fitnodagat
                    sáhttet skáhppot alcceseaset ruhtadeami eai
                    duššefal njuolga báŋkkuin, muhto maiddái
                    nanusmuvvan obligašuvdnamárkanisge. Stáhta
                    obligašuvdnafoandda galgá Álbmotoadjofoanda
                    hálddašit. </p>
    <p type="text">– Obligašuvdnamárkan lea árbevirolaččat deaŧalaš
                    ruhtadangáldu sihke báŋkkuide ja eará
                    fidnodoaimmaide, muhto dat ii šat doaimma
                    dohkálaččat. Go stáhta lea duođalaččat mielde dán
                    márkanis, de mii sáhttit váikkuhit dasa ahte márkan
                    doaibmá buorebut, cealká finánsaministtar Kristin
                    Halvorsen.</p>
    <p type="text"><em type="italic">Viiddis doaibmabijut leat dál
                    álggahuvvon ruhtadusmárkana bahkadasa
                    geahpedeapmái</em>
                    Mannan čavčča rájis leat riikkaidgaskasaš
                    ruhtadusmárkaniid dovdomearkan leamaš
                    eahpesihkkarvuohta ja ballu massimis eambbo ruđaid.
                    Finánsabahkadasa geažil riikkaidgaskasaš
                    maŋásmannansodju sáhttá ollit čiekŋalassii.
                    Riikkaidgaskasaš dásis leat álggahuvvon viehka
                    viiddis doaibmabijut mat galggašedje oažžut
                    ruhtadus- ja kredihttamárkaniid doaibmat buorebut,
                    nu ahte finánsabahkadas ii galgga čuohcit nu bahás
                    ávnnasdilálaš ekonomiijii
                    (realekonomiijii). </p>
    <p type="text">– Norggasge mii leat dahkan ollu geahpedan
                    dihtii váttis dili. Dat doaibmabijut maid mii dál
                    bidjat ovdan, bohtet lassin daidda viiddis
                    doaibmabijuide mat juo leat álggahuvvon. Dát leat
                    dakkár doaibmabijut mat šaddet ávkin
                    ealáhusdoaimmaide ja dállodoaluide miehtá riikka,
                    cealká johtalusministtar Liv Signe Navarsete.</p>
    <p type="text">Lonohallanortnetge viiddiduvvo dál. Stáhta ja
                    oasálaččaid gaskasaš soahpamušaid doaibmanáigi
                    guhkeduvvo gitta viđa jahkái jagi 2009. Árvalusa
                    ulbmil lea addit báŋkkuide stuorát sihkkarvuođa sin
                    guhkesáigásaš ruhtademiid ovdii, ja lávdadit
                    soahpamušaid ja daid heaitimiid máŋgga
                    áigodahkii.</p>
    <p type="text">• Norgga Báŋku lea máŋgga vuorus geahpedan
                    reanttu. Buohkanassii reantu lea golggotmánu rájis
                    unnon 3,25 proseantačuoggáin 2,5 prosentii.
                    • Bušeahttapolitihkka geavahuvvo dál viehka
                    aktiivvalaččat unnidan dihtii norgalaš ekonomiija
                    maŋásmannama. Daiguin doaibmabijuiguin mat
                    biddjojuvvojedje Stuorradikki ovdii ođđajagemánu
                    26. beaivvi ja daiguin nuppástusaiguin mat
                    dahkkojuvvojedje go Stuorradiggi gieđahalai
                    doaibmabijuid, oljodinestusaid geavaheapmi lassána
                    sullii 45 miljárdda ruvnnuin jagis 2008 jahkái
                    2009, mii Nannán-Norgga BNP:s vástida 2,4
                    proseantasaš gávpejearroimpulsii.
                    • Golggotmánu 12. b. ráđđehus bijai ovdan
                    árvalussan lonohallanortnega, mas báŋkkut ožžot
                    stáhtabáhpáriid loanas obligašuvnnaid sadjái main
                    lea ovdamunnevuoigatvuohta. Stuorradiggi mearridii
                    dasttá maŋŋelaš dárbbašlaš fápmudusaid. Ortnet, mas
                    rápma lea buohkanassii 350 miljárdda ruvnnu jagiide
                    2008 ja 2009, lea buoridan báŋkkuid vejolašvuođaid
                    alcceseaset lonet. 
                    • Mii leat stuorrudan oamikapitála
                    Kommunálabáŋkkus ja Argentumis, viiddidan
                    ’Garantiinstituttet for eksportkreditt’ ja
                    ‘Innovasjon Norge’ nammasaš ásahusaid vástesaš
                    rámaid, ja mii juolludit stáhtalaš loanaid
                    ‘Eksportfinans’ nammasaš ásahussii.
                    • Mii leat árvalan nuppástuhttit
                    vearronjuolggadusaid buoridan dihtii fitnodagaid
                    reaidaruhtadili.<em type="italic">Finánsaministtar Kristin Halvorsen
                    preassakonferánssas mas fáddán leat ođđa
                    doaibmabijut ealáhusdoaimmaid ja dállodoaluid
                    várás. Govva: Stáhtaministara kontuvra.</em></p>
  </body>
</document>
