<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ráđđehusa dearvvasárdni Uarctic Ealat Institute rahpama oktavuođas - regjeringen.no</title>
    <genre/>
    <author>
      <unknown/>
    </author>
    <year>2011</year>
    <wordcount>674</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/dep/fad/oasat/taler_og_artikler/av_ovrig_politisk_ledelse/taler-og-artikler-av-statssekretar-raimo/2011/raehusa-dearvvasardni-uarctic-ealat-inst.html?id=637687</origFileName>
    <parallel_text location="hilsningstale-fra-regjeringen-ved-apning.html_id=637687" xml:lang="nob"/>
    <metadata>
      <uncomplete/>
    </metadata>
    <version>XSLtemplate $Revision: 34357 $; file-specific xsl  Revision; common.xsl  $Revision: 43736 $; </version>
  </header>
  <body>
    <p type="text">Sárdni/artihkal , 08.04.2011 </p>
    <p type="text">Stáhtačálli Raimo Valle</p>
    <section>
      <p type="title">Stáhtačálli Raimo Valle
                    Ođasmahttin-, hálddahus- ja
                    girkodepartemeanttas</p>
    </section>
    <section>
      <p type="title">Ráđđehusa dearvvasárdni Uarctic Ealat Institute
                    rahpama oktavuođas</p>
    </section>
    <p type="text">Ráhkis sámediggepresideanttat ja buohkat
                    earát!</p>
    <p type="text">Giittán bovdehusa ovddas dán Uarctic Ealat
                    Institute rahpamii ja lean ilus go oaččun liibba
                    cealkit dearvvuođaid Ráđđehusas. 
                     
                    Ádden ahte dát instituhtta lea Riikkaidgaskasaš
                    buollajagi (2007) árbi. Riikkaidgaskasaš
                    buollajahki bohciidahtii ollu dutkama, mas ollu
                    dutkanprošeavttat ledje álgoálbmogiid birra ja
                    dálkkádatnuppástuvvamiid váikkuhusaid birra
                    álgoálbmogiidda. Leat čađahuvvon máŋga sámi
                    prošeavtta, maid searvvis Ealát lea dovdoseamos ,
                    mii lea ollu doaibmiid ovttasbargoprošeakta mas
                    earret eará Sámi allaskuvllas ja Riikkaidgaskasaš
                    boazodoalloguovddážis lea leamaš guovdilis doaibma.
                    Prošeakta čalmmustahttá erenoamážit
                    dálkkádatnuppástuvvamiid boazodoalloservodagain ja
                    čađaha ovddasmanni barggu das mii guoská
                    árbedieđuid ja dieđalaš dieđuid
                    ovttastahttimii. </p>
    <p type="text">Servodatplánen sierranas surggiin lea dássážii
                    vuođđuduvvon dutkamii ja dat lea doaibman
                    politihkalaš mearrádusaid erenoamáš dehálaš
                    diehtovuođđun. Bargu riikkaidgaskasaš dásis, UNESCO
                    ja eará ONa orgánaid olis maŋimus jagiid, lea
                    váikkuhan čalmmusteami nuppástuhttimii. Dat mii lea
                    ođas, lea ahte árbediehtu ge šaddá leat mielde
                    mearrádusproseassaide, ja daidda ge
                    mearrádusproseassaide mat gusket álgoálbmogiidda ja
                    sin servodatovdáneapmái.  </p>
    <p type="text">Norggas lea leamaš guovddáš doaibma dáin
                    riikkaidgaskasaš proseassain ja mun lea maid ilus
                    ahte sámi doaibmit leat mearkkašahtti láhkai
                    váikkuhan dán dehálaš bargui. Norggas lea dát
                    earret eará čuovvoluvvon ođđa Šláddjiivuođalágain,
                    mii mearriduvvui jagi 2009. Láhka ovddasta ođđa
                    jurddašanvuogi das mii gullá suodjaleapmái ja
                    biologalaš šláddjiivuhtii. Láhka deattuha ahte
                    dieđalaš dieđut ain leat dehálaččat.  Muhto
                    seammás deattasta láhka ahte buolvvaid vásáhusvuđot
                    dieđut luonddugeavaheami birra galget adnojuvvot
                    dehálažžan, ja das maiddái sámiid
                    luonddugeavaheapmi. Eiseválddit galget láhčit
                    dilálašvuođaid nu ahte árbediehtu galgá leat
                    mearrádusvuođu oassi, earret eará
                    ráđđádallančoahkkimiid bokte. </p>
    <p type="text">Uarctic Ealát Institute lea riikkaidgaskasaš
                    buollajagi árbi ja dat galgá leat veahkkin
                    bisuheamen daid fierpmádagaid mat leat šaddan, dat
                    galgá lasihit dieđuid lonohallama, dutkama ja
                    oahpaheami buollabirrasaš boazodoalu birra.
                    Erenoamážit dat galgá čalmmustit dakkár
                    máhttobuvttadeami mii čatnasa boazodoalu
                    árbedihtui, eatnamiid ja čáziid geavaheapmái ja
                    álgoálbmogiid borramuškultuvrii. Instituhtta addá
                    áidnalunddot vejolašvuođa ovddidit davvi guovlluin
                    ássi álgoálbmogiid oktavuođaid, ja dat láhčá diliid
                    nu ahte lea vejolaš ovddidit oktasaš gelbbolašvuođa
                    man vuođus lea árbevirolaš ja báikkálaš diehtu ja
                    máhttu.</p>
    <p type="text">Ráđđehus atná instituhta jagi 2006
                    davviguovlostrategiija dehálaš konkretiseremin, mas
                    váldoulbmil lei láhčit diliid nu ahte šaddá
                    ceavzilis ekonomalaš ja sosiála ovdáneapmi.
                    Davviguovlostrategiija lea viidáseappot ovddiduvvon
                    ja almmustahttojuvvon jagi 2009 Ođđa huksengeađggit
                    davvin nammasaš preanttusin, mas váldoulbmil lea
                    sihkkarastit álgoálbmogiid kultuvrra ja
                    eallinvuođu. Instituhtta áigu váikkuhit dasa ahte
                    šaddá duohta sisdoallu davviguovlluid álgoálbmogiid
                    ovttasbargui. Uarctic Institute gártá leat
                    álgoálbmogiid gaskasaš návccaid huksema ja dieđuid
                    ovddideami vuođđobáiki. Mun jurddašan ahte dat
                    galgá leat dehálaš váikkuheaddjin dasa ahte
                    boahtteáiggi sáhttet leat nana álgoálbmotservodagat
                    buollabirrasaš guovllus.</p>
    <p type="text">Uarctic Ealat Institute ásaheapmi čalmmustahttá
                    maiddái hástalusa daidda ásahusaide mat leat
                    Uarctic oasit. Dáid ásahusaid ovddasteaddjit leat
                    čoahkkanan deike Guovdageidnui dáid beivviid. Mun
                    háliidan dás geavahit liibba hástalit din doarjut
                    dán guovddáža ja eará láhkai ge váikkuhit eambbo
                    dutkamii ja oahpaheapmái álgoálbmogiid
                    birra. </p>
    <p type="text">Čielggadeapmi NOU 2010:10 Tilpassing til et
                    klima i endring (heiveheapmi dálkkádahkii mii lea
                    nuppástuvvamin) lea gieskat geigejuvvon
                    Ráđđehussii. Dat gieđahallá makkár dárbbut leat
                    servodagas heivehit iežas
                    dálkkádatnuppástuvvamiidda. Mu oaidnu lea ahte
                    Uarctic Ealat Institute ásaheapmi dahká vejolažžan
                    dustet dáid hástalusaid oahpahusservodaga rámaid
                    siskkobealde. Erenoamáš dehálaš lea ahte nuorat
                    šaddet gelbbolažžan hálddašit daid stuorra
                    nuppástusaiguin maid mii sáhttit vásihit
                    davviguovlluin boahtteáiggi, sihke
                    dálkkádatnuppástuvvamiiguin ja dilálašvuođaiguin
                    mat čuvvot resursageavaheami
                    nuppástuvvamiin. </p>
    <p type="text">Ráđđehusa namas sávan dás lihku ođđa instituhta
                    bargui!</p>
  </body>
</document>
