<?xml version="1.0" encoding="UTF-8"?>
<!DOCTYPE document PUBLIC "-//UIT//DTD Corpus V1.0//EN" "http://giellatekno.uit.no/dtd/corpus.dtd">
<document id="no_id" xml:lang="sme">
  <header>
    <title>Ráđđehusa molsun - regjeringen.no</title>
    <genre/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>460</wordcount>
    <availability>
      <free/>
    </availability>
    <submitter email="divvun@samediggi.no" name=""/>
    <multilingual/>
    <origFileName>http://regjeringen.no/se/Raehus-birra/Raehusa-bargu/Raehusa-molsun.html?id=270340</origFileName>
    <parallel_text location="hva-skjer-ved-regjeringesskifte.html_id=270340" xml:lang="nob"/>
    <parallel_text location="kva-skjer-ved-regjeringsskifte.html_id=270340" xml:lang="nno"/>
    <parallel_text location="change-of-government.html_id=270340" xml:lang="eng"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 43736 $; </version>
  </header>
  <body>
    <section>
      <p type="title">Ráđđehusa molsun</p>
    </section>
    <p type="text">
      <em type="italic">Ođđa ráđđehusa ásaheapmi álggahuvvo go
                    ráđđejeaddji stáhtaministtar ohcá beassat luohpat
                    ja go Gonagas lea earái addán bargun cegget ođđa
                    ráđđehusa.</em>
    </p>
    <p type="text">Norgga dálá politihkalaš vuogádagas leat
                    čuovvovaš váldonjuolggadusat
                    ráđđehusmolsumiidda:</p>
    <list>
      <p type="listitem">Riikka ii leat goassege ráđđehusa haga.
                      Nuppiin sániin: Gonagas ii leat goassege ráđis
                      haga – Stáhtaráđi.</p>
      <p type="listitem">Gonagas ii luoitte ovtta ráđđehusa luohpat
                      ovdalgo lea čielggas ahte ođđa ráđđehus sáhttá
                      dan seammás nammaduvvot. </p>
      <p type="listitem">Gonagas ii sáhte aktonassii, muhto
                      <span type="quote">"Gonagas stáhtaráđis"</span> – dat mearkkaša
                      ovttas ráđđejeaddji ráđđehusain, son nammada ođđa
                      ráđđehusa.</p>
    </list>
    <p type="text">Dát váldomearit mearridit čuovvovaš ášševuodjima
                    ráđđehusa molsumis:</p>
    <list>
      <p type="listitem">Maŋŋil go Stuorradiggai lea dieđihuvvon, de
                      buktojuvvo ráđđehusa luohpanohcamuš dábálaš
                      Stáhtaráđis dahje sierra čoahkkimis.
                      Go luohpanohcamuš lea vuostáiváldojuvvon, bivdá
                      Gonagas ráđđejeaddji ráđđehusa joatkit
                      hálddašeaddjin gitta dassážiigo ođđa ráđđehus
                      sáhttá ceggejuvvot. Das maŋŋil bivdá Gonagas
                      dábálaččat heaiti stáhtaministaris rávvagiid das
                      geainna son berre váldit oktavuođa ođđa ráđđehusa
                      ceggemis.</p>
      <p type="listitem">Heaiti stáhtaministtar rávve dábálaččat
                      Gonagasa mannat muhtin
                      jođiheaddjái Stuorradikkis – juogo stuorámus
                      bellodaga dahje stuorámus opposišuvdnabellodaga
                      parlámentáralaš jođiheaddjái, buot
                      parlámentáralaš jođiheddjiide dahje Stuorradikki
                      presidentii. Gonagas čuovvu dábálaččat
                      stáhtaministara rávvagiid ja gohčču dan ođđa
                      olbmo boahtit Šlohttii.</p>
      <p type="listitem">Go son guhte Gonagasas lea ožžon bargun
                      geahččalit cegget ráđđehusa, dieđiha Gonagassii
                      ruovttoluotta ahte ođđa ráđđehus lea gárvvis
                      ásahuvvot, de dahkkojit goappaš váldosaš
                      mearrádusat ráđđehusmolsuma birra
                      stáhtaráđđečoahkkimis – dábálaš dahje sierra
                      čoahkkimis dárbbu mielde. Dát lea heaiti
                      ráđđehusa maŋemus stáhtaráđđečoahkkin.
                      Dán stáhtaráđđečoahkkimis Gonagas ja heaiti
                      ráđđehus nammadeaba ođđa, mii doaibmagoahtá
                      mearriduvvon áiggi. Dan seammás mieđiha Gonagas
                      heaiti ráđđehussii luohpanohcamuša, mii
                      doaibmagoahtá seammá áiggis go ođđa ráđđehus
                      boahtá johtui. Juste dalle molsahuvvá
                      ráđđehus.
                      Maŋŋil maŋemus stáhtaráđi manná heaiti ráđđehus
                      njuolga ráđđehuskantuvrraide maŋemus gearddi, go
                      sii vuos leat deaivvadan olbmuiguin ja preassain
                      Šloahta luhtte. </p>
      <p type="listitem">Ođđa ráđđehus boahtá Šlohttii – ja Gonagas
                      lea juo dan nammadan ráđđin – ja sii galget
                      dahkat sin vuosttaš mearrádusa, vuosttažettiin
                      geat galget leat stáhtaráđit ja stivret
                      departemeanttaid.
                      Go vuosttaš stáhtaráđđečoahkkin lea dollojuvvon,
                      ja go ráđđehus lea ságastallan preassain ja
                      olbmuiguin Šloahta luhtte, de manná ođđa ráđđehus
                      iežas kantuvrraide vuosttaš gearddi. Doppe
                      deaivvadit sii boares stáhtaráđiiguin geat leat
                      luohpan ja dollojuvvo smávit seremoniija
                      molsašumis. Das maŋŋil guđđet boares stáhtaráđit
                      ráđđehuskantuvrraid loahpalaččat.</p>
    </list>
  </body>
</document>
