<document xml:lang="sme" id="no_id"><header><title>Min šibihat</title><genre code="facta"/><author><person firstname="Astrid" lastname="Aakra" sex="f" born="" nationality="nor"/></author><translator><unknown/></translator><translated_from xml:lang="nob"/><year>1997</year><place>http://www.skolenettet.no/nyUpload/Samisk læringsnett/Dokumenter/min sibihat.pdf</place><publChannel><publication><publisher>NRK Oahpahusredakšovdna</publisher></publication></publChannel><wordcount>3545</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual><language xml:lang="nob"/></multilingual><origFileName>min_sibihat.pdf</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.2 $; common.xsl  $Revision$; </version></header><body><p>Min šibihat</p>
<p>Oahpaheaddjebagadus—Filbmaárka</p>
<p>NRK Undervisningsredaksjonen lea 1995 buvttadan dán prográmmaráiddu oahpahusa vástá.</p>
<p>Prográmmaide leat ráhkaduvvon oahpaheaddjebagadusat mat leat jorgaluvvon davvisámegillii.</p>
<p>Bagadusat almmuhuvvojit Sámi Oahpponeahtas.</p>
<p>Oahpahusossodaga filbmanummár: Vi58</p>
<p>Heasta</p>
<p>Prográmma bistá sullii 10 minuhta</p>
<p>Álggus dán prográmmas oaidnit Alice ráhkkaneame vuolgit riidet heasttainis. Son dikšu heastta bures ja bidjá dasa sádela ja suittiid. Heastta njolggida oanehis gaskka. Dat lea bivastuvvan go boahtiba ruovttoluotta, ja Alice cirgguha čázi heastta njeaiga doidin dihte dan. Alice heasta lea nu gohčoduvvon <span type="quote" xml:lang="nob">"fjording"</span>. Sørkedalenis Oslo lahka lea riidenheastačora guohtume. Leat dámmát ja gáldejuvvon oret mat guhtot ovttas. Ore lea varis heasta, ja lea dámmáid ja várssáid hoavda. Njiŋŋelasheasttat gohčoduvvojit dámmán ja heastta čivggat leat fas várssát. Heasttat leat čoraeallit, ja dábálaččat lea čorragis dušše okta ore. Oaidnit movt dat ovttasbarget čorragis. Heasttat gulahallet máŋggaládje. Dat lihkahallet beljiid, guoskkadit nubbi nubbái ja geavahit jienaid ja hájaid. Muhtin heasttat dikšot guolgga nubbái veahkkin. Oaidnit ponniid fieradeame eatnamis. Nu dat dikšot guolggaset. Ponni lea unnimus heasta dán čorragis, muhto lea goitge čorraga hoavda. Giđđat luitojuvvojit heasttat olggos guohtut. Njiŋŋelasheasta lea čoavjjis 11 mánu ovdal go vársá riegáda. Dábálaččat šaddá okta vársá ain hávális, muhto sáhttet maiddái jumežat šaddat. Heasta njoallu várssás go lea guoddán. Dat dovddideaba ja šaddaba gierisin goabbat guoibmáseaskka. Go vársá lea moadde diimmu boaris, lea dat beassan julggiid nala ja lea njamman vuosttaš geardde. Heasttas leat guokte njičči. Gusas leat fas njeallje. Vársá álgá guohtut moadde vahku boarisin. Dat ii heaitte njammamis ovdal go lea sullii jahkásaš. Boares greikalaš lihtis lea govva mii čájeha soalddáha heastta čielggi nalde. Heasta lea olbmo bálvalan máŋggaid duhát jagiid. Olbmot leat áiggiid mielde válljen iešguđet heastanáliid iešguđet bargguid váste. Boarraseamos mearkkat mat čájehit lojes heastta, leat gávdnon Ukrainas ja leat birrasit 6000 jagi boarrásat. Dutkit oaivvildit ahte heasta lea dan ovdal ovdánan máŋgga milliovnna jagiid mielde. Lea ovdamearkkadihte leamaš ealli mas leat vihtta gacca. Dál das ii leat eará go okta obbagazza, lea dego juolgesuorbmagazza. Dakko lea heasta earálágán go eará eallit dán ráiddus. Dain eará elliin leat guokte gacca juohke juolggis, ja dat gohčoduvvo guobergazzan dahje suorregazzan.</p>
<p>Heasta lea luonddu bealis sivdniduvvon vázzit viiddis rássemehciin. Das leat buorit čalmmit. Daiguin oaidná viidát gilggaide ja maiddái maŋosguvlui. Lađđasat heastta julggiin leat dakkárat ahte sáhttá čuožžut oađđit. Heastta ferte gámádit amaset juolggit raššut ja bávččagit ja vai čuožžu ja vázzá stargadit. Muhtin nuorra nieida lea válljen gámáheaddji virggi, ja mii oaidnit go son gámáha heastta. Ovdalaš áigge barge heasttat dan maid tráktorat, biillat, togat ja eará mášiinnat dál barget. Juohke šibitdálus lei heasta, ja lei dábálaš gávpogiin maiddái. Muhtin heasttat leat ain bargoheasttat, muhto eanas heasttat dán áigge eai leat eará astoáiggi ja suohttasa dihte, nu go omd. heastagilvovuodjima dihte. Heastabierggu eai báljo geavat šat biebmun, dušše veahá adno márffiide. Dat heasttat mat álggus prográmmas luitojuvvoje olggos, váldojuvvojit stálljii idjii. Addet vel veahá suinniid borrat daidda. Deháleamos dálvefuođar lea suoidni, hávvar ja álbmefuođar. Maŋemus oaidnit vel muhtin dámmá mii lea gusain guohtume. Gálbi suoláda dámmás mielkki dan botta go vársá lea njammame, muhto dámmá ii oro das berošteame.</p>
<p>Prográmma ovddasvástideaddji: Astrid Aakra</p>
<p>Oahpaheaddji rávvagat:</p>
<p>Teaksta: Astrid Aakra</p>
<p>NRK Oahpahusredakšovdna, TV 1997</p>
<p>Jorgalan: Sámediggi Oahpahusossodat</p>
<p>Govat: Inger Eline Eira Buljo ja Inga Laila Hætta 2</p>
<p>Gussa</p>
<p>Prográmma bistá sullii 10 minuhta</p>
<p><em type="bold">Dán prográmmas oahpásnuvvat eambbo Norgga deháleamos smirezasti šibihii, gussii. Sandbráten dálus Oslo lahka, leat nu gohčoduvvon Jerseygusat. Mii čuovvut dáid gusaid ovtta beaivvi. </em>Iđđes ožžot gusat veahá láibbi. Maŋŋelaš lea bohčináigi, ja oaidnit movt ođđaáigásaš bohččinmašiidna bohčá gusaid. Gusaid lohku lea njiedjame Norggas, ja juohke gussa buvttada eanet mielkki go ovdal. Maŋŋel bohčima luitojuvvojit gusat guohtut. Dán oasis prográmmas háliidit čájehit ahte juohke gusas lea dihto sadji čorragis. Lea vuosttažettiin ahki ja sturrodat mii mearrida juohke gusa árvvu eará gusaid ektui čorragis. Gusat borret eanas suinniid, muhto borret maid veahá lasttaid go heive. Dálvefuođar lea dán áigge eanas silosuoidni ja álbmefuođar. Ovdalaš áigge lei dábálaš geavahit goikesuinniid dálvefuođarin. Gusain leat máŋggalágán gulahallanvuogit. Dat gulahallet lihkastagaiguin, erenoamážit beljiiguin, ja guoskamiin ja hájain. Gusat lávejit maiddái njoallut nubbi nuppi. Nu dat dikšot náhki ja gaskavuođaid eará gusaide. Dat buorránaddet ja dovddidit eará gusaide go susttašit daid oivviid. Gusa oaivvis leat hádjarávssát. Juohke gusas lea iežas hádja. Vuokságálbbit orrot sierra. Dat bibmojuvvojit láibbiin, álbmefuođđariiguin ja milkkiin. Gálbbit muollagohtet go leat nelgon. Muđui leat gusat ja vuoksát jaskadis eallit mat eai mugo ja jietnadala ihcalasaid. Gullojit eanas dušše dalle go gáibidišgohtet biepmu, go leat láhpadan eará gusaid, ja jus lea juoga vearrut. Šibitdálus leat guokte njuorat gálbbi mat leat moadde beaivvi boarrásat. Oaidnit go gussa guoddá gálbbi. Beassat maiddái oaidnit juoidá mii hárve dáhpáhuvvá dán áigge; gálbbi mii njammá mielkki eatnistis. Dál lávejit váldit gálbbiid eret etniid luhtte ovttatmanos go leat riegádan. Muhtin greikalaš báccis lea govva olbmos gii doallá vuokságálbbi. Bácci namma lea <span type="quote">"vuokságuoddi"</span>, ja lea sullii jagis 570 oKr. Greikkas leat gávdnon 8000 jagi boares bázahusat lojes elliin. Doaivut ahte olbmot bivde gusaid ja vuoksáid ovdal go dápmagohte daid. Jagi 1627 rádjái elii muhtin stuorašattot eallenálli Eurohpás man gohčodit eamivuoksán dahje eamiburrun. Vuosttaš gusat ja vuoksát maid lodjudedje, geavahuvvoje vuojánin. Muhtin báikkiin máilmmis geavahit ain dál gusaid ja vuoksáid vuojánin. Norggas dollet gusaid mielkki dihte. Mielkebiila viežžá mielkki juohke beaivvi Sørbråtenis ja doalvu dan meieriai. Doppe ráhkadit gusamielkkis čielgamielkki, skummamielkki, jogurtta, lávcca, loahppelávcca, vuostá jna. Gusaid, vuoksáid ja gálbbiid dollet maiddái bierggu dihte. Sihke biffa ja biergodáigi lea gusa dahje vuoksá biergu. Náhkis ráhkadit ges veahá viessogálvvuid, skuovaid ja biktasiid. Sullii 20 % buot gusain Norggas eai beasa goassege olggos návehis guohtut. Dat čuovvu das go dállodoallu šaddá dađistaga eambbo industriija vuollái. Boanddaid ja šibihiid lagas oktavuohta beaivválaš dilis jávká dađistaga. Ovdáneapmi lea šaddan eanemus vahágin šibihiidda. Lea buorre ahte leat mearridan lága mii dadjá ahte buot šibihat galget beassat guohtut olgun muhtin vahkuid geasset. Sandbråten dálus leat gusat livvon smirezastit. Gusas leat njeallje čoavjji, ja sáhttá suolbmudit ollu iešguđetlágán biebmošlájaid. Viđaáigge eahkes váldet gusaid návehii maŋemus bohčimii dan beaivve. Gusat ožžot vehá álbmefuođđariid ja juhkamuša ija vuostá. Gusat ja vuoksát eai oađe eambbo go moadde minuhta ain hávális. Maŋemus oaidnit vel juoidá muhtin eará návehis. Spiinnečivga <span type="quote" xml:lang="nob">"Trynte"</span> lea njáhkan gusa njiččis suoládit mielkegoaikkanasa. </p>
<p>Min šibihat</p>
<p>Oahpaheaddjebagadus—Filbmaárka 3</p>
<p>Min šibihat</p>
<p>Oahpaheaddjebagadus—Filbmaárka</p>
<p>Sávza</p>
<p>Prográmma bistá sullii 10 minuhta</p>
<p><em type="bold">Dán prográmmas fitnat álggos Sørbráten dálus Oslo lahka. Oaidnit ahte bibmet sávzzaid goikesuinniiguin leades. Dálvefuođarin lea dábálaš biebmat maiddái silosuinniiguin. Vierccas leat stuora čoarvvit, ja lea sierra rinddas. Oaidnit go sávzzat luitojuvvojit olggos guohtut gittiin. </em>Stein dállu lea maiddái Oslo lahka. Doppe bibmet sávzzaid álbmefuođđariiguin. Sávzzat galget fargga luitojuvvot várrái guohtut. Sávza lea čoraealli, ja liiko vánddardit čoran. Sávzzas lea siivo luondu, ii ge vikka dorodit eará sávzzaiguin. Eai de goit go lea buorre dilli ja viiddis orrunsadji. Sávzzat mehkot, ja nu dat gulahallet nubbi nuppiin. Muđui dat gulahallet gorut- ja beljiid lihkahallamiin ja norddadallamiin. Sávza lea heivehuvvon eallit viiddis jalgadasain. Danne lea ge sávzzas luonddus juo ahte doaibmá hui bures čoran. Oaidnu lea erenoamáš buorre. Jus olbmuin buohtastahtte, oaidná sávza liikká bures go olmmoš gii geahččá giikaniin mii lagada gávcce geardde. Sávzzat mat dolin orro jalgadasain, fuobmájedje álkit boraspiriid, ja besse báhtarit buori áiggis. Muhto jus sávzačora dattetge ii beassan báhtui, lei sávzzain iežaset vuohki movt várjalit čorraga. Sávzzat čoagganit de doahkkin. Lábbát galge siskkimusas, sávzzat daid birra ja fierccat galge ges buot olggumusas doarostit spiriid eret čorvviiguin. Boanddat leat fuobmán movt galget ávkkástallat sávzzaid vugiin čoahkkanit doahkkin. Go sávzabeatnagiin čohkkejit sávzzaid, mannet sávzzat seammáládje oktii. Nu lea dasto álki čohkket sávzzaid. Rávis vierccat lávejit leat sierra sajis. Vierccat orrugohtet veahá sierra čorragis dalle juo go leat lábbát. Giđđat lea guottet. Lea dábálaš ahte sávzzat guddet juometlábbaid, muhto sáhttet maiddái guoddit vaikko vihtta lábbá. Eadnesávza njoallu lábbáidis, ja nu gierisnuvvet guhtet guoibmáseaset. Eadni dovddiida lábbá hádjii, ja susttaša lábbá haksindihte lea go iežas láppis. Láppis šluvgiladdá seaibbi vai eadni haksá buoret. Aittošaddan láppis juhkagoahtá čázi go lea diimmu boaris. Go lea vahkku boaris álgá veahážiid mielde guohtut. Dat leat sullii jahkebeali boarrásat go sávza heaitá njamaheame. Oaidnit go šibitdoavttir lea dikšume muhtin lábbá juolggi. Matthias Grünevold lea málen <span type="quote" xml:lang="nob">"Isenheimalteret"</span> gova mas oaidnit oaffarlábbá ja ruossa. Jesus gohčoduvvui Ipmila láppisin. Biibbalis lea láppis vigiheami symbola. Boares mearkkat čájehit ahte olbmot leat sávzzaid lodjudan juo sullii 11 000 jagi áigi Iraka ja Irana rádjeguovlluin. Villa muflona lea doaivumis min dálá lojessávzzaid máddu. Maŋŋel go sávzzat leat beaskiduvvon máŋggaid duhát jagiid mielde, leat dat heaitán borgádeamis giđđat nu movt villasávza dahká. Ullu lea okta sivain manne dán áigge dollet sávzza giehtašibihin. Oaidnit go ullut mannet botninrusttegiid čađa ja šaddet ulloláigin. Muhto sávzzaid dollet dál eanas bierggu dihte. Eará riikkain, omd. Frankriikas geavahit maiddái sávzamielkki. Roqeufortavuostá lea sávzzamielkkis dahkkon. </p>
<p>Sávzzat mat guhtot olgun leat ránttohat guohtuma dáfus. Eai bora vaikko makkár biepmu, muhto válljestallet dušše njálgámus rásiid. Sávzzat leat maid hui ruovttueahccálasat. Seammá go gussa ja gáica, lea sávza maiddái smirezasti. Das leat njeallje čoavjji, ja nagoda danne suolbmudit vaikko makkár rásiid. 4</p>
<p>Min šibihat</p>
<p>Oahpaheaddjebagadus—Filbmaárka</p>
<p>Gáica</p>
<p>Prográmma bistá sullii 10 minuhta</p>
<p><em type="bold">Dán prográmmas finadit Haukelisæteris. Doppe orruba oappáš- ja vieljaš guovttos Jens ja Ingebjørg Markhus. Sudnos leat sullii 90 gáicca ja soai ráhkadeaba gáiccavuosttá olles geasi. Guđa- čiežaáigge iđđes bohtet sudno gáiccat vulos váris. Geasi áigge dat guhtot ijaid váris. </em></p>
<p>Soai addiba gohppolahki álbmefuođđariid gáiccaide. Jens bohčigoahtá gáiccaid návehis. Bohčinmašiidna bohčá máŋga gáicca hávális. Okta gáica šaddá measta muoseheapmi Jensa mielas. Gáiccat leat oainnat dakkárat mat vigget hui lahka olbmuid. Ingebjørg ráhkadišgoahtá vuosttá, vustegoahtá ovttatmano go Jens lea bohčan. Álggos njoarrá mielkki sirrenmašiidnii. Sirrenmašiidna sirre lávcca mielkkis. Lávccahismielki, láivvesmielki liekkaduvvo 38 grádai ja dasa seaguhuvvo máhku, mii lea enzyma. Máhku dahká ahte mielki juohkása ja šaddet vilges čoalttut dahje suhkkes oassi man gohčodit smarrehin. Smarrehis sáhttá ráhkadit vilges vuosttá. Smarrehat váldojuvvo eret, ja golgi oassi báhcá báhtái. Golgi oassi gohčoduvvo missun. Missu ja lávcca son vuoššá sullii vihtta diimmu. Dan son vuoššá vel golbma diimmu ovdal go šaddá albma ruškesvuostán. Go vuostá lea válmmas, fierru son dan vai čoasku. Gáiccat lávejit vuoiŋŋastallat gaskabeaiáigge go leat geargan bohčimiin. Guokte gáicca dorostallaba, dat dušše stoahkaba. Muhtin gáiccain leat čoarvvit, earáin fas eai leat. Čorvviid sturrodat čuovvu gáicca buolvvas bulvii. Jus muhtin gáiccas leat stuora čoarvvit, šaddet dan gihciide seammálágán čoarvvit. Seammáládje lea varrasiidda, bohkkáide. Gáiccat leat buorit gizzut rámaid mielde. Dain leat dakkár juolggit mat dego njammásit gitta eatnamii ja addet buori coavcci. Gáiccat gulahallet meahkumiin ja gorutlihkastemiiguin. Dovdet nuppiid gáiccaid hájas, jienas ja das makkárat leat oaidnit. Gáicačorragis lea juohke gáiccas iežas sadji ja árvu.</p>
<p>Dábálaččat leat gáiccat hui movttegat ja eallasat. Muhto dán beaivvi lea arvedálki, ja danne leat gáiccat hui šlundasat. Čužžot dušše jaska ja galbmojit. Dain lea njárbes náhkki ja danne leat hui galmmežat. Gáica lea maid smirezasti, seammá go gussa ja sávza. Das leat máŋga čoavjji ja sáhttá danne suddadit ja ávkkástallat juohkelágán šattuin. Nu movt eará smirezastiin, eai leat gáiccain ge ovda- ja čiehkabánit bajábealde. Sáltái liikojit gáiccat hui bures. Sálttis leat ávdnasat maid dat dárbbašit. Dálvet leat gáiccat návehis. Dalle dat bibmojuvvojit goikesuinniiguin ja silosuinniiguin. Ođđajagimánus álgá guottet. Gihccihat leat de leamaš gáicca čoavjjis 21 vahku ovdal go riegádit. Gáiccat lávejit guoddit guokte gihci. Dat gihccihat mat šaddet dán dálvve guddet dábálaččat juo nuppi jagi. Eadni njoallu aittošaddan čivggaidis. Dáinna lágiin dovddida čivggaidis hádjii. Njuoratgihcci njammágoahtá sullii diimmu maŋŋel go riegáda. Gáiccas lea ruoksi ja guokte njičči. Vuosttaš mielki máid ruoksi ráhkada, gohčoduvvo njuoskamielkin. Leat gávdnon 10 000 jagi boares mearkkat lojesgáiccain Irana ja Iraka rádjeguovlluin. Doaivut ahte gáica lei olbmo vuosttaš giehtašibit. Bezoargáica navdojuvvo leat dálá lojesgáicanáliid máddu. Skorpa sullos Sunnmøres leat villagáiccat maid navdet leat seamma gáicannállin go vikingaáigge gáiccat. Haukelisætheris lea Ingebjørg ain vusteme. Son bidjá vuosttá vuostálohkiide. De starggasmuvvá vuostá. Moadde beaivve geahčen váldá olggos vuosttá ja diktá vel goikat. Loahpas vel vokse vuosttá vai dat riibá guhkit. Gáiccas maiddái váldet eará osiid go mielkki. Geavahit veahá gáiccanáhkiid feará masa. Muhtimat lávejit gihccenáhkis goarrut mánáide dálvegahpiriid. Sávzzabierggu maiddái vuvdet. Das lávejit ráhkadit sáltemárffiid. Go gáiccat leat nuppes bohččojuvvon viđaáigge eahkes, luitojuvvojit dat fas várrái guohtut. Dat leat hui hilbadat jus besset šaddobealdduide ja gilvagárdimiidda. Sáhttet borrat ja billistit buot liđiid ja šattuid. Gáiccat oainnat liikojit šattuide main lea garra máistu. Danne heivejit ge gáiccat guohtut dakkár báikkiin gos olbmot eai oro nu lahka. Gáiccat borret rásiid, urbbiid, lasttaid, ruohttasiid ja vettiid. Okta dain boarraseamos gáiccain lea gáicačorraga njunnožis, go boarraseamos gáiccat dihtet buoremusat gos buoremus guohtumat gávdnojit ja gos meahcis gávdná suoji. 5</p>
<p>Min šibihat</p>
<p>Oahpaheaddjebagadus—Filbmaárka</p>
<p>Spiidni</p>
<p>Prográmma bistá sullii 10 minuhta</p>
<p><em type="bold">Dán prográmmas oaidnit spiidnedoalu guovtti šibitdálus. Vuosttaš dállu lea Sørbråten dállu Oslo lahka. Doppe lea eamehisspiidni mas leat guokte čivgga, ja dat leat olgun áidde siste. Buot njiŋŋelasspiinniid gohčodit eamehisspiidnin. Nubbo šibitdállu lea Sætra dállu Blakeris Akershusas. Dat lea stuora dállu mas leat sullii 90 spiinni. </em>Álggos oaidnit movt goappáge dálus bibmet spiinniid iđđes. Gullat maid spiinnit borret. Dat mat guhtot olgun, borret suinniid, ruohttasiid, lasttaid ja muhtin smávva ealli. Spiinnit borret sihke šattuid ja bierggu. Dábáleamos biebmu dálá spiinniide lea álbmefuođar. Álbmefuođar lea ollu gordni mii lea millejuvvon jáffun, ja veahá sallitjáfut ja suoidnejáfut. Das leat ollu minerálat ja proteiinnat. Sætra dálus besset spiinnit guohtut olgun viiddis guovllus. Njiŋŋelasspiinnit gohčoduvvojit eamehisspiidnin. Eamehisspiinnit bibmojuvvojit unna rinddážiid siste main lea sadji ovtta spiidnái. Boanda steŋge spiinniid rinddiide vai buot spiinnit ožžot seamma ollu biepmu eai ge govssahala. Sætra dálu spiinniide bidjet varas hálmma láhttái. Hálbma lea sihke buorre biebmu ja lea maiddái dimis. Nu dat várjala spiinniid julggiid. Válljonálli lea mielddisbuktán ahte mis leat dál guhkes, lossa spiinnit. Lossodaga geažil lávejit spiinnit dávjá juolggehuvvat. Sørbråten dálus besset dat guokte unna spiinnečivggaža eatniska lusa. Dat snuggaba ja moiveba eatnama njuniin. Spiinnit leat hui suorganahkes, muhto sáhkkidis eallit. Fertejit snuggat juohkediŋgga njuniin. Spiinnis lea stuora njunni. Njuni nalde lea vehá rušás, ii ge dakko gula nu bures, muhto njuni vuolde gal lea buorre gullu. Spiidni ii oainne iige gula bures, muhto dat lea buorre haksit. Spiinnit dovdet nubbi nuppi vuosttažettiin hájas. Dat merkejit hájain feara gokko, nu movt spiinnečivggat dahket prográmmas. Dat ruvvejit oaivvi hádjarávssáid geđggiid ja muoraid vuostá. Spiinnit eai bivastuva, muhto čoaskudit iežaset earáladje. Dat fieradit stánžžis. Stánži goiká ja gáhččá eret, ja duolvvat čuvvot de goike láirri mielde eatnamii. Spiinnit leat ráinnas eallit, ja daid birrasa ferte doalahit ráinnasin ja goikkisin. Spiinnit gulahallet čađat jienaiguin. Dat maiddái guoskkahallet njuniiguin nuppiid spiinniid. Nu gulahallá erenoamážit eamehisspiidni iežas čivggaiguin. Blaker dálus lea stuora latnja gos máŋga eamehisspiinni oktan čivggaiguin orrot. Lea spiinniiid luonddus juo vánddardit čoran. Varis spiinnit leat eanet oktoeallit go eamehisspiinnit. Nu movt ollu eará elliid gaskkas, lea maiddái spiinniid gaskkas dakkár ortnet ahte juohke spiinnis lea dihto sadji čorragis árvvu mielde. Boarraseamos ja stuorimus spiinnis lea eanemus árvu ja stivre eará spiinniid. Dákkár ortnet lea dehálaš gitta dilis gáržádasas go spiinnit šaddet doarrut gaskaneaset borramuša ja oađđinsaji nalde. Eamehisspiidni guoddá čivggaid vuosttaš geardde go lea jahkásaš. Dat guddet guovtte geardde jagis. Jus spiidni orošii friddjan luonddus, ráhkadivčče beasi gosa guoddá. Eamehisspiidni sáhttá guoddit gávcci gitta njealljenuppelohkái čivgga hávális. Eamehiispiidni ii njoalo čivggaidis ja juohke čivga šaddá ieš gávdnát su iežas čičči. Juohke čivga oažžu nammejahkii čičči. Go lea njammanáigi, dieđiha eadni ahte čivggat galget doamihit čičči lusa. Čivggat ruvvegohtet de njuniid čiččiid vuostá, ja nu diehtá niŋŋelas goas galgá luoitit mielkki čiččiide. Mielkki ii luoitte eará go oanehaš ain hávális. Villaspiidni lea lojes spiinni máddu. Ovdalaš áigge lávejedje bivdit villaspiinniid. Dutkit oaivvildit ahte lojes spiinnit gávdnojedje juo 9000 jagi áigi Tyrkias. Ovdalaš áigge galggai spiidni leat nu buoidi ja jorbbas go vejolaš, muhto dál galget leat guhkit ja šođbadat. Bierggus ii galgga leat beare ollu buoidi. Spiinniid njuvvet go leat sullii vihtta mánu boarrásat. De leat sullii čuođi kilo losu. Spiinniid dollet dál eanas biergobuvttadeami váste. Spiinniin oažžut ollu buriid borramušaid. Spiinebuoidi, spiinnesylta, čielgečaskasat ja čoarbbealdeahkit bohtet spiinnis. Bidjet maiddái spiinnebierggu márffiide. Spiinni náhki lávejit maiddái veahá geavahit readjuide, veaskkuide ja suorbmafáhcaide. Spiinneguolgga lávejit ges bidjat málagušttáide. Dáláš spiidnedoallu ii leat heivehuvvon spiinni luonddu mielde. Eamehisspiidni ii beasa omd. ráhkadit beasi go galgá guoddit, muhto galgá guoddit gársanis spiinneviesu gáržadasas. Ii ge spiinniin leat dán áigge šat láttu dahje stánži gos besset fieradit,ii ge eanan man besset snuggat,nu movt livččii lunddolaš daidda. Danne šaddá ge dávjá ahte spiinnit láittasvuođas gáskkašišgohtet ja dorostallet nubbi nuppiin. Ođđa láhka cealká ge ahte buot spiinnit galget beassat luovos vázzit jagi 2000 rájes. 6 </p>
<p>Min šibihat</p>
<p>Oahpaheaddjebagadus—Filbmaárka</p>
<p>Vuonccis</p>
<p>Prográmma bistá sullii 10 minuhta</p>
<p><em type="bold">Sørbråten dálus leat njealljenuppelohkái vuoncánjiŋŋelasa ja guokte vuoncávarrasa. Nubbi varis lea vuoncáid hoavda. Lea dábálaš ahte juohke vuoncávarrasis leat njeallje gitta logi vuoncánjiŋŋelasa mat dego gullet dasa. </em>Vuoncát čuggot eatnama ja ohcet borramuša measta olles beaivvi. Dain leat buorit čalmmit, ja oidnet álkit goal ain lea borahahtti biebmobihttá. Álggos čuggestallet vuoncát julggiiguin, de njuniin. Vuoncát borret ruonas šattuid, urbbiid, gortniid, divrriid ja máđuid. Dat gohčoduvvojit buotborrin, danne go borret nu ollu biebmošlájaid. Go vuonccis gávdná biebmobihtá, dieđiha eará vuoncáide. Stuora biebmobihtáid mollejit smávisin smávvageađggážiiguin. Boarraseamos vuoncávaris lea vuoncádoahki hoavda. Das lea čáppa hárji ja gáibbevuoldiehpit. Hárjjiin sáhttet leat vaikko makkár hámit. Vuoncáin leat guokte vuogi movt buhtistit uvjjaid ja dolggiid. Dat ruvvejit dolggiide buoiddi mii lea dolgemáddagiin. Buoidi doallá dolggiid goikkisin ja ráinnasin. Dat maiddái fieradit sádduin ja ruvvejit sádduiguin sojiid vuolde ja dasto savdnjilit sádduid eret gorudis. Duolvvat, parasihtat ja boares buoidi báhcet sádduide, ja vuonccis lea de ráinnodan. Vuoncát gulahallet jietnadallamiin. Fágaolbmot geat leat dutkan vuoncáid, oaivvildit ahte vuoncáin leat 30 iešguđetlágán jiena maiguin gulahallet. Go vuoncát galget monnet, mannet dat iežaset besiide. Go leat bidjan moni, jietnadallet erenoamáš vuogi mielde, dego livčče čuorvume: "Lean guoddán moni! Lean guoddán moni!" Vuoncát mat besset vánddardit friddjavuođas, mannet jámmadit beassásis guoddit moni. Go leat guoddán 10- 15 moni, lállet moniid sullii 21 beaivvi. Vuonccis sáhttá gulahallat vuoncáčivggain mii lea moni siste. Go čivggat leat šaddan, álget ovttatmano čuvvodit eatniset. Vuonccis láve čiehkat čivggaidis sojiid vuollái amaset galbmot. Dán áigge eai lále šat vuoncát moniid. Dál bidjet moniid lállinmašiidnii. Dán áigásaš vuoncát eai leat hárjánan lállit monniid, eai ge olle goassege dan dássái go leat gártan lállinnáre monit. Dat guddet sullii ovtta moni beaivvis. Go vuoncávaris biškkáda, lea dat merkeme iežas eanabihtá, dahje reviirra. Oaidnit ja gullat go beallešattot varis geahččala biškut gilvvus nuppiin vuoncávarrasiin. </p>
<p>Boarraseamos mearkkat lojes vuoncáin leat gávdnon Kiinnas. Dutkit oaivvildit ahte olbmuin leat leamaš lojesvuoncát juo 6000 jagi dás ovdal. Boares bázahusat čájehit ahte olbmot geavahedje álggos vuoncáid gilvvohallamiidda. Bankivivuonccis, mii lea unna lottáš India juŋgelis, lea dálá lojesvuoncáid máddu. Ovdalaš áigge lei dábálaš ahte juohke dálus lei unna vuoncádoahkáš šiljus. Nu ii leat dál šat. Ođđaáigásaš vuoncádoallu lea šibitdoallu mii lea eanemus industriia málle mielde hábmejuvvon. Fabrihkkavuoncát eai beasa eallit nu movt daidda livččii lunddolaš ja movt livččii daidda buoret. Oaidnit ahte dat vigget čuggestallat borramušaid, seammáládje go Sørbråtena vuoncát dahket. Vuoncát orrot unna rinddážiid siste dassážii go leat 5-6 vahku boarrásat. De dat njuvvojuvvojit. Earret moniid, borrat mii ollu vuoncáčivgga ja vuoncábierggu. Sandbråtena vuoncáin gal lea ollu buoret dilli go fabrihkkavuoncáin. Dat besset vel nohkestit nai oktii beaivet. Eahkes dat mannet vuoncávissui idjii. 7</p>
<p>Min šibihat</p>
<p>Oahpaheaddjebagadus—Filbmaárka</p>
<p type="listitem">Bargobihttáevttohusat</p>
<p type="listitem">- Vuosttaš prográmmas oaidnit heastta geaseheame muoraid vuovddis. Heastta geavahit maiddái ollu     eará bargguide. Dihtet go oahppit makkár bargguide vel geavahit heastta?  Leat go sin váhnemiin     dahje ádjáin ja áhkuin leamaš heasta? Jus sis lea leamaš, makkár bargguide geavahedje sii heastta?</p>
<p type="listitem">- Prográmmas mii lea heastta birra, oaidnit ponni go čuoččaha julggiid nala maŋŋel go lea fieradan      eatnamis. Prográmmas gusa birra, oaidnit ges movt gussa čuoččaha julggiid nala maŋŋel go lea      livvadan. Heasta čuoččaha álo seamma vuogi mielde. Gussa maiddái čuoččaha álo seammáládje.     Oidnet go oahppit erohusa gusas ja heasttas dán dáfus?  Leat go eará  lihkastagat mat leat juohke     šibitšlájas sierralágánat, omd. movt lihkadit, borret ja juhket, livvadit, ođđet, vázzet ja ruhttet.</p>
<p type="listitem">- Eanas šibihiin dáin prográmmain leat dihto sajit čorragiin ja dohkiin, mii čájeha šibiha árvvu čorragis     eará šibihiid ektui. Manne lea nu? Orru go lunddolaš ahte elliid gaskkas lea dákkár ortnet? Lea go     olbmuid gaskkas dákkár ortnet?</p>
<p type="listitem">- Sávzzat ja gáiccat leat lagas "fulkkežagat " ja leat maiddái seammásullásaččat. Makkár     ovttalágánvuođat leat sávzzas ja gáiccas. Mii earuha dán guovtti ealli?</p>
<p type="listitem">- Šibihiid bibmet álbmefuođđariiguin, silosuinniigin ja goikesuinniiguin. Mii lea erohus silosuinniin ja     goikesuinniin? Mii lea álbmefuođar?</p>
<p type="listitem">- Prográmmain oaidnit ahte muhtin šibihiin lea heajos dilli. Dat eai beasa lunddolaččat eallit ja oaidnit     ahte šibihat biidnahuvvet. Dat guoská erenoamážit spiinniide ja vuoncáide. Ságastallet lea go riekta     vajálduhttet šibihiid dárbbuid vai olbmot ieža ožžot borramuša hálbbimus lági mielde.</p>
<p type="listitem">- Prográmmas sávzza birra oaidnit go ullu šaddá láigin. Movt ráhkadit láiggi dán áigge? Movt dolin     ráhkadedje láiggi?</p>
<p type="listitem">- Ollu biebmogálvvut leat gusamielkkis ráhkaduvvon. Movt ráhkadit jogurtta? Movt mielkkis ráhkadit     vuoja ja vuosttá? Mii lea erohus mielkkis ja lávccas? Maid vel ráhkadit mielkkis meierias?</p>
<p type="listitem">- Movt doaibmá smirezasti elliid čoavji? Čájet gova mas leat njeallje čoavjji ja čilge movt biebmu     manná čovjjiid čađa.</p>
<p type="listitem">Filmmaid luoikkaheapmi Sámedikki Oahpahusossodagas  Skuvllat ja oahpahusásahusat mat oahpahit sámegielas dahje sámegillii sáhttet luoikkahit filmmaid Sámedikki  Oahpahusossodags.Maiddái mánáidgárddit main leat sámi mánát. TV-prográmmaid luoikamii leat dihto eavttut. Čuovvovaččat sáhttet oahpahusa várás luoikkahit tv-prográmmaid:</p>
<p type="listitem">Vuođđoskuvllat ja joatkkaskuvllat mat oahpahit sámegielas ja mat gullet gielddaide mat leat soahpamuša    dahkan <span type="quote">”Soahpamuš  sáddejuvvon oahpahusprográmmaid báddema ja geavaheami birra”</span>, fierpmádagaiguin     NORWACO, NRK ja TV2.</p>
<p type="listitem">Norgga beale sámi mánáidgárddit</p>
<p type="listitem">Ruota ja Suoma beale vuođđoskuvllat mat oahpahit sámegiela</p>
<p type="listitem">Sámi allaskuvlla studeanttat</p>
<p><em type="bold">Luoikkahanáigi </em>Luoikkahanáigi: 4 vahkku . Nuvttá luoikan Diŋgon: Sámedikki Oahpahusossodat </p>
<p><em type="bold">Jus háliidat oastit </em>Girjjiid ja eará prentejuvvon oahpponeavvuid, jietnabáttiid ja CD:id sáhttá girjegávppiin oastit. Oahpahusfilmmaid vuvdet filbmabuvttadeaddjit dahje sin vuovdinásahusat. Sámediggi sáhttá tv-prográmmaid kopiijaid vuovdit golu vástesaš máksui, muhto dušše oahpahusáigumušaide ja daidda geaidda lea lohpi luoikat, geahča kapihttala <span type="quote">”Gii sáhttá luoikkahit”</span> vuolde. Dušše daid videoprográmmaid maid NRK dahje TV2 lea buvttadan sáhttá oastit Oahpahusossodagas. Filmmaid maid Norsk filminstitutt lea buvttadan, sáhttá diŋgot Norsk film:as. </p>
</body></document>
