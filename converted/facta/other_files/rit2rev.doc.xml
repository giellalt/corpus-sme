<document xml:lang="sme" id="no_id"><header><title>Tromssa guovlobuohcceviessu</title><genre code="facta"/><author><unknown/></author><translator><person firstname="Rolf" lastname="Olsen" sex="unknown" born="" nationality=""/></translator><translated_from xml:lang="nob"/><year>2006</year><publChannel><publication><publisher>UNN</publisher></publication></publChannel><wordcount>500</wordcount><conversion_status type="standard"/><availability><free/></availability><submitter name="Børre Gaup" email="boerre.gaup@samediggi.no"/><multilingual><language xml:lang="nob"/></multilingual><origFileName>RIT2REV.doc</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.6 $; common.xsl  $Revision: 154948 $; </version></header><body><p xml:lang="nob">GUOVLLUBUOHCCIVIESSU ROMSSAS</p>
<p>Leasmedávddaid ossodat</p>
<p>Pasieanttaide diehtun 1994</p>
<p xml:lang="nob"><em type="italic">PENICILLAMIN </em></p>
<p>(Cuprimin)</p>
<p>Sátni Penicillamin boahtá sánis Penicillin (danne dakkár namma), muhto das ii leat ávki infekšuvnnaide, nugo Penicillinnas.</p>
<p>Penicillamin lea leamaš geavahusas lađasleasmmi dálkkodeamis jagi 1965 rájis. Penicillamin geavahuvvo vai heađuštivččii dávdda ovdáneames ja váidudivččii dávdda doaibmamiid (lađasbohtanemiid, bákčasiid ja stirdumiid).</p>
<p>Sullii 2/3 oassi pasieanttain ožžot ávkki dálkkodeamis, muhto 1/3 oassi ii oaččo makkárge ávkki dahje dat ferte heaittihuvvot liigesivaid geažil. Dán dálkasa ii sáhte geavahit bákčasiid váidudeaddji dálkkasin.</p>
<p>Váikkuhus boahtá veahážiid mielde, ja oidnosii easkka go dálkkodeami guhkkodat lea gaskal mánu ja 6 mánu. Dađibahábut ii leat vejolaš ovddalgihtii cealkit guđet pasieanttat buorránit dálkkodeami geažil, dahje geat das ožžot liigesivaid. Go buorráneapmi ii vuhttogoađe maññil go lea 6 manu čađahan dálkkodeami, de dábálaččat ii ávkkut joatkit.</p>
<p><em type="italic">Dálkkodanplána </em>: </p>
<p>Cuprimin tableahtat leat 125 ja 250 mg stuoru. Lea čájehuvvon ahte leat unnit liigesivat jos tableahttameari lasiha viehka gulul.</p>
<p>Dávjjimusat dat mearkkaša 125 mg sturrosaš lasáhusa juohke 4. vahku. Dušše erenoamáš oktavuođain geavahuvvo beaivválaš dálkkasmearri mii lea stuorát go 750 mg.</p>
<p>Jos dávda váidu dálkkodeami botta, de dađistaga geahččalit unnidit dálkkasmeari dasságo oaidná makkár unnimus dálkkasmeari pasieanta dárbbaša váidudan dihtii dávdda. Lea vejolaš geavahit Penicillamin máñga jagi.</p>
<p><em type="italic">Lea hui dehálaš </em><em type="italic">ahte ii bora eambbo tableahtaid go doavttir lea mearridan </em>. Mađi stuorát dálkkasmearri beaivái, dađi stuorát vejolašvuohta lea oažžut liigesivaid. Ii veahket dávdda vuostá borrat lasi tableahtaid jus leat ollu bákčasat, go tableahtat eai ávkkut bákčasiid vuostá, ja maiddái dan dihte go dan váikkuhus dihttogoahtá easkka go guhkes áigi lea gollan. </p>
<p>Dat Cuprimin-tableahtat mat leat mearriduvvon dutnje dálkkasin, leat oaivvilduvvon dušše dutnje ja du dávdii, ja daid it galgga goassege addit eará pasieanttaide.</p>
<p>Dálkkodan áiggi iskkaduvvo pasieanta sullii juohke mánu. De iskojuvvo lea go dálkkas váikkuhan dávdii, ja lea go pasieanta ožžon liigesivaid mat sáhttet dagahit ahte lea bággu heaittihit dálkkodeami juogo ollásit dahje muhtun áigái.</p>
<p>Dálkkasmearri sáhttá muddejuvvot dáin iskkademiin. Dát tableahtat eai leat unohasat čoavjái. Dat njammasit buoremusat čoliin jos daid borrá beannot diimmu dahje 2 diimmu maññil og lea boradan.</p>
<p><em type="italic">Liigesivat: </em></p>
<p>Sullii 25 % pasieanttain sáhttet ihtaluddat, muhto ihtaluddan dávjá jávká go dálkkasmearri unniduvvo. Muhtumat sáhttet nu ihtaluddat ahte ferte heaittihit dálkkodeami. Muhtun pasieanttat sáhttet fuomášit ahte sii eai šat dovdda smáhkaid nu bures ja biepmus orro metállasmáhkka. Smáhkka buorrána dábálaččat moatti mánu maññá, vaikko dálkkodeapmi joatká. Muhtun pasieanttain gákkaha váimmu, gaskkohagaid vuovssiha ja borranmiella hedjona.</p>
<p>Sáhttet maid čuovvut liigesivat mat čuhcet monnimuččaide, nu ahte guččas lea vielgadasávnnas (proteiidna). Diekkár liigesivat eai leat nu dávjá. Dat ii álo mearkkaš ahte dálkkodeapmi heaittihuvvo, go gučča vielgadasávdnasa mearri dat mearrida, lea go dan veara joatkit dálkkodeami.</p>
<p>Losit liigesivat leat dakkárat, go varraseallat ja varraduolbbut eai šatta nu bures go galggašedje, ja dálkkodeapmi dan geažil ferte heaittihuvvot.</p>
<p>Diet mañemus namahuvvon liigesivat sáhttet boahtit oidnosii infekšuvnnaid dahje vardimiid hámis. Berre dakkaviđe dieđihit dálkkodeaddji doaktárii jos pasieanta oažžu febera dahje alit dielkkuid liikái. Maiddái de berre dieđihit doaktárii jos liiki dahje čalmmit fiskkodišgohtet (fiskes dávda).</p>
<p xml:lang="nob">____________________________</p>
<p>Dát čálalaš rávvagat leat lassin njálmmálaš rávvagiidda maid du doavttir ja buohccidivššár addiba dutnje go don leat revmáhtalaš (leasmedávda) ossodagas.</p>
</body></document>