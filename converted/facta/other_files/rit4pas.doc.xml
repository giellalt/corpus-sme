<document xml:lang="sme" id="no_id">
  <header>
    <title>Diehtun buohcciide, guđet geavahit methotreaxate dálkkasin lađasleasmmi ja eará leasmedávddaid vuostá</title>
    <genre code="facta"/>
    <author>
      <unknown/>
    </author>
    <translator>
      <person firstname="Rolf" lastname="Olsen" sex="unknown" born="" nationality=""/>
    </translator>
    <translated_from xml:lang="nob"/>
    <year>2006</year>
    <publChannel>
      <publication>
        <publisher>UNN</publisher>
      </publication>
    </publChannel>
    <wordcount>579</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="boerre.gaup@samediggi.no"/>
    <origFileName>RIT4PAS.doc</origFileName>
    <metadata>
      <uncomplete/>
    </metadata>
    <version>XSLtemplate  1.9 ; file-specific xsl  $Revision: 1.6 $; common.xsl  $Revision: 154948 $; </version>
  </header>
  <body>
    <p>Diehtun pasieanttaide geat geavahit methotreaxate dálkkasin lađasleasmmi ja eará leasmedávddaid vuostá</p>
    <p>*********************************************************************</p>
    <p>
      <em type="italic">Mii lea methotrexate? </em>
    </p>
    <p>Methotrexate lea ávnnas mii váikkuha máŋgga láhkai rupmaša seallaide, mađi mielde dálkkasmearri lea. Stuorra mearri methotrexate goddá seallaid, unnibuš mearri geahpeda vulššiid.</p>
    <p>Methotrexate vuvdojuvvo guovttelágán namas: <span type="quote">"Methotrexate"</span> dahje "Emthexate".</p>
    <p>
      <em type="italic">Masa geavahuvvo methotrexate? </em>
    </p>
    <p>Stuorra mearis ávnnas geavahuvvo iešguđetlágan borasdávdašlájaid vuostá. Arvat unnibuš mearis methotrexate geavahuvvo máŋgga iešguđetlágan vuolšás leasmedávddaid dálkkodeamis. Erenoamážit dat geavahuvvo lađasleasmmi vuostá.</p>
    <p><em type="italic">Makkár erohus lea das go geavahuvvo borasdávdda vuo </em><em type="italic">stá, ja das go geavahuvvo leasmedávddaid vuostá </em>? </p>
    <p>Seallamirkon (go olbmos lea borasdávda) methotrexate dábálaččat cirggastuvvo varrasuonaide 1000 ja 2000 mg sturrosaš mearis. Go olbmos lea lađasleasmi, de son eanaš geavaha tableahtaid, ja mearrin dalle lea gaskal 5 ja 25 mg <em type="italic">oktii </em>vahkkui. </p>
    <p><em type="italic">Mo geavahuvvo methotrexate go olbmos lea lađasleasmi </em>? </p>
    <p>Methotrexate lea tableahtaid hámis 2,5 mg. stuoru. Dábálaččat dálkkodeapmi álgá 7,5 mg sturrosaš dálkkasmeriin, nammalassii 3 tableahtain, ja pasieanta borrá buot tableahtaid oktanaga dihto beaivvi oktii vahkkui. Tableahtaid galgá borrat biepmu mielde. Go leat gollan moadde vahku dahje mánut ge, de dan dálkkasmeari lea vejolaš juogo lasihit dahje unnidit, dan mielde mo dálkkas lea váikkuhan dávdii. Dat ferte dahkkojuvvot ovttasráđiid doaktáriin.</p>
    <p>Lea buoremus borrat daid tableahtaid eahkedis. Jos nuppe beaivvi álgá váimmu gákkahit veaháš dahje lea unohisvuođa dovdu, de soaitá leat buoret juohkit dálkkasmeari guovtte sadjái. Dalle pasieanta borrá tableahtaid juohke 12. diimmu. Jos ain gákkaha váimmu, de lea tableahtaid sadjái vejolaš bidjat methotrexate njuolga varrasutnii.</p>
    <p><em type="italic">Man dávjá lea dárbu fitnat doaktára luhtte </em>? </p>
    <p>Vuosttaš 2 mánu berre fitnat doaktára dárkkisteamis juohke nuppi vahku. Dasto oktii mánnui. Go leat gollan gaskal 6 ja 8 mánu, de lea dábálaččat doarvái ahte pasieanta iskojuvvo juohke nuppi mánu.</p>
    <p><em type="italic">Goas varraiskosat galget váldojuvvot </em>? </p>
    <p>Dan rájes go pasieanta borai tableahtaid, berrejit gollat 2 dahje 3 beaivvi ovdal go varraiskkus váldojuvvo, danin go tableahtat váikkuhit varraiskkadeami bohtosii moadde beaivvi maŋŋá tableahtaid borrama.</p>
    <p><em type="italic">Manne varraiskosat galget váldojuvvot </em>? </p>
    <p>Varraiskosat leat <span type="quote">"sihkarvuođa dáhkádus"</span>, ja dat váldojuvvojit erenoamážit iskan dihtii leat go šaddamin liigesivat, muhto maiddái dárkkistan dihtii mo dálkkas váikkuha dávdii.</p>
    <p><em type="italic">Galgá go gužžaiskkus buktojuvvot </em>? </p>
    <p>Ii juohke háve gal. Methotrexate dagaha hui hárve liigesivaid monnimuččaide.</p>
    <p><em type="italic">Makkár liigesivat sáhttet boahtit </em>? </p>
    <p>Eanas olbmot eai oaččo dálkasis liigesivaid.</p>
    <p>Sii guđet ožžot liigesivaid, mearkkašit dan nu ahte gákkaha váimmu ja dovdu unohisvuohta dakka maŋŋil tableahttaborrama. Dat ii leat váralaš. Muhtumat sáhttet ihtaluddat dahje oažžut ihtaluddamiid šliivecuoccaide. Muhtumiin unnu vilges varraseallaid ja varraduolbbuid lohku. Hárve dat sáhttá dagahit infekšuvnna dahje vardimiid.</p>
    <p>Hui hárve sáhttá muhtunlágan vuolši (inflamašuvdna) šaddat geahppáide dahje vuoivasii. Sáhttá maid hui hárve ihtit vuoivasii hávvesadji (fibrosa). Ii leat šat dárbu váldit vuoivasis liikegođusiskosa (biopsiija), go geavaha dálkasa dábálaš dilis.</p>
    <p><em type="italic">Makkár dávdamearkkat ja ihtagat sáhttet liigesivaide leat mearkan </em>? </p>
    <p>Geahča bajábeal teakstaoasis. Muđui olmmoš galgá mannat doaktára lusa jos orru leamen <span type="quote">“buohcci”</span>, ii ge dieđe manin. Go olmmoš ii dieđe manne son guorsá ja vuoigŋá lossadit, de berre suonjargovva váldojuvvot su geahppáin nu fargga go vejolaš.</p>
    <p>
      <em type="italic">Mo váikkuha methotrexate borramii ja juhkamii? </em>
    </p>
    <p>Buohcci sáhttá borrat buotlágan biepmuid, ja juhkat visot maid háliida, muhto ii alkohola. Buoremus lea ahte ii oba máiste ge alkohola (vuollaga, viinni, buolliviinni). Jus juhká alkohola, de ferte máistet <em type="italic">hui unna meará </em><em type="italic">žiid </em>. Muđui dat sáhttá čuohcat unohasat vuoivasii. </p>
    <p><em type="italic">Makkár dálkasiid berre garvit go geavaha methotrexate </em>? </p>
    <p>Acetylsalinculsyre (Disprila, Albyla, jna.) probencid (Probecid), sulfametoxazol-trimetoprim (Bactrim, Eusaprim, Trimetoprim-Sulfa).</p>
    <p><em type="italic">Sáhttá go ol </em><em type="italic">mmoš oažžut máná, go geavaha methotrexate </em>? </p>
    <p>Mána gal sáhttá oažžut, muhto ráva lea ahte methotrexate geavaheami botta berre sahkaneapmi hehttejuvvot. Sivva lea ahte mii dássážii diehtit menddo unnán dan birra mo dat čuohcá ohkái.</p>
  </body>
</document>
