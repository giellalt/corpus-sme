<document xml:lang="sme" id="no_id"><header><title>BUOHCCIDIEĐÁHUS </title><genre code="facta"/><author><unknown/></author><translator><person firstname="Rolf" lastname="Olsen" sex="unknown" born="" nationality="NO"/></translator><translated_from xml:lang="nob"/><year>2006</year><publChannel><publication><publisher>UNN</publisher></publication></publChannel><wordcount>390</wordcount><conversion_status type="standard"/><availability><free/></availability><submitter name="Børre Gaup" email="boerre.gaup@samediggi.no"/><multilingual><language xml:lang="nob"/></multilingual><origFileName>RIT3PAS.doc</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.6 $; common.xsl  $Revision$; </version></header><body><p xml:lang="nob">DIEHTUN PASIEANTTAIDE “SANDIMMUN" DÁLKASA BIRRA</p>
<p xml:lang="nob">MAKKÁR LIIGESIVAID SÁHTTÁ DÁLKASIS OAŽŽUT?</p>
<p>Buot dálkasiin sáhttá oažžut juogalágán liigesivaid. Mađi stuorát dálkkasmearri, dađe dábáleabbo lea ahte liigesivat bohtet. Dábálaččat eai leat liigesivat mat čuvvot nu vearrát, ja geahppánit dađistaga go dálkkasmearri unnu. Vaikko don vel oččošit ge liigesivaid, de lea dehálaš ahte it ieš goassege nuppástahte iežat dálkkasmeari. Háleš doaktáriin váivviid birra.</p>
<p>Dás vulobealde čilgejuvvojit liigesivat mat sáhttet čuožžilit, go immunheadjudeaddji dálkasiiguin dálkkoduvvo. Dáid dieđuid vuođđun leat vásihusat 100.000 náre pasieanttaid dálkkodeamis. Don sáhtát vásihit muhtun dáid dávdamearkkaid.</p>
<p xml:lang="nob">OPPALAÓ LIIGESIVAT</p>
<p>Immunheadjudeaddji dálkasat stuorrudit infekšuvdnavára. Buohkat dihtet ahte bakteriijat sáhttet dagahit háviide infekšuvnnaid, ja geahpessiva. Dan lea vejolaš dálkkodit ruovttubáikkis (omd. hávvevuoidasiin mii goddá bakteriijaid) dahje antibiotihkain (penicillin js.). Don oaččut maid álkibut virusdávddaid maid ferte dálkkodit. Dat dagahit dakkár dávdamearkkaid go omd. njálbmeháviid ja bavssaháviid, febera, rašes čoddaga ja gosahaga. Sáhtát maid oažžut guopparinfekšuvnnaid njálbmái. Dan olmmoš fuomáša, go raššu čotta, ja njuokčamii ja njillui sáhttá ihtit vilges njoađvi.</p>
<p>Dálkkas maid borat, hearkuda liikki, erenoamážit beaivváža vuostá. Dieđus ášši lea ahte beaiveboaldin lasiha borasdávdda oažžuma vára liikái. Dan don erenoamážit fertet váldit vuhtii, ja muitalit doaktárii jos liiki nuppástuvvagoahtá.</p>
<p xml:lang="nob">SANDIMMUN - LIIGESIVAT</p>
<p>Dan logi jagis go Sandimmun lea leamaš geavahusas, leat ožžon eanet ja eanet dieđuid dan birra mo dan dálkasa lea buoremus geavahit. Unnibuš dálkkasmearit ja dárkilis ja jámma dárkkisteapmi ahte geavahuvvo rievttes dálkkasmearri, lea buktán áigái buoret dálkkodeami.</p>
<p>Dálkkodeapmái lea deháleamos váttisvuohta dat ahte Sandimmun čuohcá unohasat monimuččaid doaibmamii.</p>
<p>Gávnnahan dihtii lea go nu, de fertejit iskat vara. Earret eará iskojuvvo kreatinin. Sandimmun sáhttá dagahit menddo stuorra kreatininmeari, erenoamážit go stuorra dálkkasmearit addojuvvojit. Jos mearit unniduvvojit, de monnimuččat doibmet buorebut, ja kreatininmearri unnu.</p>
<p>Okta dábáleamos liigesivain lea dat ahte amadadjui ja rupmaša bajit osiide šaddet guolggat. Dan lea álkimus oaidnit dastá maŋŋelaš transplantašuvnna, ja dat geahppána dađistaga go dálkkasmearri unniduvvo.</p>
<p>Sandimmun sáhttá dagahit dan ahte šaddet eambbo alŋŋat. Muhto dat lea viehka hárve, dan dihte go odne geavahit unna dálkkasmearážiid. Pasieanta sáhttá maid vásihit ahte gieđat doarggistišgohtet veaháš go geavaha stuora Sandimmun-meriid. Muhtun pasieanttat vásihit dan ge ahte čorbmavuođut ja juolgelábit liekkistit, erenoamážit go Sandimmun biddjojuvvo njuolga varrii.</p>
<p>Dálkkodeapmi sáhttá čuohcat vuoivasa doaibmamii ja dainna lágiin addit du vuoivvasiskkademiin stuorát mihtu. Dan oaidná varraiskkademiin, ja dáhpáhuvvá erenoamážit stuorra dálkkasmeriid oktavuođas. Go dálkkasmearri unniduvvo, de diet liigesivva unnu.</p>
<p>Dát čilgehus lea váldon čállagis <span type="quote" xml:lang="nob">“ Etter transplantasjoner”</span> maid Sandoz Pharma lea almmuhan jagis1991.</p>
</body></document>
