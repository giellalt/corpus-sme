<document xml:lang="sme" id="no_id">
  <header>
    <title>Diehtu vuodjan- ja heaggagádjunoahpahusa birra skuvllas Váhnemiidda/fuolaheddjiide</title>
    <genre code="facta"/>
    <author>
      <unknown/>
    </author>
    <wordcount>513</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://svommedyktig.no/globalassets/illustrasjoner/informasjon-til-foreldre_samisk.pdf</origFileName>
    <parallel_text xml:lang="eng" location="svommeopplaering.pdf"/>
    <parallel_text xml:lang="nob" location="svommeopplaering.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Diehtu vuodjan- ja heaggagádjunoahpahusa birra skuvllas</p>
    <p>Váhnemiidda/fuolaheddjiide</p>
    <p>Manne mu mánná galgá oažžut vuodjan- ja heaggagádjunoahpahusa?</p>
    <p>Oahpahusa ulbmil lea ahte du mánná šaddá oadjebas čázis, gáttis ja čázi alde. Mánná galgá máhttit vuodjat ja máhttit gádjut sihke iežas ja earáid.</p>
    <p>Buorit vuodjan- ja heaggagádjungálggat addet du mánnái vejolašvuođa leat mielde somás ja sosiála čáhcedoaimmain astoáiggis, nugo vuojadit ovttas ustibiiguin ja bearrašiin, dahje lihkadan- ja hárjehallandoaibman.</p>
    <p>Maid mu mánná galgá oahppat?</p>
    <p>Vuođđoskuvlla áigge galgá mánná hárjánit čáhcái ja máhttit vuodjat iešguđet teknihkain sihke čáhceoaivvis ja čázi vuolde guhkit gaskkaid. Mánná galgá maiddái máhttit gohččut veahki, gádjut iežas ja máhttit heaggagádjuma čázis. Nu čuožžu lášmmohallanfága oahppoplánas.</p>
    <p>2017 čavčča rájes lea skuvla geatnegahtton sihkkarastit ahte du mánná máhttá vuodjat 4. luohká maŋŋá.</p>
    <p>Maid mearkkaša máhttit vuodjat?</p>
    <p>Du mánná máhttá vuodjat go sáhttá gahččat čiekŋalassii ja de vuodjat 100 m čoavjji alde ja vuojadettiin buokčalit ja viežžat áđa gieđaiguin, bisánit ja vuoiŋŋastit 3 minuhta (govddodit čoavjji alde, geahččat birrasis, jorrat, govddodit čielggi alde), ja de vuodjat 100 mehtera čielggi alde ja beassat gáddái.</p>
    <p>Mo áigu skuvla árvvoštallat máhttá go mu mánná vuodjat?</p>
    <p>Skuvla lea geatnegahtton geavahit čieža bákkolaš hárjehusa kártet máhttá go mánná vuodjat. Dáid namma lea <span type="quote">«bákkolaš gálgageahččaleapmi»</span>. Hárjehusat galget leat oahpahusa oassin, ii ge daid galgga čađahit oktan geahččaleapmin.</p>
    <p>Hárjehusat álget vuos álkimus hárjehusain ja de šaddet váddásat ahte váddásat. Čihččet ja maŋimuš bákkolaš hárjehusas kártejit máhttá go du mánná vuodjat.</p>
    <p>Mo mun sáhtán veahkehit?</p>
    <p>Váhnemin/fuolaheaddjin leat máŋga ášši maid sáhtát dahkat oahpahit iežat máná vuodjat. Divtte máná stoahkat riššus, lávggodangáris ja basadangáris bearráigeahču vuolde. Divtte máná hárjánit oažžut čázi ámadadjui ja oahpat su bossut bulljarasaid sihke njálmmiin ja njuniin (omd. <span type="quote">«dál moai stohke mohtorfanas»</span> dahje <span type="quote">«dál moai vušše buđehiid»</span>). Dađistaga sáhttibeahtti hárjehallat geahččat čázi vuolde (dáidet go botnis leat ártnat?). Hárjehalli máná leavttuin.</p>
    <p>Muhtun mánát leat maiddái mielde vuodjankurssas, mannet vuojadanhállii dahje sáttogáddái, astoáiggis. Dát sáhttá maiddái váikkuhit positiivvalaččat dasa ahte mánná oadju čáhcái ja dađistaga oahppá vuodjat maiddái.</p>
    <p>Dasa lassin livččii buorre jus dii ruovttus hárjehallabehtet molssodeapmái. Ahte mánná ieš máhttá nuoladit, čorget iežas biergasiid ja eandalii máhttá rišodit ja basadit bures, lea dehálaš. Dát seastá áiggi molssodanlanjas ja addá eanet áiggi čázis leat ja oahpahussii.</p>
    <p>Mo dáhpáhuvvá ieš vuodjan- ja heaggagádjunoahpahus?</p>
    <p>Skuvllat organiserejit oahpahusa iešguđet láhkai, muhto lea dábálaš ahte gánddat ja nieiddat vuojadit ovttas, muhto rišodit sierra. Nuoramus ohppiin lea áinnas ollesolmmoš, seamma sohkabealis, mielde molssodanlanjas.</p>
    <p>Lea maiddái dábálaš ahte oassi oahpahusas dáhpáhuvvá olgun. Sivvan dasa lea, ahte mánát galget háhkat máhtu ja gálggaid mo sii galget vánddardit oadjebasat čázis, gáttis ja čázi alde.</p>
    <p>Gáibiduvvo ahte oahpahustiimmain lea álo okta oahppan oahpaheaddji mielde. Son dahje sii geat galget oahpahit ohppiid, fertejit maiddái máhttit vuodjat ja heaggagádjuma. Skuvla lea geatnegahtton doallat buriid sihkkarvuođarutiinnaid oahpahusas, vai du mánná áimmahuššojuvvo bures, sihke áldásis ja olgun.</p>
    <p>Oahppi vuoigatvuohta</p>
    <p>Jus máná, dahje du/dudno váhnemin/fuolaheaddjin, mielas ii oro son oažžumin doarvái buori vuodjan- ja heaggagádjunoahpahusa, de sáhttibehtet váidit rektorii. Jus váidda ii vuhtiiváldo, de sáhttibehtet váldit oktavuođa Fylkkamánniin. Fylkkamánni kantuvra dat bearráigeahččá gieldda ja skuvlla.</p>
    <p>Gii mu gažaldagaide sáhttá vástidit?</p>
    <p>Váldde oktavuođa gulahallanoahpaheddjiin, rektoriin dahje VBL-ovddasteddjiin skuvllas, jus dus ležžet gažaldagat das mo oahpahus lea láhččojuvvon du mánnái.</p>
  </body>
</document>
