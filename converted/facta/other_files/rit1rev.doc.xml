<document xml:lang="sme" id="no_id"><header><title>Tromssa guovlobuohcceviessu</title><genre code="facta"/><author><person firstname="Rolf" lastname="Olsen" sex="unknown" born="" nationality=""/></author><translator><person firstname="Rolf" lastname="Olsen" sex="unknown" born="" nationality=""/></translator><translated_from xml:lang="nob"/><year>2006</year><wordcount>358</wordcount><conversion_status type="standard"/><availability><free/></availability><submitter name="Børre Gaup" email="boerre.gaup@samediggi.no"/><multilingual/><origFileName>RIT1REV.doc</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.6 $; common.xsl  $Revision: 154948 $; </version></header><body><p xml:lang="deu">GUOVLLUBUOHCCIVIESSU ROMSSAS</p>
<p>Leasmedávddaid (revmáhtalaš) ossodat</p>
<p>Pasieanttaide diehtun 1994</p>
<p xml:lang="deu">SENDOXAN</p>
<p>1950-jagiid álggu rájes lea leamaš dovddus ahte ávdnasat mat heađuštit seallaid juohkásaddamis (nugohčoduvvon seallamirkkot), sáhttet geahpedit siedjunváikkuhusaid.</p>
<p>Dákkár váikkuhusat leat omd. lađasleasmmis ja dan sullasaš vigiin, revmáhtalaš deahkkesiedjumiin ja eará daid sullasaš dávddain.</p>
<p>Dálkkodeapmi Sendoxain (cyclofosfamidain) sáhttá váidudit dávdamearkkaid (lađasbohtanemiid, bákčasiid ja stirdumiid) sullii 2/3 oasis buot pasieanttain main leat dakkár dávddat.</p>
<p>Dávjá ii leat dálkkodeamis ávki. Dan dihte ferte dálkkodeami loahpahit sullii 1/3 oasis pasieanttain.</p>
<p>Váikkuhusat bohtet oidnosii hui gulul (dábálaččat easkka 3-4 mánu maññá og dálkkodeapmi lea álggahuvvon). Ii leat ovdalgihtii vejolaš gávnnahit guđiide pasieanttaide dálkkodeapmi lea ávkkálaš, ja geaidda fas ii. Jos dávdamearkkat eai leat čielgasit buorránišgoahtán maññá jahkebeale dálkkodeami, de ii láve veahkehit joatkit, ja dalle heaittihuvvo dálkkodeapmi.</p>
<p xml:lang="smj"><em type="italic">Dálkkodanplána </em>: </p>
<p>Tableahtat leat 50 mg. stuoru. Sáhttá oažžut gaskal 1 ja 4 tableahta beaivái. Dahká ovtta guđe muttus beaivvi pasieanta borrá tableahtaid. Vai eai čuožžil heaggaváralaš liigesivat, de lea <em type="italic">hirbmat dehálaš, </em>ahte ii bora eambbo tableahtaid go daid maid doavttir lea sihtan. </p>
<p>Ii ábut dávdda vuostá borrat ovtta tableahta eanet jus bákčasat leat garraseappot go lávejit. Tableahtat eai iešalddiset váidut bákčasiid. Daid váikkuhus dovdogoahtá easka máñga mánu geavaheami maññil, nugo dás lea čilgejuvvon.</p>
<p><em type="italic">Liigesivat ja bearráigeahččan </em>: </p>
<p>Dan dihte go Sendoxan hehtte seallaid juohkásaddamis, de dat rumašoasit main seallat johtilit juohkásaddet, leat hearkkimusat dálkasa váikkuhusaide. Dat mearkkaša ahte sahkkanahttin vejolašvuohta lea heajut go dábálaččat, dan dihte go nissoniid monnerávssat ja dievdduid siepmanat leat heajubut. Danne ii berre sahkkanahttit máná, jos ieš dahje guoibmi geavaha Sendoxana.</p>
<p>Čoavji sáhttá unohastigoahtit ja váimmu gákkahit. Sáhttá maid šaddat luhčadávda. Vai ođđa varraseallat eai menddo garrasit hehttejuvvo šaddamis, de lea dehálaš jámma iskkadit pasieantta vara ja čalmmis atnit su ovdáneami.</p>
<p>Lea maid dehálaš ahte pasieanta váldá vuhtii daid dálkkasmeriid maid doavttir lea rávven. Muhtun pasieanttat sáhttet massit vuovttaideaset, muhto vuovttat lávejit fas šaddat go dálkkodeapmi loahpahuvvo dahje dálkkasmearri unniduvvo.</p>
<p>Danne go Sendoxan sáhttá eardudit gužžaráhku, de pasieanta berre juhkat ollu čázi. Jos oaččut febera dahje sáhpodeamit ihtet liikái (alit mearkkat), de berret heaitit geavaheames Sendoxana ja dallánaga váldit oktavuođa iežat doaktáriin dahje buohcciviesuin.</p>
<p xml:lang="vep">________________________________</p>
<p>Dát čálalaš rávvagat leat lassin doaktára njálmmálaš čilgehusaide.</p>
<p>Jos siđat eambbo dieđuid, de bargga jearrat dálkkodeaddji doaktáris.</p>
</body></document>