<document xml:lang="sme" id="no_id">
  <header>
    <title>SITUASJONEN TIL SAMER MED FUNKSJONSNEDSETTELSE</title>
    <genre code="facta"/>
    <author>
      <unknown/>
    </author>
    <year>2016</year>
    <wordcount>743</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>https://nordicwelfare.org/wp-content/uploads/2017/10/NorskSamerapportLAYOUT160414.pdf</origFileName>
    <parallel_text xml:lang="eng" location="samer_med_funksjonsnedsettelse_eng.pdf"/>
    <parallel_text xml:lang="nob" location="samer_med_funksjonsnedsettelse_nob.pdf"/>
    <parallel_text xml:lang="sma" location="samer_med_funksjonsnedsettelse_sma.pdf"/>
    <parallel_text xml:lang="smj" location="samer_med_funksjonsnedsettelse_smj.pdf"/>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">OKTIIGEASSU</em> </p>
    <p>Dát raporta lea čállon Nordens Velferdssenter (NVC) gohččuma vuođul, ja lea loahpparaporta norgga kvalitatiiva oasseprošeavttas <span type="quote">”Olbmot geain leat doaimmashehttejumit ja sámi duogáš”</span>. Ulbmil prošeavttain lea leamaš lasihit áddejumi sápmelaččaid dilis geain lea(t) doaimmashehttejupmi/-jumit. Mánáid-, nuoraid- ja bearašdirektoráhta (Bufdir) lea ovdal almmustahttán ahte gávdno unnán dutkojuvvon gelbbolašvuohta dán suorggis. Bufdir lea ruhtadan prošeaktaruđaid Nordens Velferdssenter:i, mas lea leamaš ruđalaš ovddasvástádus min prošeavttas.</p>
    <p>Prošeavttas leamaš golmmajuogut áššečuolbma:</p>
    <p type="listitem">•  Mo vásihit sápmelaččat geain lea(t) doaimmashehttejupmi/-jumit iežaset árgabeaivvi?</p>
    <p type="listitem">•  Mo vásihit sápmelaččat geain lea(t) doaimmashehttejupmi/-jumit dehálaš rievdamiid eallimis?</p>
    <p type="listitem">•  Mo servet sápmelaččat geain lea(t) doaimmashehttejupmi/-jumit demokráhtalaš proseassaide?</p>
    <p>Raportta sisdoalu vuođus leat oktiibuot 31 semistrukturerejuvvon jearahallama sápmelaččaiguin geain lea(t) doaimmashehttejupmi/-jumit, ja/dahje sin oapmahaččaiguin dahje áittar. Jearahallon olbmot leat sihke mánát, nuorat, rávisolbmot ja vuorrasat. Sii orrot álgovuolggalaččat davvisámi, julevsámi ja lullisámi guovlluin. Iskkadeapmi lea čađahuvvon áigodagas cuoŋománus 2014:s juovlamánnui 2015:s. Lea referánsajoavku mas leat sihke ovddasteaddjit sámi organisašuvnnain ja birrasiin, ja doaimmashehttejuvvon olbmuid organisašuvnnain ja birrasiin, geat leat čuvvon dutkosa barggu.</p>
    <p>Dutkos čujuha máŋgga áššái norgga čálgoapparáhtas mat sáhttet leat hehttehussan vai olbmot geain lea sámi duogáš ja doaimmashehttejupmi/-jumit ožžot ovttadássásaš heivehuvvon bálvalusaid. Veahkkeapparáhta fállá standardiserejuvvon bálvalusaid mat leat heivehuvvon stuorraservodaga dárbbuide. Dat mearkkaša earret eará ahte deattuheapmi diagnosas ja doaimmashehttejumis boahtá ovdii lahkoneapmái mii ipmirda, árvvus atná ja deattuha dan kulturspesifihkka sámi jurddašanvuogi, árvvuid, historjjáid ja árgabeaieallima. Okta váikkuhus lea ahte olbmot geain lea sámi duogáš sáhttet vásihit kultuvrralaš ja gielalaš hehttehusaid gulahallamis veahkkeapparáhtain. Váilevaš gelbbolašvuohta norgga bálvalusaddiin sápmelaččaid eahpenjuolga gulahallanvugiide čadnon buozalmasvuođaide ja dearvvašvuhtii dagaha ahte sáhttet vásihit ahte lea váttis deaivvadit norgga dearvvašvuođadoaimmahagain. Dasa lassin dagaha váilevaš vejolašvuohta geavahit iežas giela ahte olahit dárbbašlaš dieđuid ráddjejuvvo.  Sivvan dasa lea ahte sápmelaččat (geat geavahit sámegiela árgabeaieallimis) eai dáhtošii geavahit dulkka, muhto sáhttit hállat iežaset buozalmasvuođa, dearvvašvuođa ja doaimmashehttejumi(id) birra iežaset eatnigillii.</p>
    <p>Sápmelaččat smihttet árbevirolaččat, eaige diagnostalaš doahpagiid mielde. Olbmot geain leat doaimmashehttejumit adnojuvvojit ollu sápmelaččaid mielas oassin lunddolaš variašuvnnas, ja lea leamaš dehálaš addit juohkehažžii doaimma man sáhttet deavdit servodagas. Vaikke vel leatge stuorra erohusat gaskal sámi álbmotmedisiinna ja oarjemáilmmi skuvlamedisiinna, de leat ollu sápmelaččat geain lea(t) doaimmashehttejupmi/-jumit geat geavahit dáid bálddalas ja vásihit ahte goappašagat leat ávkin. Sámi álbmotmedisiinnas lea erenoamážit árbevierru ávkkástallat alternatiiva dálkkodeddjiid (guvhlláriid, buorideddjiid) eallimin sápmelaččaid gaskkas geain leat iešguđetge doaimmashehttejumit.</p>
    <p>Skuvla lea báiki masa ollu sápmelaččaide geain lea(t) doaimmashehttejupmi/-jumit leat čadnon garra vásáhusat, maiddá negatiiva. Boarrásat informánttaide ja informánttaide boarrásat rávisolbmo agis lei dat ahte sáddejuvvo internáhtaskuvlii ja ahte eai beassan geavahit iežaset giela stuorra noađđin, ja sin doaimmashehttejupmi lea dagahan dán erenoamáš hástaleaddjin sin árgabeaieallimis. Vaikke nuorra ja rávis sápmelaččat geain lea(t) doaimmashehttejupmi/-jumit leat beassan vázzit skuvlla iežaset ruovttoguovlluin, de čájehuvvo ahte oažžut sámegiela oahpahusa, vaikke vel lea ge nannejuvvon vuoigatvuođaide, ain sáhttá leat gižžu olusiidda. Beroškeahttá agis de boahtá ovdan ahte lea ollu givssideapmi skuvllas. Sápmelaččat geain leat doaimmashehttejumit givssiduvvojit sihke sin sámi duogáža ja doaimmashehttejumi geažil. Leat sihke dáža ja sámi skuvlaoappát ja -vieljat geat givssidit.</p>
    <p>Máŋggas vásihit ahte lea hástaleaddji beassat bargodillái. Veahkkeapparáhta bealis sáhttá orrot ahte lea doaimmashehttejupmi mii deattuhuvvo eanemusat ja sámi duogáš ii deattuhuvvo nu ollu. Vaikke vel lea(t) ge doaimmashehttejupmi/-jumit de válljejit olusat bargat sámi árbevirolaš ealáhusain nu go boazodoalus, guolástemiin ja eanandoalus. Sidjiide guđet ožžot doaimmashehttejumi rávisolmmožin lea dat ahte eai šat sáhte seamma ollu searvat dahje ahte eai leat šat bargodilis lossa rievdan. Sápmelaččaid searvvis geain leat doaimmashehttejumit ledje máŋggas geat ovdal barge dábálaš bargguin, muhto geain dál lea fálaldat iešguđetge gielddalaš barggahandoaibmabijuin nu mo divohagain ja beaiveguovddážiin.</p>
    <p>Mii guoská demokráhtalaš searvamii de orro sámi duogáš ovddideamen áŋgiruššama ja doaimma servodateallimis, ja doaimmashehttejupmi lea ášši mii dagaha váilevaš dahje unnánat searvama. Muđui ii oru sápmelaččaid, geain lea(t) doaimmashehttejupmi/-jumit, searvan demokráhtalaš proseassaide leamen nu earálágan go daid olbmuid searvan geain eai leat doaimmashehttejumit. Nubbi dehálaš ášši man oaidnit lea vásáhus das ahte dávjá ferte bealuštit sámi beroštumiid olles sámi álbmoga ovddas juohke dilálašvuođas. Bealuštit dákkár beroštumiid vásihuvvo áigodagain liige noađđin.</p>
    <p>Vástádus jearaldahkii mo sápmelaččaid dilli lea geain lea(t) doaimmashehttejupmi/-jumit lea, lea ahte dás ii leat vejolaš hállat ovtta dilálašvuođa birra. Čilgehusain mat bohtet ovdan jearahallamiin boahtá ovdan ahte lea baicce sáhka máŋggabealatvuođa birra mii guoská árgabeaieallimiid, rievdamiidda ja demokráhtalaš searvamii sápmelaččaide geain lea(t) doaimmashehttejumi/-jumit. Jearahallamat čájehit ahte sápmelaččaid dilli geain leat doaimmashehttejumit lea variašuvdna áššiin mat gullet sihke bajásšaddandillái, čanastumiide iežaset sámi duogážii, sohkabeallái, makkár doaimmashehttejupmi lea, ahkái, orrunbáikái ja nu ain viidásat. Seammás lea norgga čálgoapparáhtas ain stuorrá dárbu eanet gelbbolašvuhtii sámi kultuvrra, giela ja identitehta birra, ja eanet dihtomielalašvuođa dan birra maid dát duohtavuođas mearkkaša. Ulbmil ferte leat ahte profeššunealla čálgobargit deaivvadit hástalusaiguin máhtolaš geahčastagain kulturspesifihkka áššiide sámi kultuvrras.</p>
  </body>
</document>
