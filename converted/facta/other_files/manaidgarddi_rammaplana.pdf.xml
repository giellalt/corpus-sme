<document xml:lang="sme" id="no_id">
  <header>
    <title>Mánáidgárddi rámmaplána</title>
    <genre code="facta"/>
    <author>
      <person firstname="" lastname="Udir" sex="unknown" born="" nationality=""/>
    </author>
    <year>2017</year>
    <wordcount>6815</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>https://www.udir.no/globalassets/filer/barnehage/rammeplan/rammeplan-for-barnehagen-nordsamisk2017.pdf</origFileName>
    <parallel_text xml:lang="nob" location="rammeplan_for_barnehagen.pdf"/>
    <parallel_text xml:lang="sma" location="maanagierten_mieriesoejkesje.pdf"/>
    <parallel_text xml:lang="smj" location="rammapladna_manajgarddaj.pdf"/>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Láhkaásahus mánáidgárddi sisdoalu ja bargguid rámmaplána birra Stuorradiggi lea geassemánu 17.b. 2005 lágas nr. 64 mánáidgárddiid birra (mánáidgárdeláhka) mearridan váldomearrádusaid mánáidgárddi sisdoalu ja bargguid birra, gč. 1., 1a., 2., 3., 4. ja 5. §§. Láhkaásahus mánáidgárddi sisdoalu ja bargguid rámmaplána birra (rámmaplána) mearridan dievasmahtti mearrádusaid mánáidgárddi sisdoalu ja bargguid birra. Rámmaplána fápmuiboahtá borgemánu 1.b. 2017. Seamma áiggis fámohuhttojuvvo njukčamánu 1.b. 2006 láhkaásahus nr. 266 mánáidgárddi sisdoalu ja bargguid rámmaplána birra.</p>
    <p>Láhkavuođđu: Máhttodepartemeanta mearridan cuoŋománu 24.b. geassemánu 17.b. 2005 láhkavuođu vuođul nr. 64 mánáidgárddiid birra (mánáidgárdeláhka) 2. § čihččet lađas.Rievdaduvvon miessemánu 8.b. 2017 láhkaásahusas nr. 588.</p>
    <p>1. Mánáidgárddi árvovuođđu</p>
    <p>Mánáidgárddi árvovuođđu galgá gaskkustuvvot, praktiserejuvvot ja vásihuvvot mánáidgárddi pedagogalaš barggu buot osiiguin. Mánnávuođas lea iešárvu, ja mánáidgárddis galgá leat ollislaš lahkoneapmi mánáid ovdáneapmái. Mánáidgárddi servodatmandáhtta lea, ovttasráđiid ruovttuin, áimmahuššat mánáid dárbbu fuolahussii ja stoahkamii ja ovddidit oahppama ja čuvgehusa mii lea máŋggabealat ovdáneami vuođđu. Mánáidgárdelága 1. §:s čuožžu ahte mánáidgárdi galgá vuođđuduvvot kristtalaš ja humanisttalaš árvvuid ja árbevieruid vuođđoárvvuide, nugo olmmošárvvu ja luonddu árvvusatnin, vuoigŋafriddjavuohta, ovddasmoraš, ándagassii addojupmi, ovttaárvosašvuohta ja solidaritehta, árvvut mat bohtet ovdan iešguđet  oskkuin ja eallinoainnuin, ja mat leat nannejuvvon olmmošvuoigatvuođaide. Buot mánáidgárddit galget vuođđuduvvot vuođđoárvui mii lea mearriduvvon mánáidgárdelágas ja riikkaidgaskasaš konvenšuvnnain maid Norga lea vuolláičállán, nugo ON  skábmamánu 20.b. 1989 konvenšuvdna mánáid vuoigatvuođaid birra (mánáidkonvenšuvdna) ja ILO-konvenšuvdna nr. 169 eamiálbmogiid ja čearddalaš  álbmogiid birra iešmearrideaddji stáhtain (ILO-konvenšuvdna). Dustet indiviidda dárbbu fuolahussii, oadjebasvuhtii, gullevašvuhtii ja dohkkeheapmái ja sihkkarastit ahte mánát besset oassálastit ja searvat searvevuhtii, leat dehálaš árvvut mat galget oidnot mánáidgárddis. Mánáidgárdi galgá ovddidit demokratiija, girjáivuođa ja lotnolas árvvusatnima, ceavzilis ovdáneami, eallinhálddašeami ja dearvvašvuođa.</p>
    <p>Norggas lea, eamiálbmogiid erenoamáš vuoigatvuođaid vuođul, erenoamáš geatnegasvuohta áimmahuššat sámi mánáid ja váhnemiid beroštumiid, gč. Vuođđolága 108. §, mánáidkonvenšuvnnas 30. artihkkala ja ILO-konvenšuvnna. Sámi mánát mánáidgárddis galget oažžut doarjaga seailluhit ja ovdánahttit  gielaset, máhtuset ja kultuvrraset beroškeahttá gos riikkas ásažit.</p>
    <p>Mánát ja mánnávuohta</p>
    <p>Mánáidgárdi galgá dohkkehit ja áimmahuššat mánnávuođa iešárvvu. Lea mearrideaddji váikkuhit dasa ahte buot mánát mánáidgárddis ožžot buori mánnávuođa mas lea loaktin, ustitvuohta ja stoahkan. Mánáidgárdi lea maiddái ráhkkaneapmi aktiivvalaš searvamii servodahkii ja lea mielde bidjamin vuođu buori eallimii. Buot daguin ja mearrádusain mat gusket mánnái, galgá leat máná buoremussan vuođđoášši, gč. Vuođđolága 104. § ja mánáidkonvenšuvnna 3. artihkkala 1.  nummara. Dát lea váldoprinsihppa mii gusto buot mánáidgárdedoaimmaide. Mánáid galgá vuostáiváldit indiviidan, ja mánáidgárdi galgá árvvusatnit máná vásáhusmáilmmi. Biras váikkuha mánáid eallimii, muhto mánát váikkuhit maiddái iežaset eallimii. Mánáidgárdi galgá čáhkket saji mánáid iešguđet  eavttuide, perspektiivvaide ja vásáhusaide ja váikkuhit dasa ahte mánát, ovttas earáiguin, ovdánahttet positiivvalaš oainnu alcceseaset ja jáhkket iežaset gálggaide. Mánáid galgá vuostáiváldit empatiijain, ja sii galget beassat ovdánahttit iežaset empatiija ja dáiddu addit ándagassii.</p>
    <p>Demokratiija</p>
    <p>Eanet girjáivuohta ja individualiseren dagaha dárbbu demokratiijaáddejupmái, erohusaid árvvusatnimii ja positiivvalaš guottuide eallit ovttas searvevuođas. Searvama bokte mánáidgárddi searvevuođas galget mánát beassat ovdánahttit áddejumi servodahkii ja dan birrasii mas leat oassin. Mánáidgárdi galgá ovddidit demokratiija ja leat fátmmasteaddji searvevuohta mas buohkat besset ovdanbuktit iežaset, guldaluvvot ja searvat. Buot mánát galget beassat vásihit demokráhtalaš searvama váikkuhettiin ja searvvadettiin mánáidgárddi sisdollui, beroškeahttá gulahallandáidduin ja gielalaš gálggain. Mánát sámi mánáidgárddiin galget beassat váikkuhit ja searvat iežaset gillii. Iešguđet oaivilat ja perspektiivvat galget beassat boahtit ovdan ja leat mánáidgárddi ovdáneami vuolggasadjin demokráhtalaš searvevuohta. Mánáidgárdi galgá váikkuhit dasa ahte mánát áddejit ja guorrasit demokráhtalaš árvvuide ja norpmaide mat leat min dálá servodaga vuođđun. Mánáid vuoigŋafriddjavuohta galgá dohkkehuvvot.</p>
    <p>Girjáivuohta ja lotnolas árvvusatnin</p>
    <p>Mánáidgárdi galgá ovddidit olmmošárvvu árvvusatnima go čalmmustahttá,  árvvusatná ja ovddida girjáivuođa ja lotnolas árvvusatnima. Mánát galget beassat vásihit ahte gávdnojit olu jurddašan-, láhtten- ja eallinvuogit. Seammás galgá mánáidgárdi addit oktasaš vásáhusaid ja čalmmustahttit searvevuođa árvvu. Mánáidgárdi galgá čájehit mo buohkat sáhttet oahppat guhtet guoimmisteaset ja ovddidit mánáid sáhkkiivuođa ja imaštallama ovttaláganvuođain ja erohusain. Mánáidgárdi galgá váikkuhit dasa ahte buot mánát dovdet iežaset oidnon ja dohkkehuvvon danin go leat, ja čalmmustahttit ovttaskas olbmo saji ja árvvu searvevuođas. Mánáidgárdi galgá geavahit girjáivuođa riggodahkan pedagogalaš barggus ja doarjut, nannet ja čuovvolit mánáid sin iežaset kultuvrralaš ja individuálalaš eavttuid vuođul. Mánáidgárdi galgá čalmmustahttit árvvuid, oskkuid ja eallinoainnuid variašuvnnaid. Mánáidgárddis galgá leat sadji vuoiŋŋalaš dimenšuvdnii man galgá geavahit dialoga ja girjáivuođa árvvusatnima vuolggasadjin. Mánáidgárdi galgá láhčit dili kulturdeaivvademiide, čáhkket saji mánáid iežaset kulturhábmemii ja veahkehit buot mánáid beassat vásihit ilu ja máhtestuvvama sosiála ja kultuvrralaš searvevuođas. Mánáidgárdi galgá fállat máŋggabealat impulssaid ja vásáhusaid ja fátmmastit báikkálaš, nationála ja riikkaidgaskasaš perspektiivvaid. Mánáidgárdi galgá čalmmustahttit sámi kultuvrra ja váikkuhit dasa ahte mánát sáhttet ovdánahttit árvvusatnima ja searvevuođadovddu sámi girjáivuhtii. Mánáidgárdi galgá čalmmustahttit bearašhámiid girjáivuođa ja fuolahit ahte buot mánát ožžot iežaset bearraša oidnosii mánáidgárddis.</p>
    <p>Dásseárvu ja ovttaárvosašvuohta</p>
    <p>Mánáidgárdi galgá ovddidit ovttaárvosašvuođa ja dásseárvvu beroškeahttá sohkabealis, doaibmanávccain, seksuálalaš sojus, sohkabealleidentitehtas ja  sohkabealleovdanbuktimiin, čearddalašvuođas, kultuvrras, sosiála stáhtusis,  gielas, oskkus ja eallinoainnus. Mánáidgárdi galgá vuosttaldit buotlágan vealaheami ja ovddidit ovddasmorraša. Mánáidgárdi galgá hukset iežas doaimma dásseárvvu ja ii-vealaheami prinsihppii ja váikkuhit dasa ahte mánát deaivvadit dásseárvosaš servodagain ja hábmejit dásseárvosaš servodaga. Buohkain galget leat seamma vejolašvuođat oidnojuvvot, gullojuvvot ja movttiidahttot searvat searvevuhtii buot doaimmain mánáidgárddis. Bargit fertejit reflekteret iežaset guottuid birra vai buoremus lági mielde sáhttet gaskkustit ja ovddidit ovttaárvosašvuođa ja dásseárvvu.</p>
    <p>Ceavzilis ovdáneapmi</p>
    <p>Mánát galget oahppat áimmahuššat iežaset, guhtet guoimmiset ja luonddu. Ceavzilis ovdáneapmi fátmmasta luonddu, ekonomiija ja sosiála beliid ja lea eaktun áimmahuššat eallima eatnamis nu go mii dovdat dan. Mánáidgárddis  lea danne dehálaš bargu ovddidit árvvuid, guottuid ja geavada vai šaddet  ceavzileappot  servodagat. Ceavzilis ovdáneamis lea sáhka das ahte dálá olbmot ožžot iežaset vuođđodárbbuid gokčama bilitkeahttá boahtte buolvvaid vejolašvuođaid oažžut iežaset dárbbuid gokčama. Lea sáhka das ahte smiehttat ja doaibmat báikkálaččat, nationálalaččat ja globálalaččat. Mánáidgárdi galgá veahkehit mánáid áddet ahte dálá dagut váikkuhit boahtteáigái.</p>
    <p>Mánáidgárdi galgá bidjat vuođu mánáid dáidduide jurddašit kritihkalaččat, doaibmat ehtalaččat ja čájehit solidaritehta. Mánát galget beassat vásihit addit fuolahusa ja áimmahuššat birrasa ja luonddu. Sámi mánáide dat mearkkaša ovttaseallit luondduin ja ávkkástallat luonddu. Mánát galget oažžut luondduvásáhusaid ja oahpásmuvvat luonddu šláddjiivuhtii, ja mánáidgárdi galgá váikkuhit dasa ahte mánát vásihit gullevašvuođa lundui.</p>
    <p>Eallinhálddašeapmi ja dearvvašvuohta</p>
    <p>Mánáidgárddis galgá leat dearvvašvuođaovddideaddji ja eastadeaddji doaibma ja leat mielde dássemin sosiála erohusaid. Mánáid fysalaš ja psyhkalaš dearvvašvuohta galgá ovddiduvvot mánáidgárddis. Mánáidgárdi galgá váikkuhit mánáid loaktimii, eallinmoktii, máhtestuvvamii ja iešárvvu dovdui ja eastadit loavkašuhttimiid ja givssideami. Jus mánná vásiha loavkašuhttima dahje givssideami, de galgá mánáidgárdi gieđahallat, bissehit ja čuovvolit dán. Mánáidgárdi galgá leat oadjebas ja hástaleaddji báiki gos mánát sáhttet  geahččaladdat ovttasdoaibmama, searvevuođa ja ustitvuođa iešguđet beliid. Mánát galget oažžut doarjaga hálddašit vuostegieđageavada, hálddašit hástalusaid ja oahpásmuvvat iežas ja eará dovdduide. Mánát galget beassat ráfot ja vuoiŋŋastit mánáidgárdebeaivvi áigge. Mánáidgárdi galgá leat beaivválaš lihkadeami arena ja galgá ovddidit mánáid lihkada n - ilu ja motorihkalaš ovdáneami. Borramat ja málesteapmi mánáidgárddis galgá addit mánáide vuođu ovdánahttit borranilu ja dearvvaslaš dearvvašvuođadábiid. Beaivválaš ja lagaš oktavuođa bokte mánáiguin lea mánáidgárdi guovddáš  posišuvnnas áicat ja oažžut dieđuid mánáid fuolahus- ja eallindilálašvuođas. Bargit galget leat dihtomielalaččat dasa ahte mánát sáhttet vásihit fuolahusváilli, veahkaválddi ja rohcošemiid, ja galget diehtit mo dán sáhttá eastadit ja fuobmát. Bargit galget dovdet mánáidsuodjalusa dieđihangeatnegasvuođa birra, gč. mánáidgárdelága 22. §.</p>
    <p>Mánáidgárddit erenoamáš ulbmiliiguin</p>
    <p>Buot mánáidgárddit, beroškeahttá eaiggátdilis, leat geatnegahtton d eavdit mánáidgárddi ulbmila nu go lea čilgejuvvon mánáidgárdelága 1. §:s ja rámmaplánas. Mánáidgárdelága 1. § nanne ahte mánáidgárdi galgá vuođđuduvvot kristtalaš  ja humanisttalaš árvvuid ja árbevieruid vuođđoárvvuide, árvvut mat bohtet ovdan iešguđet oskkuin ja eallinoainnuin, ja mat leat nannejuvvon olmmošvuoigatvuođaide. Mánáidgárdelága 1. § addá priváhta mánáidgárddiide lobi mearridit ahte mánáidgárdelága ulbmilmearrádusa árvvut eai galgga vuođđuduvvot kristtalaš ja humanisttalaš árvvuide ja árbevieruide. Ovttaskas mánáidgárddis sáhttá danne leat oaidnu ulbmilmearrádussii mii oktiivástida eará oskkolaš dahje filosofalaš jáhkkui. Mánáidgárdelága 1. § addá maiddái priváhta mánáidgárddiide ja Norgga  Girku eaiggáduššan dahje jođihan mánáidgárddiide lobi mearridit erenoamáš mearrádusaid eallinoaidnoulbmila birra mii lea mánáidgárdelága ulbmilmearrádusa lasáhussan. Mearrádusaid erenoamáš ulbmiliid birra galgá nannet mánáidgárddi njuolggadusaide. Mánáidgárddiin mat mearridit erenoamáš mearrádusaid eallinoaidnoulbmila birra, galgá njuolggadusain boahtit ovdan maid dát mearkkaša. Beroškeahttá lea go mánáidgárddis eará oaidnu ulbmilmearrádussii dahje mearrideaš go erenoamáš mearrádusaid eallinoaidnoulbmila birra, de lea mánáidgárdi geatnegahtton áimmahuššat ulbmilmearrádusa árvvuid mii lea nannejuvvon olmmošvuoigatvuođain. Buot mánáidgárddit, beroškeahttá eaiggátdilis, leat geatnegahtton jođihit mánáidgárddi dáin oktasaš árvovuođu vuođul: olmmošárvvu ja luonddu, vuoigŋafriddjavuođa, ovddasmorraša, ándagassii addojumi, ovttaárvosašvuođa ja solidaritehta árvvusatnin.</p>
    <p>2. Ovddasvástádus ja rollat</p>
    <p>Mánáidgárdeeaiggát ja buohkat geat barget mánáidgárddis, galget ovttas bargat deavdit rámmaplána ulbmiliid ja gáibádusaid iežaset vásáhusaid ja gelbbolašvuođa vuođul. Dát kapihtal čilge mánáidgárdeeaiggáda, jođiheaddji ja pedagogalaš jođiheaddji rollaid mánáidgárddis. Dát leat namahusat mat leat geavahuvvon mánáidgárdelágas. Rámmaplána eará kapihttaliin leat mánáidgárdebargiid geatnegasvuođat ja fátmmastit buohkaid geat barget mánáidgárddis. Mánáidgárdeoahpaheaddji lea dat profešuvdna mii oahpahuvvo erenoamážit áimmahuššat mánáidgárddi bargguid. Mánáidgárdi lea oahpahalli organisašuvdna mas buot bargit galget reflekteret fágalaš ja ehtalaš čuolmmaid birra, ođasmahttit máhtu ja leat čielga ovdagovvan. Sii galget áimmahuššat mánáid oktavuođa joavkkuin, mánáid ja bargiid oktavuođa ja bargiid ja váhnemiid oktavuođa.</p>
    <p>Mánáidgárdeeaiggát</p>
    <p>Mánáidgárdeeaiggádis lea váldoovddasvástádus dasa ahte mánáidgárdi  jođihuvvo gustovaš lágaid ja njuolggadusaid mielde, gč. mánáidgárdelága 7. § vuosttaš lađđasa. Mánáidgárdeeaiggádis lea danne juridihkalaš ovddasvástádus mánáidgárdefálaldaga kvalitehtas. Gelbbolaš pedagogalaš bargit leat mánáidgárdefálaldaga buori kvalitehta eaktun. Eaktuduvvo danne ahte mánáidgárdeeaiggát iežas stivremis deattuha bargiid fágalaš ja pedagogalaš árvvoštallamiid.</p>
    <p>Mánáidgárdeeaiggát sáhttá heivehit rámmaplána báikkálaš diliide, gč. mánáidgárdelága 2. § gávccát lađđasa. Mánáidgárdeeaiggáda báikkálaš heiveheapmi berre oidnot mánáidgárddi njuolggadusain.</p>
    <p>Jođiheaddji</p>
    <p>Jođiheaddjái lea addon mánáidgárddi beaivválaš ovddasvástádus pedagogalaččat, bargoveahkalaččat ja hálddahuslaččat. Jođiheaddji galgá fuolahit ahte pedagogalaš bargu čuovvu mánáidgárdelága ja rámmaplána, ja ahte bargit ovddidit oktasaš áddejumi barggus mat leat čilgejuvvon lágas ja plánas. Jođiheaddji galgá fuolahit ahte bargit besset geavahit iežaset gelbbolašvuođa. Dohkálaš pedagogalaš ja hálddahuslaš jođiheami eaktu lea mánáidgárdeeaiggáda, mánáidgárddi pedagogalaš jođiheddjiide ja mánáidgárddi eará bargiid buorre ovttasbargu. Jođiheaddji jođiha ja čuovvola plánema, duođašteami, árvvoštallama ja mánáidgárddi sisdoalu ja bargovugiid ovdáneami barggu ja fuolaha ahte buot bargit servet dasa. Jođiheaddji galgá sihkkarastit ahte mánáidgárddis lea ásahuvvon rutiinnat ovttasbargat áigeguovdilis ásahusaiguin, nugo skuvllain, dearvvašvuođastašuvnnain, pedagogalaš-psykologalaš bálvalusain ja mánáidsuodjalusain.</p>
    <p>Pedagogalaš jođiheaddji</p>
    <p>Pedagogalaš jođiheaddjái lea addon ovddasvástádus álggahit ja jođihit pedagogalaš barggu buori fágalaš árvvoštallama vuođul. Pedagogalaš jođiheaddji galgá bagadallat ja fuolahit ahte mánáidgárdeláhka ja rámmaplána devdojit pedagogalaš barggu bokte. Pedagogalaš jođiheaddji jođiha barggu plánet, čađahit, duođaštit, árvvoštallat ja ovdánahttit barggu mánnájoavkkus dahje dain surggiin maid son galgá jođihit.</p>
    <p>3. Mánáidgárddi ulbmil ja sisdoallu</p>
    <p>Mánáidgárddi sisdoallu galgá leat máŋggabealat ja heivehuvvon ovttaskas mánnái ja mánnájovkui. Mánáidgárddis galget mánát beassat stoahkat ja dovddahit hutkáivuođa, imaštallama ja diđoštandárbbu. Fuolahusa, čuvgehusa, stoahkama, oahppama, sosiála gelbbolašvuođa ja gulahallama ja giela barggu galgá geahččat oktilaččat ja oppalohkái váikkuhit mánáid máŋggabealat ovdáneapmái. Sámi mánáidgárddiin galgá dán barggu vuođđun leat sámi giella, kultuvra ja árbemáhttu. Mánáidgárdi galgá leat kulturarena gos mánát leat iežaset kultuvrra mielhábmejeaddjit atmosfearas mas vuhtto humor ja illu. Mánáidgárddi fysalaš biras galgá leat oadjebas ja hástaleaddjin ja addit mánáide máŋggabealat lihkadanvásáhusaid. Bargit galget hábmet fysalaš birrasa nu, ahte buot mánát besset aktiivvalaččat searvat stoahkamii ja eará doaimmaide, ja nu ahte stohkosat ja materiálat leat mánáid olámuttus.</p>
    <p>Mánáidgárdi galgá áimmahuššat mánáid fuolahusdárbbu</p>
    <p>Fuolahus lea eaktun mánáid oadjebasvuhtii ja loaktimii ja empatiija ja ovddasmorraša ovdáneapmái. Mánáidgárdi galgá addit mánáide vejolašvuođa ovdánahttit luohttevašvuođa alcceseaset ja earáide. Mánáidgárddis galget buot mánát vásihit ahte sii oidnojuvvojit, áddehallet ja árvvusadnojuvvojit ja ožžot dan veahki ja doarjaga maid dárbbašit. Mánáidgárdi galgá aktiivvalaččat láhčit dili fuolalaš mánáid ja bargiid gaskkas ja mánáid gaskkas, mii lea loaktima, ilu ja máhtestuvvama vuođđu. Bargit galget barget birrasa ovdii mii ii dušše dagat mánáid fuolahusa vuostáiváldin, muhto maiddái árvvusatná mánáid iežaset fuolahusdaguid.</p>
    <p>Bargit galget</p>
    <p type="listitem"><em type="bold">•</em> áimmahuššat mánáid fysalaš fuolahusdárbbu, maiddái ráfoma ja vuoiŋŋasteami </p>
    <p>dárbbu</p>
    <p type="listitem"><em type="bold">•</em> láhčit dili nu, ahte mánát sáhttet čatnat oktavuođaid bargiide ja gaskaneaset </p>
    <p type="listitem"><em type="bold">•</em> fuolahit ahte buot mánát vásihit oadjebasvuođa, gullevašvuođa ja loaktima </p>
    <p>mánáidgárddis</p>
    <p type="listitem"><em type="bold">•</em> vuostáiváldit mánáid rabasvuođain, liekkusvuođain ja beroštumiin ja čájehit </p>
    <p>fuolahusa juohke ovttaskas mánnái</p>
    <p type="listitem"><em type="bold">•</em> guldalit mánáid ovdanbuktima ja dustet sin fuolahusdárbbu láđisvuođain </p>
    <p type="listitem"><em type="bold">•</em> doarjut ja movttiidahttit mánáid čájehit fuolahusa earáide ja ieš váldit vuostá </p>
    <p>fuolahusa</p>
    <p type="listitem"><em type="bold">•</em> váikkuhit dasa ahte mánát sáhttet ovdánahttit luohttevašvuođa alcceseaset  </p>
    <p>ja earáide</p>
    <p>Mánáidgárdi galgá áimmahuššat mánáid stoahkandárbbu</p>
    <p>Stoahkamis galgá leat guovddáš sadji mánáidgárddis, ja stoahkama iešárvvu galgá dohkkehit. Mánáidgárdi galgá addit buriid eavttuid stoahkamii, ustitvuhtii ja mánáid iežaset kultuvrii. Stoahkan galgá leat mánáid ovdáneami ja oahppama ja sosiála ja gielalaš ovttasdoaibmama arena. Mánáidgárdi galgá movttiidahttit ja čáhkket saji iešguđetlágan stohkosiidda sihke olgun ja siste. Mánáidgárdi galgá váikkuhit dasa ahte buot mánát sáhttet vásihit ilu, humora, gelddolašvuođa ja searvama stoahkama bokte – okto dahje earáiguin. Bargit galget</p>
    <p type="listitem"><em type="bold">•</em> organiseret saji, áiggi ja stohkosiid movttiidahttin dihtii iešguđetlágan stoahkamii </p>
    <p type="listitem"><em type="bold">•</em> váikkuhit dasa ahte mánát ožžot oktasaš vásáhusaid stoahkama vuođđun ja </p>
    <p>láhčit dili stoahkanfáttáid ovdáneapmái</p>
    <p type="listitem"><em type="bold">•</em> ovddidit fátmmasteaddji birrasa maidda buot mánát sáhttet searvat stoahkamis </p>
    <p>ja vásihit ilu stoahkamis</p>
    <p type="listitem"><em type="bold">•</em> áicat, analyseret, doarjut, searvat ja riggodahttit stoahkama mánáid eavttuid </p>
    <p>vuođul</p>
    <p type="listitem"><em type="bold">•</em> bagadit mánáid jus stoahkan mielddisbuktá sávakeahtes ovttasdoaibmanminstariid </p>
    <p type="listitem"><em type="bold">•</em> leat dihtomielalaččat dasa ja árvvoštallat iežaset rolla ja searvama  mánáid </p>
    <p>stoahkamis</p>
    <p type="listitem"><em type="bold">•</em> álggahit stoahkama ja aktiivvalaččat oažžut buohkaid mielde stoahkamii </p>
    <p>Mánáidgárdi galgá ovddidit čuvgehusa</p>
    <p>Mánáidgárdi galgá doarjut mánáid geahččaladdat ja leat sáhkkii máilbmái ja leat mielde bidjamin vuođu duostilis, iešheanalaš ja vásttolaš searvamii demokráhtalaš searvevuođain. Mánáidgárdi galgá ovddidit oktavuođa ja solidaritehta seammás go árvvusatná ja čuovvola individuálalaš ovdanbuktimiid ja daguid. Mánáidgárdi galgá váikkuhit dasa ahte mánát sáhttet áddet oktasaš árvvuid ja norpmaid mat leat dehálaččat searvevuhtii. Mánáidgárdi galgá ovddidit mánáid gullevašvuođa servodahkii, lundui ja kultuvrii. Mánáidgárddis galget mánát beassat searvat mearrádusproseassaide ja ovdánahttit oktasaš sisdoalu. Mánáid galgá doarjut ovdanbuktit oaiviliid ja duddjot oaiviliid dan birrasis mas leat oassin. Ovttasdoaibmama, dialoga, stoahkama ja diđošteami bokte galgá mánáidgárdi váikkuhit dasa ahte mánát ovdánahttet kritihkalaš jurddašeami, ehtalaš árvvoštallannávccaid, dáidduid vuosttaldit ja čájehit doaibmagelbbolašvuođa, vai sáhttet dagahit rievdadusaid. Bargit galget</p>
    <p type="listitem"><em type="bold">•</em> láhčit dili jierpmálaš vásáhusaide ja doarjut mánáid identitehtaovdáneami  </p>
    <p>ja positiivvalaš iešáddejumit</p>
    <p type="listitem"><em type="bold">•</em> doarjut mánáid aktivitehta, áŋgiruššama ja searvama searvevuođas </p>
    <p type="listitem"><em type="bold">•</em> čalmmustahttit ja árvvusatnit iešguđet dárbbuid, oaiviliid ja perspektiivvaid </p>
    <p>searvevuođa</p>
    <p type="listitem"><em type="bold">•</em> fuomášit, dohkkehit ja čuovvolit mánáid perspektiivvaid ja doaimmaid </p>
    <p type="listitem"><em type="bold">•</em> hástalit mánáid jurddašeami ja bovdet sin diđošteaddji ságastallamiidda </p>
    <p type="listitem"><em type="bold">•</em> čalmmustahttit ja deattuhit girjáivuođa ja erohusaid vásáhusaid, diđošteami </p>
    <p>ja oahppama vuođđun</p>
    <p>Mánáidgárdi galgá ovddidit oahppama</p>
    <p>Mánáidgárddis galget mánát vásihit movttiidahtti birrasa mii doarju sin miela stoahkat, diđoštit, oahppat ja máhtestuvvat. Mánáidgárdi galgá introduseret ođđa dilálašvuođaid, fáttáid, fenomenaid, materiálaid ja reaidduid mat addet jierpmálaš ovttasdoaibmama. Mánáid sáhkkiivuođa, hutkáivuođa ja diehtoáŋgirvuođa galgá dohkkehit, movttiidahttit ja leat sin oahppanproseassaid vuođđun. Mánát galget besset iskat, fuomášit ja áddet oktavuođaid, viiddidit perspektiivvaid ja oažžut ođđa áddejumi. Mánát galget beassat geavahit olles rupmaša ja buot áiccuid iežaset oahppanproseassain. Mánáidgárdi galgá váikkuhit oahppansearvevuhtii maidda mánát galget beassat váikkuhit iežaset ja earáid oahppamii. Bargit galget</p>
    <p type="listitem"><em type="bold">•</em> fuolahit fátmmasteaddji searvevuođa ja láhčit dili nu, ahte mánát sáhttet </p>
    <p>váikkuhit iežaset ja earáid oahppamii</p>
    <p type="listitem"><em type="bold">•</em> láhčit dili ollislaš oahppanproseassaide mat ovddidit mánáid loaktima ja </p>
    <p>máŋggabealat ovdáneami</p>
    <p type="listitem"><em type="bold">•</em> beroštit mánáid beroštumiin ja áŋgiruššamis ja láhčit dili oahppamii iešguđet </p>
    <p>dilálašvuođain ja doaimmain</p>
    <p type="listitem"><em type="bold">•</em> doarjut ja riggudahttit mánáid álggahanmovtta, imaštallama, sáhkkiivuođa, </p>
    <p>hutkáivuođa, oahppanmovtta ja jáhku iežaset dáidduide</p>
    <p type="listitem"><em type="bold">•</em> viiddidit mánáid vásáhusaid ja fuolahit mánáidgárddi sisdoalu progrešuvnna </p>
    <p>ja ovdáneami</p>
    <p type="listitem"><em type="bold">•</em> doarjut mánáid reflekšuvnnaid dilálašvuođain, fáttáin ja fenomenain ja </p>
    <p>duddjot áddejumi ja oaivila ovttas singuin</p>
    <p type="listitem"><em type="bold">•</em> fuolahit ahte buot mánát ožžot mávssolaš ja máŋggabealat vásáhusaid, </p>
    <p>hástalusaid ja máhtestuvvanvásáhusaid</p>
    <p>Mánáidgárdi galgá ovddidit ustitvuođa ja searvevuođa</p>
    <p>Sosiála gelbbolašvuohta lea eaktu doaibmat bures ovttas earáiguin ja fátmmasta gálggaid, máhtu ja guottuid mat ovdánahttojit sosiála ovttasdoaibmama bokte.</p>
    <p>Mánáidgárddis galget buot mánát beassat vásihit leat dehálažžan searvevuhtii ja leat positiivvalaš ovttasdoaibmamis mánáiguin ja ollesolbmuiguin. Mánáidgárdi galgá aktiivvalaččat láhčit dili ustitvuođa ja sosiála searvevuođa ovdáneapmái. Mánáid iešdovddu galgá doarjut, ja seammás galget oažžut veahki hálddašit balánssa áimmahuššat iežaset dárbbuid ja vuhtiiváldit earáid dárbbuid. Bargit galget</p>
    <p type="listitem"><em type="bold">•</em> doarjut mánáid movtta álggahit ovttasdoaibmama ja váikkuhit dasa ahte </p>
    <p>buohkat besset stoahkat earáiguin, vásihit ustitvuođa ja oahppat doalahit ustibiid</p>
    <p type="listitem"><em type="bold">•</em> ságastallat ovttasdoaibmama norpmaid birra ja hástalit mánáid hábmet </p>
    <p>searvevuođa ovttasdoaibmama norpmaid</p>
    <p type="listitem"><em type="bold">•</em> doarjut mánáid oaidnit ášši earáid perspektiivvas, oaidnit ášši máŋgga </p>
    <p>geahččansajis ja reflekteret iežas ja earáid dovdduid birra, vásáhusaid ja  oaiviliid</p>
    <p type="listitem"><em type="bold">•</em> doarjut mánáid bidjat iežaset rájáid, dohkkehit earáid rájáid ja gávdnat </p>
    <p>čovdosiid  riidduin</p>
    <p type="listitem"><em type="bold">•</em> eastadit, bissehit ja čuovvolit vealaheami, olggušteami, givssideami, </p>
    <p>loavkašuhttimiid ja sávakeahtes ovttasdoaibmanminstariid</p>
    <p>Mánáidgárdi galgá ovddidit gulahallama ja giela</p>
    <p>Mánáidgárdi galgá leat dihtomielalaš dasa ahte gulahallan ja giella váikkuhit ja váikkuhuvvojit máná ovdáneami buot beliin. Dialoga ja ovttasdoaibmama bokte galgá doarjut mánáid gulahallat, searvat, guldalit, áddet ja duddjot oaivila. Mánáidgárdi galgá dohkkehit ja árvvusatnit mánáid iešguđet gielaid ja gulahallanovdanbuktinvugiid. Buot mánát galget oažžut buori giellanannema mánáidgárdeárgabeaivvi bokte, ja buot mánát galget beassat searvat doaimmaide mat ovddidit gulahallama ja ollislaš giellaovdáneami. Sámi mánáid mánáidgárddiin sámi guovlluin galgá mánáidgárdi ovddidit mánáid sámegiel gelbbolašvuođa.</p>
    <p>Bargit galget</p>
    <p type="listitem"><em type="bold">•</em> dohkkehit ja vástidit mánáid iešguđet verbála ja verbálahis ovdanbuktimiidda </p>
    <p>ja doarjut sin giellaovdáneami</p>
    <p type="listitem"><em type="bold">•</em> movttiidahttit mánáid verbála ja verbálahis gulahallama ja láhčit dili nu, ahte </p>
    <p>buot mánát šaddet mielde ovttasdoaibmamii ja ságastallamiidda</p>
    <p type="listitem"><em type="bold">•</em> fuolahit ahte buot mánát ožžot máŋggabealat ja positiivvalaš vásáhusaid </p>
    <p>geavahit giela gulahallangaskaoapmin, jurddašeami reaidun ja iežas jurdagiid ja dovdduid ovdanbuktimin</p>
    <p type="listitem"><em type="bold">•</em> leat dihtomielalaččat iežaset rollaid ektui gielalaš ovdagovvan ja guldalit buot </p>
    <p>mánáid</p>
    <p type="listitem"><em type="bold">•</em> čuovvut mánáid gulahallama ja giela ja fuobmát ja doarjut mánáid geain leat </p>
    <p>iešguđetlágan gulahallanváttut, geat leat unnán aktiivvalaččat gielalaččat, dahje geain lea maŋŋonan giella</p>
    <p type="listitem"><em type="bold">•</em> váikkuhit dasa ahte gielalaš girjáivuohta šaddá riggodahkan olles mánnájov</p>
    <p>kui, doarjut máŋggagielat mánáid geavahit iežaset eatnigiela ja seammás aktiivvalaččat ovddidit ja ovdánahttit mánáid dáro-/sámegiel gelbbolašvuođa</p>
    <p>Sámi mánáidgárddit</p>
    <p>Sámi mánáidgárddit galget ovddidit mánáid sámegiel gelbbolašvuođa, nannet mánáid sámi identitehta ja seailluhit sámi árvvuid, kultuvrra ja árbemáhtu. Sámi mánáidgárddiin lea sámegiella váldogiellan. Mánáidgárdeeaiggát galgá njuolggadusain nannet ahte mánáidgárddi ulbmil lea nannet mánáid identitehta mánáidgárdebirrasis mas lea sámi giella ja kultuvra. Mánáidgárdefálaldat galgá leat integrerejuvvon oassi sámi servodagas. Lea eaktu ahte bargit hálddašit sámegiela ja dovdet sámi kultuvrra. Sámi mánáidgárddit galget veahkehit seailluhit ja ovdánahttit sámi kulturárbbi ja čalmmustahttit sámi giela, kultuvrra, eallinvugiid ja árvvuid min áiggis. Mánáidgárdi galgá váikkuhit dasa ahte mánát oahpásmuvvet iežas ja earáid kultuvrraid girjáivuhtii, ja ahte mánát sáhttet ovdánahttit árvvusatnima ja searvevuođadovddu olles sámi girjáivuhtii.</p>
    <p>Sámi mánáidgárddit galget geavahit árbevirolaš oahpahallan- ja bargovugiid, mánáid eavttuid vuođul dálááiggis. Mánáidgárdi galgá addit mánáide vejolašvuođa aktiivvalaččat searvat árbevirolaš doaimmaide mas bargit bagadallet ja nu veahkehit mánáid šaddat iešheanalažžan. Mánáidgárdi galgá vuođđuduvvot sámi luondduáddejupmái ja váikkuhit dasa ahte mánát sáhttet eallit harmonalaččat luonddus, ávkkástallat luonddu ja ovdánahttit árvvusatnima luonddufenomenaide. Sámi historjá ja kulturovdanbuktimat nugo duodji, luohti ja muitalusat galget leat oassin mánáidgárddi sisdoalus, heivehuvvon mánáid ahkái ja ovdánandássái. Rámmaplána láidestusat sámi mánáidgárddiide gustojit vástideaddji eará mánáidgárddiid sámi ossodagaide. Gielddas lea ovddasvástádus dasa ahte sámi mánáid mánáidgárdefálaldaga vuođđun sámi guovlluin leat sámi giella ja kultuvra.</p>
    <p>Eará mánáidgárddit sámi mánáiguin</p>
    <p>Sámi mánát mánáidgárddiin galget oažžut doarjaga seailluhit ja ovdánahttit iežaset giela, máhtu ja kultuvrra beroškeahttá gos riikkas ásažit. Sámi mánáid mánáidgárdefálaldaga sisdoallu sámi guovlluid olggobealde galgá heivehuvvot mánáid sámi duogážii. Dát mielddisbuktá ahte sámi mánáin ja váhnemiin lea vuoigatvuohta vuordit ahte bargit dovdet, ja deattuhit, dan ahte maiddái sámi kultuvra galgá leat oassin mánáidgárddi sisdoalus. Galgá láhčit dili nu, ahte mánát maiddái besset gullat sámegiela.</p>
    <p>4. Mánáid mielváikkuheapmi</p>
    <p>Mánáidgárdi galgá áimmahuššat mánáid mielváikkuheami vuoigatvuođa ja láhčit dili ja movttiidahttit mánáid nu, ahte besset ovdanbuktit iežaset oainnu mánáidgárddi beaivválaš doibmii, gč. mánáidgárdelága 1 ja 3. §§, Vuođđolága 104. § ja ON mánáidkonvenšuvnna 12. artihkkala 1. nummara. Mánát galget  jámma oažžut vejolašvuođa aktiivvalaččat searvat mánáidgárddi doaimma  plánemii ja árvvoštallamii. Buot mánát galget beasset vásihit beassat váikkuhit dasa mii dáhpáhuvvá mánáidgárddis. Mánáidgárdi galgá leat dihtomielalaččat mánáid iešguđet ovdanbuktinhámiide ja láhčit dili mielváikkuheapmái mat leat heivehuvvon mánáid ahkái, vásáhusaide, individuálalaš eavttuide ja dárbbuide. Maiddái nuoramus mánáin ja mánáin geat gulahallet eará láhkai go hállama bokte, lea vuoigatvuohta ovdanbuktit iežaset oaiviliid iežaset eavttuid vuođul. Mánáidgárdi ferte áicat ja čuovvolit buot mánáid iešguđetlágan ovdanbuktimiid ja dárbbuid. Mánáid oainnuid galgá deattuhit sin agi ja láddandási vuođul. Mánáide ii galgga addit ovddasvástádusa man eai nagot váldit.</p>
    <p>5. Ruovttu ja mánáidgárddi ovttasbargu</p>
    <p>Mánáidgárdi galgá ovttasráđiid ruovttuin áimmahuššat mánáid fuolahus- ja stoahkandárbbu ja ovddidit oahppama ja čuvgehusa máŋggabealat ovdáneami vuođđun, gč. mánáidgárdelága 1. §. Namahusat <span type="quote">“ruoktu”</span> ja <span type="quote">“váhnemat”</span> fátmmastit maiddái eará fuolaheddjiid. Mánáidgárdi galgá áimmahuššat váhnemiid mielváikkuheami vuoigatvuođa ja bargat ovttasráđiid váhnemiiguin, gč. mánáidgárdelága 1. ja 4. §§. Ruovttu ja mánáidgárddi ovttasbarggus galgá álo máná buoremus leat ulbmil. Váhnemiin ja mánáidgárddi bargiin lea oktasaš ovddasvástádus máná loaktimii ja ovdáneapmái. Mánáidgárdi galgá láhčit dili váhnenovttasbargui ja buori dialogii váhnemiiguin. Váhnenovttasbargu galgá dáhpáhuvvat sihke indiviidadásis, juohke ovttaskas máná váhnemiiguin, ja joavkodásis, váhnenráđi ja ovttasbargolávdegotti bokte. Indiviidadásis galgá mánáidgárdi láhčit dili nu, ahte váhnemat ja mánáidgárdi jámma sáhttet lonohallat áicamiid ja árvvoštallamiid mat leat čadnon ovttaskas máná dearvvašvuhtii, loaktimii, vásáhusaide, ovdáneapmái ja oahppamii. Mánáidgárdi galgá vuođuštit iežas árvvoštallamiid váhnemiidda ja vuhtiiváldit váhnemiid oainnuid. Ovttasbargu galgá sihkkarastit ahte váhnemat besset váikkuhit fálaldaga individuála heiveheapmái. Sihke váhnemat ja bargit fertejit váldit vuhtii dan ahte mánáidgárddis lea servodatmandáhtta ja árvovuođđu man mánáidgárdi galgá hálddašit. Mánáidgárdi galgá rahčat dan ovdii ahte mánná ii vásit oskkáldasvuođaváttisvuođaid gaskal ruovttu ja mánáidgárddi.</p>
    <p>Ulbmil váhnenráđiin ja ovttasbargolávdegottiin leat ahte dát ortnegat galget addit vejolašvuođa áimmahuššat váhnemiid oktavuođa mánáidgárddiin aktiivvalaš láhkai. Váhnenráđđi galgá ovddidit váhnemiid oktasašberoštumiid ja váikkuhit dasa ahte mánáidgárddi ja váhnenjoavkku ovttasbargu hábme buori mánáidgárdebirrasa. Váhnenráđđái galgá sáddet áššiid mat leat dehálaččat váhnemiid oktavuhtii mánáidgárddiin. Gáibiduvvo miehtan váhnenráđis jus váhnenmáksu divruduvvo eanet go mearriduvvon alimushatti. Ovttasbargolávdegoddi galgá leat ráđđeaddi, oktavuođaduddjojeaddji ja ovttastahtti orgána. Ovttasbargolávdegoddái galgá sáddet áššiid mat leat dehálaččat mánáidgárddi sisdollui ja doibmii ja váhnemiid oktavuhtii. Ovttasbargolávdegoddi galgá mearridit mánáidgárddi jahkeplána. Eará dehálaš áššit leat ovdamearkka dihtii bušeahttaevttohus dahje doaibmarievdadusat.</p>
    <p>6. Sirdimat</p>
    <p>Go mánná álgá mánáidgárdái</p>
    <p>Mánáidgárdi galgá ovttas váhnemiiguin láhčit dili nu, ahte mánát ožžot oadjebas ja buori álgaga mánáidgárddis. Mánáidgárdi galgá heivehit rutiinnaid ja organisere áiggi ja saji nu, ahte mánát šaddet oahpásmuvvat, ásahit oktavuođaid ja oahpásmuvvat bargiide ja eará mánáide. Go mánná álgá mánáidgárdái, de galget bargit fuolahit lagas čuovvoleami álgoáiggi nu, ahte mánná sáhttá vásihit gullevašvuođa ja oadjebasvuođa stoahkat, diđoštit ja oahppat.</p>
    <p>Sirdimat mánáidgárddis</p>
    <p>Sirdimat dáhpáhuvvet maiddái mánáidgárddis. Bargit galget fuolahit ahte mánát ja váhnemat ožžot áiggi ja saji oahpásmuvvat mánáide ja bargiide go lonuhit mánnájoavkku.</p>
    <p>Sirdin mánáidgárddis skuvlii</p>
    <p>Mánáidgárdi galgá ovttas váhnemiiguin ja skuvllain láhčit dili nu, ahte mánát ožžot oadjebas ja buori sirdima mánáidgárddis skuvlii ja vejolaš astoáigeortnegii. Mánáidgárdi ja skuvla berrejit lonohallat máhtu ja dieđuid mii lea vuolggasadjin ovttasbargat fálaldagas mánáidgárddi boarráseamos mánáide, sin sirdima ja álgima skuvlii. Mánáidgárddis ferte leat váhnemiid miehtan juohkit ovttaskas máná dieđuid skuvllain. Boarráseamos mánát galget beassat illudit álgit skuvlii ja vásihit ahte mánáidgárddis ja skuvllas lea oktavuohta. Mánáidgárdi galgá láhčit dili nu, ahte</p>
    <p>boarráseamos mánáin leat vásáhusat, máhtut ja gálggat mat sáhttet addit sidjiide buori vuođu ja movtta álgit skuvlii. Mánáidgárdi galgá váikkuhit dasa ahte mánát sáhttet loahpahit mánáidgárdeáigodaga buori láhkai ja deaivvadit skuvllain sáhkkiivuođain ja jáhkuin iežas dáidduide. Mánát galget beassat  oahpásmuvvat dasa mii dáhpáhuvvá skuvllas ja skuvlaastoáigeortnegis.</p>
    <p>7. Mánáidgárdi pedagogalaš doaibman</p>
    <p>Mánáidgárdi galgá leat pedagogalaš doaibma mii galgá plánejuvvot ja árvvo   štallojuvvot. Mánáin ja váhnemiin lea vuoigatvuohta váikkuhit dáid proseassaide. Ulbmil mánáidgárddiin pedagogalaš doaibman lea fállat mánáide heivehuvvon fálaldaga mánáidgárdelága ja rámmaplána vuođul. Vai olaha dán, de galgá mánáidgárdi leat oahpahalli organisašuvdna, ja pedagogalaš bargu galgá leat vuođuštuvvon mánáidgárdelágas ja rámmaplánas.</p>
    <p>Plánen</p>
    <p>Plánen addá bargiide vuođu jurddašit ja doaibmat guhkesáigásaččat ja systemáhtalaččat pedagogalaš barggus. Plánen galgá dagahit jotkkolašvuođa ja progrešuvnna ovttaskas mánnái ja mánnájovkui. Plánen čalmmustahttá mo mánáidgárdi dulko ja duohtandahká rámmaplána, ja galgá leat reflekšuvnna  ja doaimma ovdáneami vuolggasadjin. Plánema ferte vuođđuduvvot máhttui mánáid loaktima ja máŋggabealat ovdáneami birra, individuálalaččat ja joavkkus. Dan galgá vuođđudit áicamii, duođašteapmái, reflekšuvdnii, systemáhtalaš árvvoštallamii ja ságastallamiidda mánáiguin ja váhnemiiguin. Jahkeplána Mánáidgárdi galgá ráhkadit jahkeplána. Dasa lassin galgá ráhkadit plánaid oanehat ja guhkit áigái ja iešguđet mánnájoavkkuide dárbbu mielde. Jahkeplána lea mánáidgárdebargiid bargoreaidu ja duođašta mánáidgárddi válljejumiid ja vuođuštemiid. Jahkeplána sáhttá muitalit mánáidgárddi pedagogalaš barggu birra eiseváldedásiide, mánáidgárddi ovttasbargoguimmiid birra ja eará  beroštumiid  birra. Jođiheaddji galgá jođihit barggu ráhkadit jahkeplána. Jahkeplána galgá  mánáidgárddi ovttasbargolávdegoddi mearridit. Jahkeplána čájeha mo mánáidgárdi áigu bargat duohtandahkat rámmaplána ulbmila ja sisdoalu ja mánáidgárdeeaiggáda báikkálaš heivehemiid pedagogalaš geavadin. Jahkeplána galgá earret eará čájehit mo mánáidgárdi bargá fuolahusain, stoahkamiin, čuvgehusain ja oahppamiin. Dás ferte maiddái progrešuvnna čalmmustahttit. Dat galgá čalmmustahttit mo mánáid ja váhnemiid mielváikkuheapmi váldo  mielde plánenbarggus, ja mo mánáidgárdi árvvoštallá iežas pedagogalaš barggu. Galgá maiddái boahtit ovdan mo mánáidgárdi bargá ođđa mánáid hárjehemiin ja áimmahuššá ovttasbarggu ja oktavuođa skuvllain. Sámi mánáidgárddiin galgá jahkeplána leat sámi jagiáigekaleandara vuođđun. Jahkeplána galgá čájehit mo mánáidgárdi čatná pedagogalaš barggu jahkejohtui ja rievdadusaide luonddus.</p>
    <p>Árvvoštallan</p>
    <p>Mánáidgárdi galgá jámma árvvoštallat pedagogalaš barggu. Dat mearkkaša ahte pedagogalaš barggu galgá čilget, analyseret ja dulkot mánáidgárddi plánaid, mánáidgárdelága ja rámmaplána vuođul. Árvvoštallanbarggu  váldoulbmil lea sihkkarastit ahte buot mánát ožžot fálaldaga mii čuovvu mánáidgárdelága ja rámmaplána. Árvvoštallanbarggu vuođđun galget leat reflekšuvnnat masa buot bargit servet. Oktasaš reflekšuvnnat pedagogalaš barggus sáhttet addit bargiide vuolggasaji viidásat plánemis ja čađaheamis. Dat sáhttá maiddái dagahit rabas digaštallama mánáidgárddi ulbmila, sisdoalu ja bargguid birra. Fágalaš ja ehtalaš čuolmmat</p>
    <p>galget leat mielde árvvoštallanbarggus. Dán láhkai sáhttet bargit oahppat iežaset geavadis ja ovdánahttit mánáidgárddi pedagogalaš doaibman. Máhttu mánnájoavkku ja ovttaskas máná loaktima ja máŋggabealat ovdáneami birra lea dehálaš addit buot mánáide heivehuvvon fálaldaga mii čuovvu mánáidgárdelága ja rámmaplána. Máná loaktima ja máŋggabealat ovdáneami galgá áicat ja árvvoštallat jotkkolaččat, ja vuolggasadjin galgá leat máná individuála eavttut ja máhttu mánáid ovdáneami ja dárbbuid birra. Máná vásáhusat ja oaivilat galget leat mielde árvvoštallanvuođus. Duođašteapmi Bargiid barggu duođašteapmi čalmmustahttá mo bargit barget ollašuhttit mánáidgárdelága ja rámmaplána gáibádusaid. Pedagogalaš barggu duođašteapmi galgá leat oassin mánáidgárddi barggus plánet, árvvoštallat ja ovdánahttit pedagogalaš doaimma. Pedagogalaš barggu duođašteapmi sáhttá addit váhnemiidda, báikkálaš birrasii ja gildii mánáidgárdeeiseváldin dieđuid das maid mánát vásihit, ohppet ja barget mánáidgárddis, ja mo mánáidgárdi deavdá mánáidgárdelága ja rámmaplána gáibádusaid. Mánnájoavkku ja ovttaskas máná loaktima ja máŋggabealat ovdáneami árvvoštallama galgá duođaštit go ferte addit mánnájovkui ja ovttaskas mánnái heivehuvvon fálaldaga. Dat sáhttá leat vuođđun heivehit ja ain ovdánahttit pedagogalaš barggu. Mánáin lea vuoigatvuohta oažžut iežaset persovnnalaš integritehta suddjema. Ehtalaš perspektiiva galgá danne leat mánnájoavkku ja ovttaskas máná duođašteami vuođđun. Persondieđuid galgá gieđahallat persondiehtolága vuođul.  Persondieđuid gieđahallamiin oaivvilduvvo buot dieđuid ja árvvoštallamiid čohkken, registreren, čoahkkáigeassin, vurken ja addin maid sáhttá čatnat ovttaskas olbmui. Jus mánáidgárdi áigu addit persondieđuid máná birra eará ásahusaide, ii ge dat leat nannejuvvon lágas, de fertejit váhnemat miehtat dasa. Gáibádus váhnenmiehtama birra ii gusto ovdamearkka dihtii áššiin mas bargit juogadit persondieđuid mánáidsuodjalusain deavdit mánáidgárdelága 22. § dieđihangeatnegasvuođa. Váhnemiin lea vuoigatvuohta oaidnit ja oažžut duođaštemiid iežaset mánáid birra ja sihkuhit dahje divuhit dieđuid mat leat boastut.</p>
    <p>Dábálašpedagogalaš fálaldaga heiveheapmi mánáide geat dárbbašit liigedoarjaga</p>
    <p>Mánáidgárdi galgá heivehit dábálašpedagogalaš fálaldaga mánáid dárbbuide ja eavttuide, maiddái go muhtun mánát dárbbašit liigedoarjaga oanehat dahje guhkit áigge. Mánáidgárdi galgá fuolahit ahte mánát geat dárbbašit liigedoarjaga, árrat ožžot sosiála, pedagogalaš ja/dahje fysalaš heiveheami mii lea dárbbašlaš fállat mánnái fátmmasteaddji ja ovttaárvosaš fálaldaga. Heiveheami galgá árvvoštallat jotkkolaččat ja muddet máná dárbbu ja ovdáneami ektui. Fátmmasteapmi mánáidgárddis lea maiddái láhčit dili sosiála searvamii. Mánáidgárddi sisdoalu ferte gaskkustit nu, ahte iešguđet mánát sáhttet searvat iežaset dárbbuid ja eavttuid vuođul. Mánáidgárddi deháleamos sosialiserenarena lea stoahkan. Muhtun mánáide sáhttá árra áŋgiruššan mielddisbuktit ahte bargit barget erenoamáš ulbmillaččat ja systemáhtalaččat – oanehat dahje guhkit áigge – fátmmastit máná jierpmálaš searvevuhtii. Jus jáhkket ahte máná dárbbut eai sáhte gokčojuvvot dábálašpedagogalaš fálaldaga bokte, de galgá mánáidgárdi muitalit váhnemiidda vuoigatvuođa birra gáibidit áššedovdi árvvoštallama das dárbbaša go mánná erenoamášpedagogalaš veahki. Mánáidgárdi galgá fuolahit ahte mánát geat ožžot erenoamášpedagogalaš veahki, fátmmastuvvojit mánnájovkui ja dábálašpedagogalaš fálaldahkii.</p>
    <p>8. Mánáidgárddi bargovuogi</p>
    <p>Bargovuogit galget áimmahuššat mánáid fuolahusa ja stoahkama dárbbuid, ovddidit oahppama ja čuvgehusa ja addit mánáide vejolašvuođa váikkuhit.  Bargit galget geavahit iešguđetlágan bargovugiid, ja sii galget heivehit daid  ovttaskas mánnái, mánnájovkui ja báikkálaš birrasii. Bargovugiid válljen addá vejolašvuođaid dahkat mánáidgárddi sisdoalu gelddolažžan ja máŋggabealagin. Bargovuogit sáhttet leat mielde hábmemin áŋgiruššama, beroštumi ja movtta ja addet vejolašvuođaid lasihit eanet vásáhusaid mánáidgárdái. Bargit galget</p>
    <p type="listitem"><em type="bold">•</em> váldit vuolggasaji mánáid vásáhusain, beroštumiin, oaiviliin ja </p>
    <p>á lggahanmovttas  mánáidgárddis</p>
    <p type="listitem"><em type="bold">•</em> ovddidit hutkáivuođa ja stoahkama ja leat rahpasat improvisašuvdnii ja </p>
    <p>mánáid mielváikkuheapmái</p>
    <p type="listitem"><em type="bold">•</em> lonohallat gaskal spontána ja plánejuvvon doaimmaid </p>
    <p type="listitem"><em type="bold">•</em> movttiidahttit mánáid imaštallama ja dáidduid jearahit, ohcalit vásáhusaid, </p>
    <p>váldit initiatiivva ja hálddašit ođđa áššiid</p>
    <p type="listitem"><em type="bold">•</em> addit mánáide iešguđetlágan vásáhusaid ja vejolašvuođa ovdanbuktit iežaset </p>
    <p>iešguđet láhkai</p>
    <p type="listitem"><em type="bold">•</em> bargat fágaid rastá ja ollislaččat ja geahččat rámmaplána iešguđet osiid </p>
    <p>oktilaččat</p>
    <p type="listitem"><em type="bold">•</em> fátmmastit lagaš birrasa ja báikkálaš beliid doaimmaid plánemii ja </p>
    <p>čađaheapmái</p>
    <p type="listitem"><em type="bold">•</em> jámma árvvoštallat čuvvot go válljejuvvon bargovuogit rámmaplána </p>
    <p>Progrešuvdna</p>
    <p>Progrešuvdna mánáidgárddis mearkkaša ahte buot mánát galget ovdánahttit iežaset, oahppat ja vásihit ovdáneami. Buot mánát galget beassat vásihit progrešuvnna mánáidgárddi sisdoalus, ja mánáidgárdi galgá láhčit dili nu,   ahte buotahkásaš mánát ožžot máŋggabealat stoahkan-, aktivitehta- ja oahppanvejolašvuođaid. Bargit galget viiddidit ja nannet mánáid beroštumiid ja addit mánáide máŋggabealat vásáhusaid. Mánáidgárdi galgá láhčit dili progrešuvdnii pedagogalaš sisdoalu, bargovugiid, stoahkamiid, materiálaid ja fysalaš birrasa hábmema válljemiid bokte. Mánát galgat oažžut hástalusaid mat leat  heivehuvvon sin vásáhusaide, beroštumiide, máhttui ja gálggaide. Bargit galget</p>
    <p type="listitem"><em type="bold">•</em> fuomášit, čuovvolit ja viiddidit dan main mánát jo beroštit </p>
    <p type="listitem"><em type="bold">•</em> plánet mánáidgárddi sisdoalu progrešuvnna ja láhčit dili dasa buot mánáide </p>
    <p type="listitem"><em type="bold">•</em> váikkuhit dasa ahte mánát ožžot máhtestuvvanvásáhusaid ja maiddái </p>
    <p>ovdánanhástalusaid</p>
    <p type="listitem"><em type="bold">•</em> láhčit dili čiekŋudeapmái, dovdáheapmái ja geardduheapmái mánáidgárddi </p>
    <p>sisdoalus ja bargovugiin</p>
    <p type="listitem"><em type="bold">•</em> introduseret ođđa perspektiivvaid ja láhčit dili ođđa vásáhusaide </p>
    <p type="listitem"><em type="bold">•</em> fuolahit progrešuvnna materiálaid, girjjiid, stohkosiid, reaidduid ja rusttegiid </p>
    <p>dihtomielalaš geavaheami bokte ja dagahit dán mánáid olámuddui</p>
    <p>Mánáidgárddi digitála geavat</p>
    <p>Mánáidgárddi digitála geavat galgá váikkuhit mánáid stoahkamii, hutkáivuhtii ja oahppamii. Go geavaha digitála reaidduid pedagogalaš barggus, de galgá dát doarjut mánáid oahppanproseassaid ja leat mielde ollašuhttimin rámmaplána láidestusaid mávssolaš ja máŋggabealat oahppanbirrasii buot mánáide. Digitála reaidduid geavahettiin galget bargit leat aktiivvalaččat ovttas mánáiguin. Seammás galgá várrogasat geavahit digitála reaidduid, eai ge dat galgga domineret bargovuogi. Mánáidgárdi galgá čájehit digitála árvvoštallannávccaid ja váikkuhit dasa ahte mánát ovdánahttigohtet ehtalaš áddejumi digitála mediaid ektui.</p>
    <p>Bargit galget</p>
    <p type="listitem"><em type="bold">•</em> čájehit digitála árvvoštallannávccaid diehtojuohkinohcama ektui, sii   </p>
    <p>galget leat dihtomielalaččat dahkkivuoigatvuođa ja gáldokritihka ektui  ja áimmahuššat mánáid personsuodjalusa</p>
    <p type="listitem"><em type="bold">•</em> láhčit dili nu, ahte mánát diđoštit, stohket, ohppet ja ieža hábmejit juoidá </p>
    <p>digitála ovdanbuktinvugiid bokte</p>
    <p type="listitem"><em type="bold">•</em> árvvoštallat relevánssa ja heivvolašvuođa ja searvat mánáid </p>
    <p>mediageavaheamis</p>
    <p type="listitem"><em type="bold">•</em> diđoštit digitála reaidduid hutkás ja hábmejeaddji geavaheami ovttas </p>
    <p>mánáiguin</p>
    <p>9. Mánáidgárddi fágasuorggit</p>
    <p>Fágasuorggit speadjalastet surggiid main lea beroštupmi ja iešárvu mánáide mánáidgárdeagis, ja galget ovddidit loaktima, máŋggabealat ovdáneami ja dearvvašvuođa. Mánáidgárdi galgá geahččat fágasurggiid oktilaččat, ja buot  fágasuorggit galget leat čađa gaskka oassi mánáidgárddi sisdoalus. Sámi mánáidgárddiin galgá fágasurggiid barggu vuolggasadjin leat sámi giella,  kultuvra ja árbemáhttu. Mánáidgárddi árvovuođđu ja ulbmil galgá láidestit ja báidnit fágasuorgebarggu, ja mánáid mielváikkuheami vuoigatvuođa galgá áimmahuššat. Mánáid stoahkan lea dehálaš vuođđu fágasurggiid barggus. Mánáidgárdi galgá váldit vuolggasaji mánáid áŋgiruššamis ja buktosiin vai fágasuorgebargu orru jierpmálaš ja somás oassin mánáid árgabeaivvis. Mánáid beroštumi fágasurggiide galgá movttiidahttit, ja mánáidgárdi galgá veahkehit ásahit oahpahalli searvevuođa mii árvvusatná iešguđetlágan ovdanbuktimiid ja oaiviliid. Mánát galget ovdánahttit máhtu ja gálggaid buot fágasurggiin imaštallama, diđošteami ja hábmejeaddji doaimmaid bokte. Mánáidgárdi galgá geavahit iešguđet materiálaid ja rusttegiid, teknologiija ja digitála reaidduid, spealuid, girjjiid ja musihka fágasuorgebarggus. Fágasuorggit leat oalle muddui dat seamma mat mánáin maŋŋelis lea fágan skuvllas.</p>
    <p>Gulahallan, giella ja teaksta</p>
    <p>Fágasuorgebarggu bokte galgá mánáidgárdi váikkuhit dasa ahte mánát besset diđoštit ja ovdánahttit iežaset giellaáddejumi, giellagelbbolašvuođa ja buriid gulahallanvugiid. Mánáidgárddis galget mánát gullat iešguđet gielaid, giellahámiid ja suopmaniid dálááiggi ja ovddešáiggi riimmaid, hoahkamiid, lávlagiid, girjjálašvuođa ja teavsttaid bokte. Mánáidgárdi galgá váikkuhit dasa ahte mánát stohket gielain, symbolaiguin ja teavsttaiguin ja movttiidahttet gielalaš sáhkkiivuhtii, dihtomielalašvuhtii ja ovdáneapmái. Mánáidgárddis galget mánát beassat vásihit iešguđet gaskkustanvugiid teavsttain ja muitalusain, estehtalaš vásáhusaid, máhtu, reflekšuvnna ja giela ja kultuvrra deaivvadeami gáldun. Bargit galget hástalit diđoštit sihke njálmmálaš giela ja čállingiela. Gulahallan-, giella- ja teakstabargguid bokte galgá mánáidgárdi váikkuhit dasa ahte mánát</p>
    <p type="listitem"><em type="bold">•</em> ovdanbuktet iežaset dovdduid, jurdagiid, oaiviliid ja vásáhusaid iešguđet </p>
    <p>láhkai</p>
    <p type="listitem"><em type="bold">•</em> geavahit giela duddjot oktavuođaid, searvat stoahkamii ja riidočoavdinreaidun </p>
    <p type="listitem"><em type="bold">•</em> ovdánahttet iežaset doabaáddejumi ja geavahit rikkes giela </p>
    <p type="listitem"><em type="bold">•</em> stohket, improviserejit ja geahččaladdet riimmain, ritmmain, jienaiguin ja </p>
    <p>sániiguin</p>
    <p type="listitem"><em type="bold">•</em> vásihit iešguđetlágan máidnasiid, muitalusaid, cukcasiid ja ovdanbuktinvugiid </p>
    <p type="listitem"><em type="bold">•</em> vásihit gelddolašvuođa ja ilu jitnositlohkamis, muitalusain, lávlagiin ja ságas</p>
    <p>tallamis</p>
    <p type="listitem"><em type="bold">•</em> diđoštit ja ohppet iešguđet čállingiellaovdanbuktimiid, nugo stoahkančállosa, </p>
    <p>tevdnema ja bustávaid, lohkan- ja čállindoaimmaid bokte Bargit galget</p>
    <p type="listitem"><em type="bold">•</em> duddjot máŋggabealat giellabirrasa mas mánát besset vásihit ilu go geavahit </p>
    <p>giela ja gulahallet earáiguin</p>
    <p type="listitem"><em type="bold">•</em> čalmmustahttit gielalaš ja kultuvrralaš girjáivuođa, doarjut mánáid iešguđet </p>
    <p>kultuvrralaš ovdanbuktimiid ja identitehtaid ja ovddidit girjáivuođa gulahallamis, gielas ja eará ovdanbuktinvugiin</p>
    <p type="listitem"><em type="bold">•</em> hástalit iešguđetlágan ságastallamiidda mas mánát besset muitalit, imaštallat, </p>
    <p>jurddašallat ja jearahit</p>
    <p type="listitem"><em type="bold">•</em> movttiidahttit mánáid fabuleret ja stoahkat gielain, jienain, riimmain ja </p>
    <p>ritmmain</p>
    <p type="listitem"><em type="bold">•</em> doarjut mánáid stoahkama čállingiela stoahkamiin ja diđoštemiin </p>
    <p type="listitem"><em type="bold">•</em> geavahit máŋggalágan gaskkustanvugiid ja fállat máŋggalágan girjjiid, </p>
    <p>lávlagiid, govaid ja ovdanbuktinvugiid</p>
    <p type="listitem"><em type="bold">•</em> fátmmastit buot mánáid giellamovttiidahtti doaimmaide </p>
    <p>Rumaš, lihkadeapmi, biebmu ja dearvvašvuohta</p>
    <p>Dábit ja doaibmandábit hábmejuvvojit jo áigá. Buriid dábiid maid háhket mánáidgárdeagis, sáhttet bistit olles eallima. Mánáidgárdi galgá láhčit dili nu, ahte buot mánát sáhttet vásihit lihkadanilu, borranilu ja biebmokultuvrra, mentálalaš ja sosiála buorredilálašvuođa ja fysalaš ja psyhkalaš dearvvašvuođa. Mánáid galgá fátmmastit buot doaimmaide gos besset vásihit lihkadeami, stoahkama, sosiála ovttasdoaibmama ja vásihit movtta ja máhtestuvvama iežaset eavttuid vuođul. Mánáidgárdi galgá váikkuhit dasa ahte mánát oahpásmuvvet iežaset rupmašii ja ovdánahttet dihtomielalašvuođa iežaset ja earáid rájáid ektui. Fágasuorgebarggu bokte galget mánát beassat dovdat, vásihit, stoahkat, oahppat ja hábmet go rumaš lea vuolggasadjin. Biebmo- ja borrandoaimmaid mielváikkuheami bokte galget mánát movttiidahttot borrat dearvvaslaš biepmu ja oažžut vuođđoáddejumi das mo dearvvaslaš biebmu sáhttá dagahit buori dearvvašvuođa. Rumaš-, lihkadan-, biebmo- ja dearvvašvuođabarggu bokte galgá  mánáidgárdi váikkuhit dasa ahte mánát</p>
    <p type="listitem"><em type="bold">•</em> vásihit loaktima, ilu ja máhtestuvvama máŋggabealat lihkadanvásáhusain, </p>
    <p>olgun ja siste, birra jagi</p>
    <p type="listitem"><em type="bold">•</em> oahpásmuvvat iežaset dárbbuide, oahppat olbmorupmaša birra ja ásahit </p>
    <p>buriid hygienadábiid ja máŋggabealat biebmodoalu</p>
    <p type="listitem"><em type="bold">•</em> ovdánahttet motorihkalaš gálggaid, rumašhálddašeami, koordinašuvnna  </p>
    <p>ja fysalaš iešvuođaid</p>
    <p type="listitem"><em type="bold">•</em> vásihit árvvoštallat ja hálddašit riskastoahkama rumašlaš hástalusaid birra </p>
    <p type="listitem"><em type="bold">•</em> oadjut iežaset rupmašii, oažžut positiivvalaš áddejumi alddis ja oahpásmuvvat </p>
    <p>iežaset dovdduide</p>
    <p type="listitem"><em type="bold">•</em> bidjat rájáid iežas rupmašii ja dohkkehit earáid rájáid </p>
    <p type="listitem"><em type="bold">•</em> ohppet gos biebmu boahtá, biebmogálvvuid buvttadeami birra ja mo </p>
    <p>biebmu šaddá borramuššan Bargit galget</p>
    <p type="listitem"><em type="bold">•</em> leat aktiivvalaččat ja mielde, doarjut ja hástalit mánáid máŋggabealat </p>
    <p>rumašlaš stoahkamii ja dohkkehit mánáid máhtestuvvama</p>
    <p type="listitem"><em type="bold">•</em> váikkuhit dasa ahte mánát sáhttet háhkat alcceseaset buriid dábiid, guottuid </p>
    <p>ja máhtu biebmodoalu, hygiena, lihkadeami ja vuoiŋŋasteami birra</p>
    <p type="listitem"><em type="bold">•</em> fállat mánáide máŋggabealat ja hástaleaddji lihkadanbirrasiid, dovddavásáhusaid </p>
    <p>ja rumašlaš stoahkama olgun ja siste, mánáidgárdeguovllus ja dan olggobealde</p>
    <p type="listitem"><em type="bold">•</em> váikkuhit dasa ahte mánát šaddet dihtomielalaččat vuoigatvuhtii mearridit </p>
    <p>iežaset rupmaša badjel ja árvvusatnit earáid rájáid</p>
    <p type="listitem"><em type="bold">•</em> láhčit dili nu, ahte borramat ja málesteapmi addá mánáide borranilu, </p>
    <p>searvama, ságastallamiid ja searvevuođadovddu</p>
    <p type="listitem"><em type="bold">•</em> dovdet ja praktiseret dearvvašvuođaovddideaddji ja eastadeaddji doaibma</p>
    <p>bijuid nationála láidestusaid mat gusket mánáide</p>
    <p>Dáidda, kultuvra ja hutkáivuohta</p>
    <p>Dáidda- ja kulturvásáhusat mánáidgárddis sáhttá bidjat vuođu gullevašvuhtii, searvamii ja iežas hábmejeaddji bargui. Mánáidgárddis mánát galget oažžut estehtalaš dáidda- ja kulturvásáhusaid iešguđet hámiin ja organiserejuvvon  nu ahte addá mánáide diđoštan-, čiekŋudan- ja progrešuvdnavejolašvuođaid. Mánáid galgá doarjut leat aktiivvalaččat ja hábmet iežaset dáiddalaš ja kultuvrralaš ovdanbuktimiid. Mánáidgárdi galgá láhčit dili gullevašvuhtii ja hutkáivuhtii váikkuhettiin dasa ahte mánát besset ovttas vásihit ja hábmet dáiddalaš ja kultuvrralaš ovdanbuktimiid.</p>
    <p>Fágasuorgi máinnaša ovdanbuktinhámiid nugo govvadáidaga ja dáiddaduoji, musihka, dánsuma, drámá, giela, girjjálašvuođa, filmma, arkitektuvrra ja designa. Mánáidgárdi galgá diktit mánáid deaivvadit iešguđetlágan dáiddalaš ja kultuvrralaš ovdanbuktimiiguin mat speadjalastet girjás servodaga ja iešguđet áigodagaid. Fágasuorgebarggus galget bargit movttiidahttit mánáid sáhkkiivuođa, viiddidit sin áddejumi ja váikkuhit imaštallamii, iskkademiide, geahččaladdamiidda ja eksperimenteremii. Mánáidgárdi ferte láhčit dili nu mánáid hutkás proseassaide ja ovdanbuktimiidda ja ovdánahttit daid. Dáidda-, kultur- ja hutkáivuođabarggu bokte galgá mánáidgárdi váikkuhit dasa ahte mánát</p>
    <p type="listitem"><em type="bold">•</em> ožžot áđaid, saji ja materiálaid mat dorjot sin stoahkkás ja estehtalaš </p>
    <p>ovdanbuktinvugiid</p>
    <p type="listitem"><em type="bold">•</em> geavahit fantasiija, hutkás jurddašeami ja hábmenmovtta </p>
    <p type="listitem"><em type="bold">•</em> gieđahallet vásáhusaid ja dovdduid go deaivvadit dáidagiin, kultuvrrain  </p>
    <p>ja estetihkain hábmejeaddji doaimma bokte olgun ja siste</p>
    <p type="listitem"><em type="bold">•</em> deaivvadit girjás dáiddalaš ja kultuvrralaš ovdanbuktinvugiiguin ja diđoštit  </p>
    <p>ja servet dáidda- ja kulturvásáhusaide ovttas earáiguin</p>
    <p type="listitem"><em type="bold">•</em> geavahit iešguđetlágan teknihkaid, materiálaid, reaidduid ja teknologiija </p>
    <p>ovdanbuktit iežaset estehtalaččat</p>
    <p type="listitem"><em type="bold">•</em> vásihit ilu ja rámisvuođa iežaset kultuvrralaš gullevašvuođa ektui </p>
    <p>Bargit galget</p>
    <p type="listitem"><em type="bold">•</em> ságastallat mánáiguin sin ja earáid dáiddalaš ja kultuvrralaš ovdanbuktimiid </p>
    <p>birra</p>
    <p type="listitem"><em type="bold">•</em> čáhkket saji, doarjut ja riggudahttit mánáid gieđahallama dáidda- ja </p>
    <p>kulturdeaivvademiin</p>
    <p type="listitem"><em type="bold">•</em> guldalit, dohkkehit ja vuhtiiváldit mánáid iežaset árbekultuvrra ja </p>
    <p>mánáidkultuvrra</p>
    <p type="listitem"><em type="bold">•</em> guldalit ja beroštit mánáid iešguđet kultuvrralaš ovdanbuktimiin, árvvusatnit </p>
    <p>sin cealkinvugiid ja ovddidit movtta eanet diđoštit estehtalaš surggiid</p>
    <p type="listitem"><em type="bold">•</em> movttiidahttit mánáid ovdanbuktit iežaset musihka, dánsuma, drámá ja eará hábmejeaddji doaimma bokte, ja addit sidjiide vejolašvuođa ovdánahttit máŋggabealat ovdanbuktinvugiid </p>
    <p type="listitem"><em type="bold">•</em> čalmmustahttit ja hábmet estehtalaš dimenšuvnnaid mánáidgárddis siste  </p>
    <p>ja olgun</p>
    <p type="listitem"><em type="bold">•</em> addit mánáide vejolašvuođa oahpásmuvvat girjás árbevieruide ja dáidda-  </p>
    <p>ja kulturovdanbuktinvugiid ovddešáiggis ja dálááiggis</p>
    <p type="listitem"><em type="bold">•</em> váikkuhit dasa ahte kultuvrralaš girjáivuohta šaddá riggodahkan olles </p>
    <p>mánnájovkui</p>
    <p>Luondu, biras ja teknologiija</p>
    <p>Luondduvásáhusat sáhttet ovddidit áddejumi luonddu iešvuhtii ja mánáid dáhttui suddjet luondduriggodagaid, seailluhit biologalaš girjáivuođa ja váikkuhit ceavzilis ovdáneapmái. Mánáidgárdi galgá váikkuhit dasa ahte mánát liikogohtet lundui ja ožžot luondduvásáhusaid mat ovddidit dáiddu dádjadit ja vánddardit luonddus iešguđet jagiáiggiin. Mánáidgárdi galgá láhčit dili nu, ahte mánát ožžot girjás luondduvásáhusaid ja besset vásihit luonddu stoahkama ja oahppama arenan. Mánáidgárdi galgá láhčit dili nu, ahte mánát bissot sáhkkiin luonddudieđalaš fenomenaide, vásihit gullevašvuođa lundui ja ohppet geavahit teknologiija ja reaidduid. Luonddu-, biras- ja teknologiijabarggu bokte galgá mánáidgárdi váikkuhit dasa ahte mánát</p>
    <p type="listitem"><em type="bold">•</em> vásihit ja diđoštit luonddu ja luonddu girjáivuođa </p>
    <p type="listitem"><em type="bold">•</em> ožžot buriid olgodaddanvásáhusaid birra jagi </p>
    <p type="listitem"><em type="bold">•</em> vásihit, diđoštit ja eksperimenterejit luonddufenomenaiguin ja fysalaš </p>
    <p>lágaiguin</p>
    <p type="listitem"><em type="bold">•</em> ohppet luonddu ja ceavzilis ovdáneami birra, ohppet luonddus ja </p>
    <p>ovdánahttet árvvusatnima ja áddegohtet mo sáhttet áimmahuššat luonddu</p>
    <p type="listitem"><em type="bold">•</em> ohppet elliid ja fauna birra </p>
    <p type="listitem"><em type="bold">•</em> ráhkadit konstrukšuvnnaid iešguđet materiálain ja diđoštit vejolašvuođaid </p>
    <p>mat leat reaidduin ja teknologiijas</p>
    <p type="listitem"><em type="bold">•</em> ohppet olbmo eallinbirrajođu birra </p>
    <p>Bargit galget</p>
    <p type="listitem"><em type="bold">•</em> láhčit dili girjás luondduvásáhusaide ja geavahit luonddu stoahkama, </p>
    <p>imaštallama, diđošteami ja oahppama arenan</p>
    <p type="listitem"><em type="bold">•</em> addit mánáide áiggi ja vejolašvuođa jearahit, jurddašit ja ráhkadit iežaset </p>
    <p>čilgehusaid čuolmmaide ja searvat ságastallamiidda das maid leat vásihan</p>
    <p type="listitem"><em type="bold">•</em> čalmmustahttit luonddufenomenaid ja jurddašit ovttas mánáiguin </p>
    <p>oktavuođaid birra luonddu</p>
    <p type="listitem"><em type="bold">•</em> diđoštit ja eksperimenteret teknologiija ja luonddufenomenaid ovttas </p>
    <p>mánáiguin</p>
    <p>Lohku, sadji ja hápmi</p>
    <p>Fágasuorggis lea sáhka fuomášit, diđoštit ja hábmet struktuvrraid ja veahkehit mánáid áddet oktavuođaid luonddus, servodagas ja univearssas. Mánáidgárdi galgá čalmmustahttit oktavuođaid ja láhčit dili nu, ahte mánát sáhttet diđoštit ja fuomášit matematihka beaivválaš eallimis, teknologiijas, luonddus, dáidagis ja kultuvrras ja go ieža leat hutkái ja hábmejeaddji. Fágasuorgebargu galgá movttiidahttit mánáid imaštallama, sáhkkiivuođa ja motivašuvnna čuolmmaid čoavdit. Fágasuorgi fátmmasta stoahkkás ja iskkadeaddji barggu buohtastahttimiin, rátkimiin, sajustemiin, orienteremiin, visualiseremiin, hámiiguin, minstariiguin, loguiguin, lohkamiin ja mihtidemiin. Lea maiddái sáhka jearaheamis,  resonneremis, ákkastallamis ja čovdosiid ohcamis. Lohko-, sadje- ja hápmebarggu bokte galgá mánáidgárdi váikkuhit dasa  ahte mánát</p>
    <p type="listitem"><em type="bold">•</em> fuomášit ja imaštallet matematihkalaš oktavuođaid </p>
    <p type="listitem"><em type="bold">•</em> ovdánahttet áddejumi matematihkalaš vuođđodoahpagiidda </p>
    <p type="listitem"><em type="bold">•</em> stohket ja eksperimenterejit loguiguin, meriiguin ja lohkamiin ja ohppet </p>
    <p>iešguđet vugiid ovdanbuktit dán</p>
    <p type="listitem"><em type="bold">•</em> vásihit sturrodagaid iežaset birrasiin ja buohtastahttet dáid </p>
    <p type="listitem"><em type="bold">•</em> geavahit rupmaša ja áiccuid ovdánahttit latnjaáddejumi </p>
    <p type="listitem"><em type="bold">•</em> isket ja dovdájit hámiid iešvuođaid ja rátket daid iešguđet láhkai </p>
    <p type="listitem"><em type="bold">•</em> isket ja ohppet čoavdit matematihkalaš čuolmmaid ja vásihit matematihkkailu </p>
    <p>Bargit galget</p>
    <p type="listitem"><em type="bold">•</em> geavahit matematihkalaš doahpagiid reflekšuvnna bokte ja aktiivvalaččat </p>
    <p>mánáidgárddis</p>
    <p type="listitem"><em type="bold">•</em> geavahit girjjiid, spealuid, musihka, digitála reaidduid, luondduávdnasiid, </p>
    <p>stohkosiid ja reaidduid movttiidahttit mánáid matematihkalaš jurddašeapmái</p>
    <p type="listitem"><em type="bold">•</em> nannet mánáid sáhkkiivuođa, matematihkkailu ja beroštumi matematihkalaš </p>
    <p>oktavuođaide mas vuolggasadji lea mánáid ovdanbuktinhámit</p>
    <p type="listitem"><em type="bold">•</em> láhčit dili matematihkalaš vásáhusaide riggudahtedettiin mánáid stoahkama </p>
    <p>ja árgabeaivvi matematihkalaš ideaiguin ja čilgejeaddji ságastallamiiguin</p>
    <p type="listitem"><em type="bold">•</em> movttiidahttit ja doarjut mánáid dáiddu ja sávrivuođa čuolbmačoavdimis </p>
    <p>Etihkka, osku ja filosofiija</p>
    <p>Etihkka, osku ja filosofiija lea mielde hábmemin vugiid áddet máilmmi ja báidnet árvvuid, norpmaid ja guottuid. Fágasuorggis lea erenoamáš fuomášupmi mánáidgárddi servodatmandáhttii ja árvovuđđui servodagas man eallinoaidnogirjáivuohta báidná. Mánáidgárdi galgá oahpahit mánáide muitalusaid, árbevieruid, árvvuid ja allabasiid iešguđet oskkuin ja eallinoainnuin ja vásihit ahte kultuvrralaš ovdanbuktimiin lea iešárvu. Mánáidgárdi galgá hábmet beroštumi servodaga girjáivuhtii ja áddejumi eará olbmuid eallimii ja eallinvuohkái. Ságastaladettiin ja imaštaladettiin eksisteanssalaš, ehtalaš ja filosofalaš áššiid galget mánát beassat ieža sátnádit gažaldagaid, guldalit earáid, jurddašit ja gávdnat vástádusaid. Nu galgá mánáidgárdi leat mielde bidjamin vuođu kritihkalaš jurddašeapmái ja árvvoštallannávccaide.</p>
    <p>Etihkka-, osko- ja filosofiijabarggu bokte galgá mánáidgárdi váikkuhit dasa ahte mánát</p>
    <p type="listitem"><em type="bold">•</em> ohppet kristtalaš ja humanisttalaš árvvuid ja árbevieruid vuođđoárvvuid ja </p>
    <p>oahpásmuvvet oskkuide ja eallinoainnuide mat leat mánáidgárddis</p>
    <p type="listitem"><em type="bold">•</em> diđoštit ja imaštallet eksisteanssalaš, ehtalaš ja filosofalaš áššiid </p>
    <p type="listitem"><em type="bold">•</em> oahpásmuvvet, áddejit ja jurddašit vuođđonorpmaid- ja árvvuid birra </p>
    <p type="listitem"><em type="bold">•</em> áddejit ahte gávdnojit máŋga iešguđetlágan vuogi áddet áššiid ja eallit ovttas </p>
    <p type="listitem"><em type="bold">•</em> ovdánahttet beroštumi ja árvvusatnima earáide ja áddejit ovttaláganvuođaid </p>
    <p>ja erohusaid árvvu searvevuođas Bargit galget</p>
    <p type="listitem"><em type="bold">•</em> gaskkustit muitalusaid ja čáhkket saji mánáid vásáhusaide, ságastallamiidda, </p>
    <p>ja jurdagiidda oskku, eallinoainnu, etihka ja eksisteanssalaš fáttáid birra</p>
    <p type="listitem"><em type="bold">•</em> diđoštit ja imaštallat eksisteanssalaš, ehtalaš, oskkolaš, ja eallinoinnolaš ja </p>
    <p>filosofalaš áššiid ovttas mánáiguin</p>
    <p type="listitem"><em type="bold">•</em> leat mielde ovdánahttimin mánáid gierdavašvuođa, beroštumi ja árvvusatni</p>
    <p>ma gaskaneaset ja olbmuid geain lea earálágan kultuvrralaš, oskkolaš dahje eallinoinnolaš gullevašvuohta</p>
    <p type="listitem"><em type="bold">•</em> oahpahit mánáide ja čalmmustahttit mearkabeivviid, allabasiid ja árbevieruid </p>
    <p>kristtalaš kulturárbbis ja eará oskkuin ja eallinoainnuin mat leat mánáidgárddis</p>
    <p type="listitem"><em type="bold">•</em> ságastallat mánáiguin oskkolaš ja kultuvrralaš ovdanbuktimiid birra ja leat </p>
    <p>dihtomielalaččat dasa mo iežas searvan sáhttá doarjut ja viiddidit mánáid jurddašeami</p>
    <p type="listitem"><em type="bold">•</em> identifiseret árvoriidduid árgabeaivvis, jurddašit árvovuoruhemiid ja guottuid </p>
    <p>birra ja leat dihtomielalaččat dasa mo dát bohtet ovdan barggadettiin mánáiguin</p>
    <p>Lagasbiras ja servodat</p>
    <p>Mánáid mielváikkuheapmi mánáidgárddi árgabeaivái lea vuođđun eanet áddet demokráhtalaš servodaga searvama. Diđošteami ja vásáhusaid bokte galgá mánáidgárdi váikkuhit dasa ahte mánát oahpásmuvvet iežaset lagasbirrasii, servodahkii ja máilbmái.</p>
    <p>Mánáidgárdi galgá váikkuhit dasa ahte máhttu ja vásáhusat báikkálaš árbevieruid, servodatásahusaid ja fidnuid birra vai mánát sáhttet dovdat gullevašvuođa lagasbirrasii. Kultuvrralaš girjáivuohta, iešguđet eallinvuogit ja iešguđet bearašhámit leat fágasuorggi oassin. Stoahkama ja máŋggabealat doaimmaid bokte galget mánát beassat oahppat guldalit, šiehtadallat ja digaštallat ja oahppagoahtit olmmošvuoigatvuođaid birra. Fágasuorgi galgá fátmmastit máhtu sámi giela, kultuvrra ja árbevieruid birra ja dovdat nationála minoritehtaid. Joavkkut geain lea guhkesáigásaš čanastupmi riikii, definerejuvvojit nationála minoritehtan. Norggas dát leat kvenat/norggasuopmelaččat, juvddálaččat, vuovdesuopmelaččat, romat ja romániálbmot/ táhterat. Lagasbiras- ja servodatbarggu bokte galgá mánáidgárdi váikkuhit dasa  ahte mánát</p>
    <p type="listitem"><em type="bold">•</em> movttiidahttojit váikkuhit iežaset árgabeaivái ja ovdánahttet luohttevašvuođa </p>
    <p>searvat servodahkii</p>
    <p type="listitem"><em type="bold">•</em> vásihit ahte buohkat ožžot hástalusaid ja seamma vejolašvuođaid searvamii </p>
    <p type="listitem"><em type="bold">•</em> diđoštit iešguđet eanadagaid, oahpásmuvvet ásahusaide ja báikkiide </p>
    <p>lagasbirrasii ja ohppet dádjadit ja johtit oadjebasat</p>
    <p type="listitem"><em type="bold">•</em> oahpásmuvvet báikkálaš historjái ja árbevieruide </p>
    <p type="listitem"><em type="bold">•</em> oahpásmuvvet iešguđet árbevieruide, eallinvugiide ja bearašhámiide </p>
    <p type="listitem"><em type="bold">•</em> ohppet ahte sápmelaččat leat Norgga eamiálbmot, ja ohppet sámi  </p>
    <p>kultuvrra birra</p>
    <p type="listitem"><em type="bold">•</em> ohppet nationála minoritehtaid birra </p>
    <p>Bargit galget</p>
    <p type="listitem"><em type="bold">•</em> fuolahit ahte mánát dovdet ahte sin válljejumit ja dagut sáhttet váikkuhit </p>
    <p>sihke iežaset ja earáid dilálašvuhtii</p>
    <p type="listitem"><em type="bold">•</em> introduseret mánáid lagasbirrasa olbmuide, báikkiide ja servodatásahusaide </p>
    <p>ásahan dihtii gullevašvuođa ja veahkehit mánáid dádjadit ja johtit oadjebasat</p>
    <p type="listitem"><em type="bold">•</em> addit mánáide seamma vejolašvuođaid, ovddidit dásseárvvu ja vuosttaldit </p>
    <p>vealaheami, ovdagáttuid, stereotiippaid ja nállevealaheami</p>
    <p type="listitem"><em type="bold">•</em> áddehit mánáid ahte servodat rievdá ja ahte gullet historjjálaš, dálááigásaš  </p>
    <p>ja boahtteáigásaš oktavuhtii</p>
    <p type="listitem"><em type="bold">•</em> oahpásmahttit mánáid sámi kultuvrii ja eallinvuohkái ja čatnat sámi </p>
    <p>perspektiivva mearkabeivviide ja árgabeaieallimii, dáidagii, kultuvrii ja  biebmoárbevieruide</p>
    <p type="listitem"><em type="bold">•</em> oahpahišgoahtit mánáide olmmošvuoigatvuođaid mearkkašumi, </p>
    <p>erenoamážit  mánáidkonvenšuvnna</p>
  </body>
</document>
