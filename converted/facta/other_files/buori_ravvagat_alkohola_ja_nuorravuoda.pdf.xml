<document xml:lang="sme" id="no_id"><header><title>Buori rávvagat alkohola ja nuorravuođa birra váhnemiidda geain leat nuorat</title><genre code="facta"/><author><person firstname="" lastname="Blå Kors Norge" sex="unknown" born="" nationality=""/></author><year>2018</year><wordcount>1267</wordcount><conversion_status type="standard"/><availability><license type="standard"/></availability><origFileName>https://www.blakors.no/wp-content/uploads/2017/04/BROSJYRE_SAMISK_NORD_LAVOPPL.pdf</origFileName><parallel_text xml:lang="nob" location="gode_rad_om_ungdom_og_alkohol.pdf"/><parallel_text xml:lang="sma" location="hijven_raerieh_noeri_jih_alkohovlen.pdf"/><parallel_text xml:lang="smj" location="buorre_rade_nuoraj_ja_alkohola_birra.pdf"/><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Buori rávvagat  alkohola  ja  nuorravuođa birra  váhnemiidda geain  leat nuorat</p>
<p><em type="bold">DANIN BERRET NUORAIGUIN HUPMAT  ALKOHOLA  BIRRA</em> </p>
<p>Olu iskkusiin leat mánáin ja nuorain jearran mii sin mielas lea deháleamos go lea sáhka alkoholas. Manin son muhtun nuorat máistejit alkohola go leat 14 jahkásaččat ja earát fas vurdet dassážii go leat deavdán 18 jagi? Mii dávjá jurddašit ahte nuoráide dáidá deháleamos maid eará ustibat dahket. Iskkusat čájehit ahte go lea sáhka alkoholas, de leat baicca váhnemat buot dehálamos váikkuheaddjit. Nu lihkolaččat leat mii váhnemat! Mis lea áibbas erenoamáš posišuvdna váikkuhit mánáid ja láidestit sin rievttes guvlui. Muhto dát ii leat álo nu álki go galggašii jáhkkit.</p>
<p><em type="bold">MANIN JUHKET NUORAT? </em></p>
<p><em type="bold">Nuorravuođas rávisolmmožin</em> Go nuorra lahkonišgoahtá rávisolbmoagi, de rivdet maiddái miellaguottut ja eallindábit. Dákkár rievdadanáigodat čalmmusstahttá muhtun lágán earráneami váhnemiin ja veahážiid mielde huksejuvvo rávisolbmo identitehta. Ollugiin badjána sáhkkiivuohta alkoholii ja háliidit dan geahččalit go dát lea sin mielas lunddolaš lávki rávisolbmoeallimii<em type="bold">.</em> </p>
<p><em type="bold">Searvevuohta</em> Muhtun nuorat dovdet ahte lea measta bággu juhkat alkohola go <span type="quote">«buohkat earát»</span> juhket. Oallugat juhket alkohola vai dovdet iežaset sosialalaččat dohkkehuvvon earáin ja vai besset oasálastit muhtun lágán searvevuođas. Alkohola boktá nuoraid sáhkkiivuođa ja sii juhket feasttain vai galgá leat soma ovttas olbmáiguin. </p>
<p><em type="bold">Váikkuhus</em> Buot dat mii geavvá go nuorra juhká, addá váikkuhusaid maŋŋelii. Dat váikkuha dasa ahte háliida go nuorra fas juhkat ja manin. Jus iežas mielas orru šaddame suohttasabbon,  eanet sosiála ja virkui, de dat sáhttá váikkuhit su alkoholageavaheapmái.  Eará nuorat ges geavahit alkohola jeđđehussan dahje unnidit stressa. Sis soitet leat váttisvuođat ja jurdagat mat vurjet. Go leat gárrenoaivvis, de sin mielas dákkár váivvit unnot dahje oalát jávket. </p>
<p><em type="bold">TRENDAT – NÁ JUHKET OTNÁ NUORAT</em> </p>
<p>Orru leamen nu ahte otná nuorat juhket unnit alkohola go ovdal, ja eai ge álgge juhkat seamma nuorran go ovdal. Dát lea buorre ođas. Otná nuorat maiddái guldalit eanet maid váhnemat lohket, arvat eanet go otná váhnenbuolva dagai nuorravuođas. Muhto vaikko lea buorre, positiivvalaš trenda, de dattege leat olu heajos vásáhusat čadnon nuoraid alkohola jugešvuhtii. Ii leat nu ahte otná nuorat leat heaitán juhkames. Nuorain váilot vásáhusat alkoholageavahemiin ja dan sivas sii leat ge hui hearkkit go juhket alkohola. Danin lea dehálaš ahte váhnemat hupmet nuoraiguin alkohola birra ja mii fertet duostat bidjat hui čielga rájid sin alkoholageavaheapmái.</p>
<p><em type="bold">RISIKO JA HEARKKESVUOHTA – NUORAT JA ALKOHOLA</em> </p>
<p>Alkohola čuohcá ja váikkuha vuoiŋŋamaččaide. Vuoiŋŋamaččat eai geargga šaddames ovdal go olmmoš deavdá 25 jagi. Dán ovdáneapmái sáhttá alkohola čuohcat ja addit heajos váikkuhusaid. Go juhká alkohola, de hedjona olbmo árvvoštallannákca  ja lea bahá bártidit.  Nuorra maid sáhttá oalát hilgut oahpes, dábálaš rájiid ja sihke iežas ja earáid bidjat dillái maid minddar ii livčče dahkan.  Go juhká alkohola, de olmmoš váldá risiko go alkohola lea iešalddis riskabealli beroškeahttá maid juhká, man jođánit juhká ja man ollu juhká.</p>
<p><em type="bold">JEARALDAGAT MAT DÁIDET BOAHTIT – LEAT GO GEARGGUS DAIDDA?</em> </p>
<p>Jearaldagat alkohola birra – dat gal čuožžilit! De livččii buorre ahte mánná vállje jearrat dáid juste dus. Jus leat ráhkkanan dasa,  vástidat rehálaččat, čájehat beroštumi, guldalat it ge dušše ieš huma, de dáidá mánná jáhkkimis duinna hupmat. Dus eai dárbbaš leat buot vástádusat, muhto galggat fal rahčat dan ovdii ahte mánná álo vállje juste duinna humadit go jearaldagat čuožžilit.</p>
<p><em type="bold">DÁBÁLAs JEARALDAGAT JA ÁRVALUSAT  VEJOLAs  VÁSTÁDUSAIDE</em> </p>
<p>Mánáin ja nuorain sáhttet čuožžilit olu jearaldagat alkohola birra. Lea vejolaš rehálaččat ja rahpasit vástidit seammás go ii dárbbaš muitaladdat buot iežas nuorravuođavásáhusaid alkoholain.  Muhtumin mánná jearrá áibbas eará go dan maid don livččet vuordán. De lea dehálaš muitit ahte don leat ráđđeaddi ja ofelaš, it ge makkárge máinnasteaddji.</p>
<p type="listitem">•  Buot lágán lihkusvuođalogut lassánit go lea gárrenoaivvis</p>
<p type="listitem">•  Gárrenolmmoš sáhttá dávjjibut gillát veahkaválddálašvuođa dahje ieš leat veahkaváldi  go son guhte lea čielggus</p>
<p type="listitem">•  Seksuálaovttastallama dahje anašeami soaitá muhtumin gáhtat, muhto olmmoš gáhtá dávjjibut jus gárrenaoivvis lea anašan</p>
<p type="listitem">•  Go alkohola lea varas, de govvet áŋgirit ja juogadit govaid sosiala mediain beroškeahttá háliidit go earát dan vai eai</p>
<p type="listitem">•  Go juhká badjelmeare alkohola,de lea bahá vajálduhttit buot, jámálgit ja soaitá dearvvašvuođabálvalus fertet bumpet alkohola rupmašis.</p>
<p type="listitem">•  Obalohkái šaddá olmmoš eanet hearki go juhká alkohola ja árvvoštallannákca maid hedjona</p>
<p><em type="bold">GOAS HEIVE VUOHccAN HUPMAT DÁN BIRRA?</em> </p>
<p>Mánáin sáhtát vaikko goas hupmat alkohola birra, ii leat goassege beare árrat dan dahkat. Mađi dávjjit ja lunddolaččat dán birra hupmá mánáiguin, dađi álkit šaddá goappašagaide. Jus láhčá dili rabas gulahallamii, de čájeha mánnái ahte alkohola birra galgá sáhttit hupmat vaikko goas.</p>
<p><em type="bold">Leat go leamaš gárremin?</em> Goas du mielas lea olmmoš gárremin? Muhtun háviid lean juhkan nu olu alkohola ahte šadden viidnebuohccin nuppe beaivve. Dat ii lean man ge veara. </p>
<p><em type="bold">Manne jugat nu olu go lea luopmu? </em>Soaitá leat nu ahte mii rávisolbmot juhkat eanet alkohola go lea friddja ja háliidit vuoiŋŋastit. Maid don oaivvildat dan birra ahte luomus juhkat eambbo go muđui? </p>
<p><em type="bold">Manne juhket rávisolbmot ja manne bat don jugat?</em> Mun jugan go liikon alkohola smáhka ja maiddái go alkohola addá buori dovddu ja dagaha ahte nagodan vuoiŋŋastit. Muhto diehttelasat gávdnojit eará ja buoret vuogit mo vuoiŋŋastit ja oažžut buori dovddu. Soaitá ahte mii rávisolmot dárbbašit buriid rávvagiid juste dása. Alkohola juhkamis leat maŋga buori beali, muhto eahpitkeahttá maiddái heajos bealit. Ovdamearkka dihte ii leat alkohola buorre rupmašiid go lea ain rávásmuvvamin, ja dat lea ge okta sivain dasa go ferte leat 18 jagi ovdal go lea lohpi juhkat. Makkár jurdagat dus leat dasa ahte rávisolbmot juhket alkohola? </p>
<p><em type="bold">Mot dat dovdo go lea gárremin?</em> Sáhtát dovdat oaivejorrame, ja jus leat buorremielas, de soaitá buot du mielas šaddame ain suohttaseabbon. Muhto jus leat váivvis, soaittát šaddat ain heajut millii. Alkohola lea measta dego stuoridanláse dovdduide. Go jugat alkohola, sáhtát oalát vajálduhttit du dábálaš rájiid, ja nu soaittát ribahit dadjat ja dahkat juoidá maid muđui it livčče agibeaivve dahkan. </p>
<p>Jus leat badjelmeare gárremiin, de lea bahá šaddat hirbmat buohccin nuppe beaivve. De soaittát fal gáhtat maid leat dadjan ja dahkan.</p>
<p><em type="bold">Goas juhket vuohččan?</em> Vuosttažettiin lean veahá sáhkkii gullat manin dán háliidat diehtit. Dál go lean rávisolmmoš, de jurddašan ahte ledjen menddo nuorra dalle, ja livččii leamaš buoret vehá vuordit. </p>
<p><em type="bold">BIDJAT cIELGA RÁJIID </em></p>
<p>Galggat fal oba čielgasit dadjat ahte don it dohkket ahte mánná juhká alkohola ovdal go lea deavdán 18 jagi. Go leat hui čielggas, de lea unnit jáhkehahtti ahte nuorra rihkku du njuolggadusaid. Lea lunddolaš nuoraide álo geahččalit fanahit rájiid, muhto seammás addet čielga rájit oadjebasvuođa sidjiide. Dainna lágiin sáhttet sii geavahit du dego ággan manin biehttalit juhkames alkohola. <span type="quote">«Mun in hálit juhkat go de riiddáskan váhnemiiguin»</span>. Nuorat dovdet olu eahpesihkarvuođa nuorravuođaeallimis, ja de sáhttá leat ávkkálaš sivahit <span type="quote">«streaŋga»</span> váhnemiid.</p>
<p><em type="bold">ALE FAL ATTE ALKOHOLA MÁNÁIDE</em> </p>
<p>Lea jierpmálaš addit nuoraide alkohola go vulget festii go de <span type="quote">«juobe dieđán maid juhket»</span>, lea myhta dahje cuvccas. Muhto dat nuorat geat ruovttus besset máisttašit alkohola dahje vásihit ahte sin alkoholajuhkan lea dohkálas,  juhket mihá eanet ja dávjjibut go seammaahkásaš olbmat muđui.</p>
<p><em type="bold">LEA GE ÁLO OLÁMUTTOS! </em></p>
<p>Galggat álo vástidit telefovnna go nuorra ringe, vaikko leš ge ihkku. Áinnas berret ieš bissut čielggusin vai leat gearggus doalvut ja viežžat máná feasttas.</p>
<p><em type="bold">MUITTE VUOIGnAT GULUL – DON LEAT DEHÁLEAMOS! </em></p>
<p>Sáhkkis nuorat sáhttet eahpitkeahttá buktit hástalusaid, muhto váhnenolmmoš ferte álo duostat bidjat hui čielga rájiid. Leat váhnen, ii mearkkaš ahte galggat leat bivnnut, geasuheaddji ja son guhte álo duhtada. Go baicca bijat rájiid, de čájehat čielgasit ahte dutnje sáhttá luohttit. Don leat váhnen. Ja don it leat ustit dahje kameráhtta. Ja muitte fal ahte nuorravuođaáiggis eatnasat vásihit ráhkisvuođa ja liikostemiid, musihkka lea dehálaš, sii ožžot buriid vásáhusaid ja muittuid mat čuvvet agibeaivvi. Mánáid mii oažžut luoikkasin, ja fáhkkestaga boahtá beaivi go guđđet ruovttu beasi ja girdilit máilbmái. Vaikko jagit vásset ja áigi manná jođánit, de lea dus áibbas erenoamáš vejolašvuohta váikkuhit, rávvet ja ofelastit mánáid ja nuoraid dan bottá go orrubehtet seamma dáhki vuolde.</p>
<p>Čállosa leaba Blå Kors ja AVOGTIL ráhkadan, ja vuođđu bargui boahtá www. kjipeforeldre.no. Dearvvašvuođadirektoráhtta lea dorjon almmuheami</p>
</body></document>