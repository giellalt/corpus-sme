<document xml:lang="sme" id="no_id"><header><title>Váldeguoddedilálašvuohta – Lobálašvuođafápmudus – Boahtteáiggefápmudus</title><genre code="facta"/><author><person firstname="" lastname="Nasjonal kompetansetjeneste for Aldring og helse" sex="unknown" born="" nationality=""/></author><year>2019</year><wordcount>606</wordcount><conversion_status type="standard"/><availability><license type="standard"/></availability><origFileName>https://aoh-prod.s3.amazonaws.com/documents/F%C3%A1dd%C3%A1%C3%A1rka_V%C3%A1ldeguoddedil%C3%A1la%C5%A1vuohta_Lob%C3%A1la%C5%A1vuo%C4%91af%C3%A1pmudus_Boahtte%C3%A1iggef%C3%A1pmudus_n_ngbdUhC.pdf</origFileName><parallel_text xml:lang="nob" location="vergemaal.pdf"/><parallel_text xml:lang="sma" location="aaelielatjkoe.pdf"/><parallel_text xml:lang="smj" location="oahttse.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Váldeguoddedilálašvuohta – Lobálašvuođafápmudus – Boahtteáiggefápmudus </em></p>
<p>FÁDDÁÁRKA</p>
<p>Olbmuide geain lea demeansa, šaddá goas nu dávdda ovdáneami geažil dárbu veahkkái sáhttit fuolahit iežaset beroštumiid ollásit, nugo ovdamearkka dihte stivret ekonomiija ja/dahje dehálaš mearrádusaid dahkat eambbo persovnnalaš dilálašvuođaid dáfus. Váldeguoddedilálašvuohta lea almmolaš ortnet olbmuide geat dárbbašit veahki fuolahit iežaset beroštumiid. Fylkkamánni nammada váldeguoddi. Olmmoš ieš, lagasolmmoš dahje doavttir sáhttá bivdit ahte nammaduvvo váldeguoddi. Suohkana suohkanlaš fuolla- dahje sosiálabálvalusas lea maid dieđihangeatnegasvuohta go sii oaivvildit ahte muhtin dárbbaša váldeguoddedilálašvuođa. Dárbbaša diagnosa jus galgá oažžut nammaduvvot váldeguoddi, ja ferte dárbbašeame veahki. Demeansa sáhttá leat dakkár diagnosa. Sáhttá bivdit ahte váldeguoddis leat earenoamáš iešvuođat, nugo ovdamearkka dihte ahte son lea sámegielat. Ollu olbmot geain lea demeansadiagnosa, eai dárbbaš váldeguoddi, daningo sin oapmahaččat fuolahit sin persovnnalaš ja ekonomalaš beroštumiid. Son gii galgá oažžut nammaduvvot váldeguoddi, galgá čálalaččat miehtat váldeguoddedilálašvuođa ásaheapmái, gii galgá leat váldeguoddi ja maidda bargguide galgá váldeguoddis oažžut veahki. Spiehkasteapmi lea jus dat gii dárbbaša váldeguoddi, ii nagot ipmirdit maid miehtan mielddisbuktá. Jus iežas daguid ja válljejumiid ipmirda, de sáhttá vaikko goas bivdit váldeguoddedilálašvuođa heaittihuvvot. Beroškeahttá makkár dilis olmmoš lea geasa nammaduvvo váldeguoddi, de galgá guldalit maid dát olmmoš lohká ja son galgá beassat muitalit iežas oaiviliid ja sávaldagaid. Dát guoská nai mearrádusaide mat dahkkojit maŋŋel go váldeguoddedilálašvuohta lea ásahuvvon. Jus olbmos geas lea váldeguoddi, ii leat vejolašvuohta buktit iežas oaiviliid, de galgá deattuhit navdojuvvon dáhtu. Váldeguoddedilálašvuohta galgá dušše nu viiddis go dárbbašuvvo, ii ge váldeguoddis galgga eanet váldi go dan masa lea dárbu. Fylkkamánni bearráigeahččá maid váldeguoddi bargá. Váldeguoddi ovdamearkka dihte ii sáhtte vuovdit viesu, váldit loana, addit stuora skeaŋkkaid ii ge juohkit ovdagihtii árbbi ovdalgo fylkkamánni álggos lea dohkkehan dan. Fylkkamánni sáhttá váldit eret váldeguoddis barggu jus váldeguoddi ii bargga buoremusa olbmui gean ovddas lea váldeguoddi, dahje jus eará dilálašvuođat dahket dan dárbbašlažžan. Váldeguoddis lea jávohisvuođageatnegasvuohta, muhto váldeguoddin sáhttá muitalit gean ovddas lea váldeguoddi ja mii váldeguoddedilálašvuhtii gullá. Oapmahaččat, nugo ovdamearkka dihte náittosguoibmi/ovttasássi, mánát dahje váhnemat, áinnas sáhttet nammaduvvot váldeguoddin. Váldeguoddis lea dábálaččat rehketdoallogeatnegasvuohta, ja son ferte sáddet jahkásaš rehketdoalu fylkkamánnái. Dát guoská buohkaide, earret váldeguddiide geat leat náittosguoimmit dahje ovttasássit. Sis dábálaččat ii leat rehketdoallogeatnegasvuohta. Váldeguoddi sáhttá barggu ovddas oažžut mávssu mearriduvvon máksomeriid vuođul. Dan dábálaččat máksá son geas lea váldeguoddi. Jus olbmos geas lea váldeguoddi, ii leat doarvái ruhta, de sáhttá fylkkamánni máksit goluid. Eará ortnegat mat eai leat váldeguoddedilálašvuohta, muhto gullet seamma láhkaortnegii, leat <em type="italic">Lobálašvuođafápmudus </em>ja <em type="italic">Boahtteáiggefápmudus. </em></p>
<p>Tema-ark: <em type="italic">Vergemål – Fremtidsfullmakt – Legalfullmakt </em></p>
<p>Språk: Nordsamisk</p>
<p>Ráhkadan Justiisa- ja servodatossodat, Finnmárkku Fylkkamánni. Nasjonal kompetansetjeneste for Aldring og helse lea ráhkadan fáddáárkka Dearvvašvuođadirektoráhta gohččuma vuođul, ja dat lea oassi Demeansaplána 2020 oapmahašdoaibmabijuin. <em type="bold">Almmuhuvvon: 11.01.19 </em></p>
<p>Lobálašvuođafápmudus addá buohcci olbmo lagas oapmahaččaide formálalaš gelbbolašvuođa hálddašit beaivválaš ekonomiija mat gusket vissui ja birgemii/ealiheapmái, máksit vearuid, divadiid je. nu ahte váldeguoddedilálašvuođaeiseváldi (fylkkamánni) formálalaččat ii dárbbaš nammadit dán olbmo váldeguoddin. Lobálašvuođafápmudusa oktavuođas eai sáhte oapmahaččat geavahit ruđaid stuorát ekonomalaš doaimmaide, nugo ovdamearkka dihte oastit ja vuovdit giddodagaid dahje investeremiidda. Dan muddui go lea dárbu dakkár geavahemiide, de ferte son gii dakkáriid galgá dahkat, formálalaččat nammaduvvot váldeguoddin, dahje ferte gávdnot gustovaš boahtteáiggefápmudus. <em type="bold">Boahtteáiggefápmudus </em>lea eaktodáhtolaš priváhta ortnet mii sáhttá váldeguoddedilálašvuođa molssaeaktun. Boahtteáiggefápmudusain sáhtát mearridit mot don háliidat dus galgá leat boahtteáiggis. </p>
<p>Boahtteáiggefápmudus lea čálalaš fápmudus mii muitala mot don háliidat iežat ekonomalaš ja/dahje persovnnalaš áššiid ordnejuvvot go ieš šat dan it nagot dahkat. Fápmudus berre čielgasit muitalit mot don háliidat ahte du beroštumit galget fuolahuvvot. Son, gean don fápmudusas válljet bargat iežat ovddas, gohčoduvvo válddálaš. Boahtteáiggefápmudusas sáhtát mearridit geas dát fápmudus galgá leat ja maid válddálaš galgá dahkat du ovddas. Don sáhtát mearridit ahte ovttas dahje eambbogiin galgá leat fápmudus ovddastit du. Vaikko lea ráhkaduvvon boahtteáiggefápmudus, de sáhttá álggahit dábálaš váldeguoddedilálašvuođa jus dat gáibiduvvo ja váldeguoddedilálašvuođa eavttut leat devdojuvvon. Eanet dieđuid gávdná neahttačujuhusas www.vergemal.no</p>
</body></document>
