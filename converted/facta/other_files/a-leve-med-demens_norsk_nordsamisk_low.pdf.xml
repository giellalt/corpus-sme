<document xml:lang="sme" id="no_id"><header><title/><genre code="facta"/><author><unknown/></author><wordcount>2224</wordcount><conversion_status type="standard"/><availability><free/></availability><origFileName>http://nasjonalforeningen.no/contentassets/f5158521c09c4928859d20749b00026f/a-leve-med-demens_norsk_nordsamisk_low.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p><em type="bold">Mii lea demeansa?</em> </p>
<p>Demeansa lea álbmotdávdda, mii lea badjel 70 000 olbmos Norggas. Juohke jagi dávdda ožžot sullii 10 000 ođđa olbmo.</p>
<p>Demeansa lea máŋgga vuoiŋŋašdávdda oktasaš namahus. Dábáleamos dávdamearka lea, ahte muitu ja dádjadannávccat hedjonit. Veadjá šaddagoahtit váttis muitalit áššiid ja dahkat beaivválaš áššiid. Lossamiella, ballu ja hallusinašuvnnat váivvidit muhtumiid. Dávdda dásit leat iešguđet láganat olbmos olbmui. Ii oktage sáhte diehtit mo su dávda rievdá. Dávda rievdá vehážiid mielde. Demeansadávda lea dábálaččat guhkes proseassa, mii sáhttá bistit moatti jagis gitta sullii 20 jahkái.</p>
<p>Eatnašat sis geat ožžot demeanssa, leat boarrásat, muhto maiddái nuorabat ožžot dan. Gaskal 2 000 - 3 000 olbmos, geat leat vuolil 65 jagi, lea demeansa Norggas. Ollugiin sis váilu diagnosa.</p>
<p><em type="bold">Sierralágan demeansadávddat</em> </p>
<p><em type="bold">Alzheimera dávda</em>lea dábáleamos demeansa. Sullii 60 proseanttas sis, geain lea demeansa, lea Alzheimera dávda. Dávda vahágahttá vuoiŋŋašseallaid ja bilida vuoiŋŋašseallaid. Dávda rievdá dábálaččat gulul ja dássidit. Lea dábálaš ahte muitu ja dádjadannávccat hedjonit ja šaddá váttis doaimmahit beaivválaš áššiid. </p>
<p><em type="bold">Vaskulára demeansa</em>boahtá vuoiŋŋašdohppehaga geažil ja vuoiŋŋašvarrasuonaid dávddain. Dávda sáhttá vearránit ođđa vuoiŋŋašdohppehagaid maŋŋá dahje jos varrajohtin vuoigŋašiin bisána. Ollugiin lea sihke vaskulára demeansa ja Alzheimera dávda. Dávdda dovdomearkkat sulastahttet Alzheimera dávdda dovdomearkkaid. </p>
<p><em type="bold">Eará demeansadávddat</em> Leat maiddái eará demeansadávddat, ovdamearkka dihte demeansa, mas leat Lewy-gáhppálagat ja ovdagállodemeansa. Dain leat earálágan dovdomearkkat. Láhttenvugiid rievdamat váttásmahttet eallima eanet go dat ahte massit muittu. </p>
<p><em type="bold">Diagnosa oažžun</em> </p>
<p>Olbmot váldet vuostá demeansadiagnosa hui iešguđet ge láhkai. Muhtimat suorganit. Nuppiide fas geahpeha, go sii leat guhká ádden, ahte juoga lea boastut. Muhtumiid mielas ii leat dramáhtalaš oažžut demeansadiagnosa, earát fas vásihit lossamiela dahje eddot. Lea áibbas dábálaš ja normála ahte dovddut earáhuvvet.</p>
<p>Muhtumat vásihit ahte mokta nohká ja ahte leat goadnásat go ovdal. Sivva dasa sáhttá leat dat go olmmoš garvá dilálašvuođaid, maid soaitá vásihit váttisin. Beaivválaš eallin gáibida nu ollu ahte ollugat šaddet eahpesihkarin ja fuolastuvvet. Sáhttá leat lossat servvoštallat olbmuiguin, geat eai dieđe dávdda birra. Máŋgasat geassádit olbmuin ja birrasis, eai ge šat hálit ovttastallat earáiguin. Dát sáhttá lea sivvan dasa ahte muhtumat sáhttet leat heajos mielas, lossamielas ja eai ge luohte earáide.</p>
<p><em type="bold">Eastadeapmi ja dálkkodeapmi</em> </p>
<p>Vaikko demeansa lea ollu dutkojuvvon, de eai leat vel gávdnan dálkasa, mii eastadivččii dahje dálkkodivččii dávdda. Muhtin olbmuide soitet leat ávkin dálkasat, mat leat ráhkaduvvon erenoamážit Alzheimera dávdda vuostá. Maiddái buohccit, geain lea vaskulára demeansa, vedjet ávkkáiduvvat dáid dálkasiin.</p>
<p>Vaskulára demeansa ja Alzheimera dávda sáhttet bohciidit sohkardávdda ja/dahje váibmo- ja varrasuotnadávddaid oktavuođas, ovdamearkka dihte váibmováiduma ja alla varradeattu geažil. Eallinvuohki, mii lea buorre váibmui, lea maiddái buorre vuoigŋašiidda. Dearvvaslaš borramuš, lihkadit dávjá ja vuoigŋašiid <span type="quote">«lášmmohallan»</span> sáhttet veahkehit eastadit dávdda. Dearvvašlaš eallin sáhttá hehttet demeanssa ođđa dávdamearkkaid ja ovddidit buorredili.</p>
<p><em type="bold">Rievdan</em> </p>
<p>Dávda gáibida áiggi mielde ollu sihke dus ja du birrasis. Vehážiid mielde fertejit earát veahkehišgoahtit du vai ain nagodat doaibmat juohke beaivválaččat. Soaitá leat váttis dohkkehit ahte dárbbašat veahki doaimmaide, maid ovdal leat álo ieš ordnen. Lea erenomáš mávssolaš dutnje ja du lagaš olbmuide áddet, ahte don áiggi mielde dárbbašišgoađát veahki. Danne lea dehálaš bargat ovttasráđiid. Sihke dus ja du lagamusain gáibiduvvo, ahte dii nagodehket heivehit iežadet ođđa dillái, vai dat doaimmašii.</p>
<p><em type="bold">Nu iešheanalaš ja</em> <em type="bold">oadjebas go vejolaš</em> </p>
<p>Ulbmil lea ahte don birgešit ieš nu bures go vejolaš ja livččet nu oadjebas go vejolaš rievdatkeahttá vieruid ja dábiid menddo ollu. Dás oaččut rávvagiid, mo sáhtát heivehit iežat praktihkalaččat juohke beaivválaš eallimis.</p>
<p><em type="bold">Veahkkeneavvut</em> </p>
<p>Leat sierralágan teknihkalaš veahkkeneavvut, mat veahkehit muitit ja lasihit sihkarvuođa. Lea váddásut oahppat ođđa áššiid, go lea demeansadávda. Veahkkeneavvus lea eanet ávki, mađe árat dan geavahišgoahtá. Lea dehálaš oahppat mo veahkkeneavvut doibmet ja ahte oaččut veahki daid hárrái.</p>
<p type="listitem">• Termostáhtat kránain ja maiddái rišus ja lávgolihtis, amat boaldit iežat báhkka čáziin.</p>
<p type="listitem">• Riššudanstuollu ja doarjjageavjjat. Stábit, mat hehttejit njaláhastima, sihke rišus, lávgostámppas ja láhttis, lasihit sihkarvuođa basadanlanjas.</p>
<p type="listitem">• Seaŋgavákta sáhttá almmuhit bearrašii dahje eará vehkiide, jos don leat eret seaŋggas guhkit go dábálaš ihkku, ovdamearkka dihtii jos mat leat vaikko gahččan.</p>
<p type="listitem">• Diimmut ja kaleandarat, mat čájehit diibmoáiggi, jándoráiggi, vahkkobeaivvi ja dáhtona.</p>
<p type="listitem">• <span type="quote">«Uvdnavákta»</span> mii iešalddes jáddada pláhta, jos dat lea alde menddo guhká dahje báhkkana badjelmeare.</p>
<p type="listitem">• Gáffevuoššanapparáhtta, mas gáffe golgá njuolga termosii.</p>
<p type="listitem">• Muittuhandiibmu, mii veahkeha muitit beaivvi áigumušaid. Gávdno maiddái dávval, masa sáhtát čállit vahkkoplána tuššain dahje merket liibmalihpuiguin. Muhtimat birgejit bures stuorra ovttasiidosaš kaleandariin, dahje stuorra gaikunkaleandariin, masa čállet áigumušaid ja šiehtadusaid.</p>
<p type="listitem">• Dálkkasskáhput, mat doibmet báhtteriiguin ja mat čudjet go don galggat váldit dálkasiid.</p>
<p type="listitem">• Geavahit álkes telefovnnaid sihke stohpotelefovdnan ja mobiltelefovdnan. Muhtun telefovnnaiguin sáhtát riŋget go dušše ovtta boalu deaddilat. Boaluide sáhttá darvvihit daid olbmuid govaid dahje namaid, geaidda dávjá riŋget.</p>
<p type="listitem">• Ergoterapevta dahje gávpebargi sáhttá veahkehit programmeret stuorra álkes gáiddusstivrrana du dárbbuid mielde.</p>
<p type="listitem">• Sihkarvuođaalárbma, mii dus lea álo mielde, veahkeha du go galggat bivdit veahki heahtediliin.</p>
<p type="listitem">• Unna apparáhtaš, mii reagere go juoga lihkada, cahkkeha čuovgga dalán go manat basadanlatnjii.</p>
<p type="listitem">• Stuorra jorba diibmu, man logut leat stuorrát ja maid lea álki lohkat.</p>
<p><em type="bold">Eará praktihkalaš rávvagat ja veahkkeneavvut</em> </p>
<p type="listitem">• Olbmui čoggojit ollu biergasat ruovttus. Go rájat oasi dain eret, de soaitá beaivválaš eallin šaddat álkit ja eanet oadjebassan. Bivdde ergoterapevtta veahkehit álkidahttit iežat beaivválaš dili.</p>
<p type="listitem">• Rája eret láhtteránuid ja bođu johtasiid, maidda sáhtát guossalit. Bijat doallangeavjjaid daid sajiide gokko dárbbašat doarjaga, ovdamearkka dihte tráhpáin ja basadanlanjas. Lea vuogas ahte feaskáris lea stuollu ja gámabaste, mas lea guhkes nađđa.</p>
<p type="listitem">• Beavdi čohkohallanstuolu guoras lea vuogas. Das sáhttet leat dat dávvirat, maid dávjá geavahat: čalbmelásat, telefovdna, rádio, gáiddusstivrran, kaleanddar, áviisa.</p>
<p><em type="bold">Buollima hehtten ja buollinalárbma</em> </p>
<p type="listitem">• Buollinvárra lassána demeansadávdda oktavuođas. Divtte ergoterapevtta dahje ruovttodivššára dárkkistit iežat ruovttu buollinsihkarvuođa: Ale boaldde gintaliid dahje geavat dušše ginttaljulggiid, mat eai sáhte buollát.</p>
<p type="listitem">• Jos borgguhat, de sáhtát suddjet biktasiid duhpátfirkaliin. Gávdno impregneren tekstiillaide, mii hehtte daid buollámis.</p>
<p><em type="bold">Automáhtalaš die</em>đ<em type="bold">ihanbiergasat</em> </p>
<p>Gávdnojit teknologiija reaiddut,ovdamearkka dihte GPS, maiguin earát álkibut gávdnet du, jos don láhppot. Leat maid reaiddut, mat almmuhit earáide jos manat olggos uksa ráigge, ovdamearkka dihte ihkku, dahje jos don gahčat, it ge nagot ieš rávkat veahki. Dieđuid sáhttet sáddet du bearrašii, ránnjáide, sihkarvuođaguovddážii dahje ruovttubuohccedivššárii.</p>
<p><em type="bold">Mo veahkkeneavvuid oažžu?</em> </p>
<p>Ergoterapevta dahje demeansakoordináhtor dahje gieldda ruovttubuohccedivššár diehtá mo oažžut veahkkeneavvuid. Neahttasiiddus <em type="bold">www.geria.no </em>oainnát veahkkeneavvuid. </p>
<p>NAV Veahkkeneavvoguovddáš gaskkusta teknihkalaš veahkkeneavvuid. Ollu álkes ja hálbbes veahkkeneavvuid vuvdet dábálaš gávppiin. Viessobáŋku sáhttá addit doarjaga ja loana ásodaga heiveheapmái. Gielddas oaččut eanet dieđuid dan birra.</p>
<p><em type="bold">Vuoigatvuo</em>đ<em type="bold">at jaalmmolaš doarjja</em> </p>
<p><em type="bold">Muhtun gii du beale čuollá</em> Sáhttá leat jierpmálaš dál jo háleštit olbmuiguin geaidda luohtát, sihkkarastin dihtii ahte dehálaš áššit áimmahuššojuvvojit du miela mielde. Soaitá gánnehit dahkat čálalaš fápmudusa. Dán olbmo bargun lea ovddidit du ášši go don dan dárbbašat. Jos balat ahte bearaš ii leat ovtta oaivilis duinna du dáhtu hárrái, de berret čállit dehálaš čuoggáid báhpárii. </p>
<p>Dutnje sáhttet maid nammadit veahkkefuolaheaddji, gii fuolaha dihto áššiid du ovddas ovdamearkka du ruhtadili dahje veahkeha du ohcat almmolaš doarjagiid. Veahkkefuolaheaddjin sáhttá leat lagaš olmmoš dahje eará olmmoš, geasa luohtát. Váldde oktavuođa fástadoaktáriin dahje gieldda bajimuš badjeliigeahčuin (overformynderiet) de oaččut eanet dieđuid.</p>
<p><em type="bold">Testameanta</em> Demeansa álgodásis ii hehtte dábálaččat čállimis gustovaš testameantta. Jos dan háliidat dahkat, de berret dahkat dan nu johtilit go vejolaš maŋŋil go leat ožžon diagnosa. Don berret bidjat mielddusin doaktárcealkámuša, mii duođašta ahte dávda ii hehtte du ovddideamis iežat dáhtu. </p>
<p><em type="bold">Gieldda dearvvašvuođa- ja fuollabálvalusat</em> Eatnašat dárbbašit dađistaga eanet veahki go dan maid lagamusat sáhttet addit. Lea ávkkálaš gulahallat gieldda fuollabálvalusain ja demeansajoavkkuin. Sii galget muitalit dutnje gieldda fálaldagaid birra ja heivehit veahki dutnje go dan dárbbašat. Gieldda dikšun- ja fuollabálvalus lea geatnegahtton muitalit dutnje buot bálvalusaid birra mat leat, dahje maid sáhtát dárbbašit maŋŋá. Sii sáhttet maid du veahkehit deavdit ohcanskoviid. </p>
<p>Gieldda fuollabálvalusas lea geatnegasvuohta guldalit du oainnu ja hábmet fálaldaga ovttas duinna ja du lagamusaiguin. Fuollabálvalusas galget váldit vuhtii du oaiviliid.</p>
<p>Lea maid dehálaš, ahte du fástadoavttir bearráigeahččá du. Doavttir galgá muitalit dutnje dávdda birra ja makkár dálkkodeapmi ja doarjja heive.</p>
<p><em type="bold">Dikšun- ja fuollabálvalusaid kvaliteahttagáibádusat</em> Dikšun- ja fuollabálvalusaide gusket earret eará dát kvaliteahttagáibádusat: </p>
<p type="listitem">• Don galggat dovdat ahte du atnet árvvus go válddát oktavuođa singuin ja ahte don leat oadjebas.</p>
<p type="listitem">• Don galggat oažžut veahki iežat dárbbuid ektui, vai sáhtát ieš doaimmahit beaivválaš áššiid.</p>
<p type="listitem">• Dus galgá leat vejolašvuohta leat ráfis ja eallit priváhta eallima. Ja galggat ieš beassat stivret iežat eallima vaikko velá orot ge dikšunásahusas.</p>
<p><em type="bold">Váidalanvuoigatvuohta</em> Dus lea vuoigatvuohta váidalit mearrádusaid ja oažžut iežat ášši árvvoštallojuvvot ođđasit. Gieldda mearrádusa mielde čuvvot dieđut váidalanvuoigatvuođa birra. </p>
<p><em type="bold">Buohcci- ja geavaheaddjiáittardeaddji</em> Jos dárbbašat veahki, rávvagiid ja bagadallama ollašuhttin dihtii iežat vuoigatvuođat buohccin, de sáhtát váldit oktavuođa iežat fylkka buohcci- ja geavaheaddjiáittardeddjiin. Bálvalus lea nuvttá it ge dárbbaš almmuhit iežat nama. </p>
<p><em type="bold">Ruhtadoarjja</em> Diagnosa vuođul sáhtát don oažžut ruhtadoarjaga. Jos dus leat lassigolut dávdda geažil, de sáhtát ohcat NAV:s vuođđodoarjaga ja/dahje veahkkedoarjaga. Jos dárbbašat ollu veahki, de sáhttet du lagamusat ohcat gielddas fuolahanbálkká. </p>
<p><em type="bold">Biillavuodjin ja demeansa</em> </p>
<p>Demeansa ii dagat ahte massát automáhtalaččat vuodjinkoartta. Muhto doavttir ferte muhtumin árvvoštallat du dearvvašvuođa, danin go dávda čuohcá vuodjinnávccaide.</p>
<p>Dávda čuohcá áicilvuhtii ja šaddá váddásut dádjadit ja árvvoštallat eará johtolaga ja nagodit reageret johtilit. Buot dát lea dehálaš johtolagas. Dan geažil gártet olbmot, geain lea demeansa, dávjjit johtaluslihkohisvuođaide go earát. Dasa lassin veadjá leat váttis ieš árvvoštallat iežas vuodjinmáhtu. Lea erenoamáš váttis árvvoštallat iežas áicilvuođa johtolagas, ja dan ahte nagoda go árvvoštallat eará johtolaga ja man johtilit nagoda reageret.</p>
<p><em type="bold">Lágat ja njuolggadusat</em> </p>
<p>Buohkain, geat leat deavdán 70 jagi, galgá leat doavttercealkámuš vuodjinkoartta lassin. Don leat geatnegas almmuhit doaktárii, jos oaivvildat, ahte it šat leat sihkaris biilavuoddji. Doavttir fas ferte muitalit dutnje jos son oaivvilda, ahte it šat deavdde vuodjinkoartta gáibádusaid. Son galgá dalle almmuhit fylkkamánnii, gii sádde ášši politiija mearrideapmái. Don oaččut guokte vahku áiggi máhcahit vuodjinkoartta dahje váidalit mearrádusa. Jos it máhcat vuodjinkoartta, de politiija sáhttá viežžat dan.</p>
<p><em type="bold">Eallit demeanssain</em> </p>
<p><em type="bold">Ovttastallan earáiguin</em> </p>
<p>Ovttastallan earáiguin lea seammá mávssolaš dál go ovdal dávdda oažžuma. Oktasaš doaimmat dáidet leat buoremus terapiija. Dađi bahábut vásihit ollugat, geat leat ožžon demeanssa, ahte sosiála ovttastallan ii leat šat nu álki. Dábáleamos váttisvuohta maid ollugat, geain lea demeansa, vásihit, lea ahte ii leat nu álki gávdnat sániid ja muhtumin lea maid váttis áddet maid earát hállet. Lea mávssolaš, ahte earát dihtet, ahte don dárbbašat eanet áiggi ja ráfi dahje geardduheami ságastaladettiin. Muhtumiid veahkeha dat ahte sii čálistit dahje sárgot, go sii eai gávnna sániid.</p>
<p>Demeanssa geažil sáhttá leat váttis sirret vásáhusaid, jos ollu dáhpáhuvvá oktanaga. Dakkár diliin gánneha muittuhit nubbái, ahte <span type="quote">«Dál gal gárttai menddo ollu munnje. Sáhtte go váldit ovtta ášši ain hávil?»</span> Stuorra doalut sáhttet váibadit. Eatnašat loktet buoremusat ráfálaš, positiiva birrasis.</p>
<p>Jos muitalat rahpasit dávdda birra ja ahte dan geažil sáhttá leat váttis ovdamearkka dihte sániid muitit dahje gávdnat, de it dárbbaš ballat mo de geavvá. Eatnašat vásihit, ahte rabasvuohta luvve.</p>
<p><span type="quote">«Go háleštan geainna nu, de vajálduhtán fáhkka maid áigon dadjat. Dat lea hui unohas.»</span></p>
<p><em type="bold">Rabasvuohta</em> </p>
<p>Dutnje šaddá ollu álkit, jos nagodat juogadit jurdagiid ja dovdduid iežat lagamusaiguin. Jos válljet muitalit dávdda birra olbmuide, geaidda luohtát, de sáhtát garvit ollu váttisvuođaid.</p>
<p><em type="bold">Beaivválaš doaimmat ja bu</em>đ<em type="bold">aldeamit</em> </p>
<p>Ollugat, geain lea demeansadávda, šaddet ráfeheamit dahje ávvirmeahttumat. Soitet šaddat váttisvuođat beaivválaš doaimmaiguin. Beaivválaš doaimmat addet buori struktuvrra beaivválaš eallimii, vaikko ádjánat ge guhkit go ovdal. Vaikko ádjánat ge guhkit, de sáhtát hárjehallat fásta rutiinnaid ja buriid vugiid dahkat áššiid. Dan láhkai šaddá eallin álkit. Lea mávssolaš heivehit eallima nu ahte sáhtát ain váldit ovddasvástádusa nu ollu stuorra ja smávva bargguin go vejolaš. Ulbmil ii leat ahte galggat buvttadit feara maid, muhto ahte juohke beaivvi lea juoga maid doaimmahat ja ahte dus leat buorit bottut. Lea dehálaš fuolahit iežas goruda, ovdamearkka dihtii vázzimiin. Dát lea positiivalaš sihke gorudii ja millii. Go don lihkadat, de soaittát fuomášit ahte mokta buorrána, it šat duđa ja bisut álššaid alde.</p>
<p><em type="bold">Luonddu- ja kulturvásáhusat</em> </p>
<p>Vaikko muitu lea ge hedjonan, de áiccut dárbbašit beassat vásihit jienaid, máisttuid, hájaid ja guoskkaheami. Luonddu- ja kulturvásáhusat sáhttet addit riggodaga ja mearkkašumi beaivválaš eallimii. Daid olis soaittát maid vásihit lihkostuvvama dalle go dávdda rievdan čuohcá eallima eará beliide.</p>
<p>Kultuvra guoskkaha dovdduid – go mii gullat luođi dahje oaidnit duoji, masa liikot, de mii loaktit ja dovdat lagašvuođa. Ollugat vásihit, ahte luonddu- ja kultuvrra vásiheapmi addá eanet ja movttiidahttá eanet, maŋŋá go buohcagohte.</p>
<p><em type="bold">Muittut</em> </p>
<p>Vaikko demeansa dagaha ahte olmmoš muittohuvvá, de liikká álo lea ollu maid don muittát! Jos muittát ollu ovddeš áiggiin, de sáhttá leat somá geahčadit boares govaid iežat lagaš olbmuiguin. Čále maid muittát dahje bivdde sin čállit. Dat lea buorre du lagamusaide, ja sáhttá leat ávkin dutnje, jos dus maŋŋil šaddet váttisvuođat muitit osiid iežat vássán áiggis. Muittašit ievttá beaivvi dahje ovddeš áiggiid, nanne du ja lea mielde seailluheamen du identitehta. Muittut sáhttet maid leat gorutlahtuin. Jos máhtát juoigat dahje leat leamaš čeahppi láibut, de soaitá gorut ain muitit daid. Dola, duljiid, fiervvá dahje árbevirolaš mállásiid hájat sáhttet bohciidahttit muittuid vássán áiggiin.</p>
<p><em type="bold">Dovddut, lagašvuohta ja guoibmi</em> </p>
<p>Eatnašat háliidit doalahit dovdduid lagašvuođa lagamusaide. Ollugat muitalit, ahte oktavuohta guimmiin rievdá sakka, earret eará dan dáfus mo háleštit ovttas ja mo barggut ja rollat juohkásit. Oktavuohta guoimmi ektui sáhttá dovdot váttisin, ja muhtimat ballet šaddamis veahtun lagamusaide. Eanaš lagas olbmot lohket maid ahte lea buorre beassat fuolahit. Lea buorre jos sáhttá háleštit dan birra mo demeansa váikkuha gaskavuhtii. Muhtimat vásihit maid ahte dávda buktá ođđalágan lagašvuođa.</p>
<p><em type="bold">Eallit demeanssain</em> </p>
<p>Demeanssa oažžun rievdada eallima sakka. Šaddet sihke buorit ja lossa beaivvit, ja dávda gáibida sierralágan heivehallamiid dávdda iešguđet dásiin. Liikká sáhtát ain eallit buorre eallima. Ollu lea das gitta, mo don ieš dustet hástalusaid. Mađe eanet dieđuid don ja du lagamusat háhkabehtet, ja mađe eanet realisttalaččat dii áddebehtet dili, dađe buorebut dii nagodehpet dustet hástalusaid, mat bohciidit.</p>
<p><span type="quote">«Buorre eallin ii leat dakkár, mii iešalddes du lusa boahtá. Don fertet ieš leat mielde dan ráhkadeamen. Dat lea dat maid mun ražan: Ahte ealán buori eallima vaikko mus lea dat dávda. Iežan mielas mun lihkostuvan bures.»</span></p>
<p>73-jahkásaš, geas lea demeansa</p>
</body></document>