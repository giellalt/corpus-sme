<document xml:lang="sme" id="no_id">
  <header>
    <title> 
Rukses-ruoná ráđđehusa ođđa politihkalaš vuođđu
</title>
    <genre code="facta"/>
    <author>
      <unknown/>
    </author>
    <wordcount>739</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <metadata>
      <uncomplete/>
    </metadata>
    <version>XSLtemplate $Revision: 32698 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">Rukses-ruoná ráđđehusa ođđa politihkalaš vuođđu </em>
    </p>
    <p>
      <em type="italic">Ođasmahttojuvvon hápmi golggotmánu 8. beaivvi </em>
    </p>
    <p>
      <em type="bold">- Searvevuođa, árvobuvttadeami ja vuoiggalašvuođa politihkka joatká. Ná stáhtaministtar Jens Stoltenberg, finánsaministtar Kristin Halvorsen ja johtalusministtar </em>
      <em type="bold">Liv Signe Navarsete odne ovdanbukte eanetlohkoráđđehusa politihkalaš vuođu Soria Morias. Bargu, skuvla, buorredilálašvuohta ja dálkkádat čilgejuvvojedje boahtte njealji jagi politihka váldoáššin. </em>
    </p>
    <list>
      <p type="listitem">Viečča dieđuid politihkalaš vuođu birra Bargiidbellodaga, Sosialisttalaš Gurutbellodaga dahje Guovddášbellodaga neahttasiidduin.</p>
      <p type="listitem">Geahča preassakonferánssa njuolgga Neahtta-TVas</p>
      <p type="listitem">Geahča video mas sáhtát oaidnit Stoltenberga, Halvorsena ja Navarsete</p>
      <p type="listitem">Geahča govaid Flickr:s</p>
    </list>
    <p>- Njealji jagi ráđđehusbellodagat leat čájehan ahte mii nákcet gávdnat buriid oktasaš čovdosiid. Ráđđehus áigu joatkit iežas barggu mas ovddida searvevuođa ja vuoiggalašvuođa. Mii diehtit ahte leat hástalusat boahtte áigodagas go das Norggas lea áibbas eará ekonomalaš dilli go ovddit stuorradiggeáigodaga álggus. Seammás mii áigut dustet dálkkádathástalusaid. Somá šaddá bargagoahtit ovttasráđiid nuppiid ráđđehusbellodagaiguin. Dat politihkalaš vuođđu maid mii odne ovdanbuktit, addá midjiide buori politihkkenvejolašvuođaid boahttevaš njealji jagi. Das leat buorre bargosadjedilli, olbmuid buorredili ovddideapmi ja joatkevaš ovddasvástideaddji ekonomalaš stivren dehálaš oasit, dajai Jens Stoltenberg.  Boahtte stuorradiggeáigodagas biras ja dálkkádat galget vuoruhuvvot. - Norga galgá leat njunušriika biraspolitihkas ja áigu eambbo bargat ođasmuvvi energiija ovddidemiin. Dilálašvuođat galget nu láhččojuvvot ahte olbmuide šaddá álkibun válljet birasseasti čovdosiid. Dan áššis fertejit almmolaš eiseválddit leat ovddasmannit, celkkii Kristin Halvorsen.</p>
    <p>Máhtto- ja skuvlaáŋgiruššan lea ođđa poltihkalaš vuođu eará guovdilis čuokkis. Ráđđehusa váldovuoruheapmi skuvllas lea oaččohit eanet ja bures oahpahuvvon oahpaheaddjiid. Rádjá galgá biddjojuvvot juohke skuvlii dasa galle oahppi galget leat juohke oahpaheaddjis. Dasto nuvttá leaksoveahkki galgá fállojuvvogoahtit SFO-ortnegis, ja de vel eanet návccat galget geavahuvvot caggan dihtii oahppiid heitimis joatkkaskuvllas.</p>
    <p>- Gielddain dat eanaš árvobuvttadeapmi čađahuvvo. Danne mii áigut addit eanet ruđaid gielddaide vai dat sáhttet fállat olbmuide buriid bálvalusaid doppe gos sii orrot. Seammás mii fertet láhčit dilálašvuođaid nu ahte lea vejolaš sihkkarastit bargosajiid árjjalaš ealáhuspolitihkain miehtá riikka, dajai Liv Signe Navarsete.</p>
    <p>Sii deattuhedje ahte barggu fállan buohkaide lea bajimus ulbmil. Ráđđehus áigu čađahit dakkár politihka mas leat ođđahutkan, máhttobuorideapmi ja eanet ruoná bargosajit dehálaččat. Ráđđehus áigu boahtte stuorradiggeáigodagas bisuhit seamma buohkanis vearro- ja divatdási go mis dálge leat, ja dán dásis lea vejolaš čađahit buoret juogadanpollitihka.</p>
    <p>- Mii áigut buoridit, nanosmahttit ja ođasmahttit almmolaš čálgoortnegiid nu ahte mii leat gergosat dustetet boahtteáiggi dárbbuid ja hástalusaid, celkkii Jens Stoltenberg. Politihkalaš vuođu cealkámušas daddjojuvvui ahte ee. ovttasdoaibmanođastus galgá čađahuvvot, galget šaddat eanet spesialiseren buohcciidviessosuorggis, buoret gárrendillefuolla, ja eanet buohcciidsiidasajiid huksen vai leat buohkaide buohcciidsiidasajit ovdal jagi 2015.</p>
    <p>Ráđđehusa riikkaidgaskasaš politihka vuođđun galget leat ON ja álbmotriekti, NATO-ovttasbargu, EØS-šiehtadus ja ahte Norge ii leat EU-lahttu. Ráđđehus áigu joatkit iežas aktiiva riikkaidgaskasaš veahkkeulbmiliid, ja suodjalusa dáfus doaibmá guhkesáigeplána. Dat deattuhuvvojit dokumeanttas.</p>
    <p>- Dán politihkalaš doaibmadokumeanttas mii buktit ovdan iežamet boatte njealji jagi politihka oktasaš ulbmiliid. Man bures mii lihkostuvvat daid ulmiliid ollašuhttimis sorjá ekonomalaš dilis ja doaibmanvejolašvuođain, dajai Stoltenberg.</p>
    <p>Boahtte áigodaga dehálaš ulbmilat leat:</p>
    <list>
      <p type="listitem">Gielddaid friddja sisaboađuid nannen mearkkašahtti láhkai, nu ahte lea vejolaš buoridit mánidsuodjalus-, skuvla- ja dikšo- ja fuollabálvalusaid.</p>
      <p type="listitem">Ovttasdoaibmanođastus galgá čađahuvvot, ja das čuvvot buoret eastadeaddji doaibma, doaibmiid buoret oktiiordnen ja gielddaid dearvvasvuođabálvalusaid nannen.</p>
      <p type="listitem">Boarrásiidsiidasajiid huksen nu ahte buohkat ožžot boarrásiidsiidasaji ovdal jagi 2015, ja boarrásiid vuoigatvuođaid nanosmahttin lágain ja ođđa láhkaásahusa mearridemiin dohkálaš boarrásiidfuola birra.</p>
      <p type="listitem">Eanet bargu gárrenmirkkuid geavaheami vuostái.</p>
      <p type="listitem">Ráđđehus áigu Juogadanlávdegotti árvalusa gieđahallama oktavuođas evttohit Stuorradiggái doaibmabijuid mat buoridit juogadeami ja geahpedit geafivuođa, erenoamážit mánáid geafivuođa.</p>
      <p type="listitem">Juohke beaivvi galget mánát SFO-ortnegis oažžut nuvttá diimmu mas ožžot veahki skuvlabargguiguin, rumašlaš lihkadeami ja vejolaš ovttasbarggu kulturskuvllain.</p>
      <p type="listitem">Diibmolohku mánáidskuvllas galgá stuorrut, ja oahpahusláhka galgá nuppástuhttojuvvot nu ahte juohke oahpaheaddjis eai galgga eanet go dihto lohku oahppit juohke skuvllas.</p>
      <p type="listitem">Bargu galgá lassánit caggan dihtii ahte oahppit heitet joatkkaskuvllas, ee. teoriija ja bargohárjehallan galget buorebut oktiiheivehuvvot.</p>
      <p type="listitem">Eanet áŋgiruššan ja jođálmahttin johtaluspolitihkas geainnuid, ruovdemáđiid, áibmojohtalusa ja mearrajohtalusa hárrái.</p>
      <p type="listitem">Eanet politiijaid háhkan dan láhkai ahte joatkevaččat oaččohit eanebuid váldit politiijaoahpu, ja joatkit barggu dahkan dihtii politiija eambbo oinnolažžan ja olámuddui.</p>
      <p type="listitem">Lasihit kulturáŋgiruššama čađahettiin Kulturloktema II.</p>
      <p type="listitem">Norgga dálkkádatulbmiliid čavgen vai luoitimat geahppánit 40 proseanttain ovdal jagi 2020 jagi 1990-dási ektui, jus dat váikkuha gudneáŋgiris dálkkádatsoahpamuša searvamii nu ahte stuorra luoitinriikkat váldit badjelasaset konkrehta geatnegasvuođaidaid luoitimiid hárrái.</p>
      <p type="listitem">Ođasmuvvi energiija stuorra áŋgiruššan ee. álggahettiin oktasaš sertifikáhtamárkana Ruoŧain jagi 2012 rajes ja evttohettiin boddasaš ortnega dassá go dakkár vuogádat lea gárvvis.</p>
      <p type="listitem">Ii álggahuvvo petroleadoaimma Lofuohta ja Viesttarállasa olggobealde dán stuorradiggeáigodaga, ja mearriduvvo galgá go čađahuvvot Nordlándda VI ja VII ja Romssa II petroleadoaimma váikkuhusguorahallan hálddašanplána ođasmahttima oktavuođas 2010.</p>
      <p type="listitem">Ráđđehus lea rabas gulahallamii bargoeallima beliiguin sohkabeliid ovttasturrosaš bálkká áššis jo jagi 2010 tariffašiehtadusa oktavuođas.</p>
    </list>
    <p>  <em type="italic">Ráđđehusbellodagat loahpahedje maŋŋebárgga eahkeda bargguset ráđđehusa politihkalaš vuođuin ái </em><em type="italic">godaga 2009-2013 várás. Dás lea šiehtadallandelegašuvdna čoahkis Stáhtaminista kontuvrras gaskavahku iđitbeaivvi. Foto: Stáhtaministara kontuvra. </em></p>
  </body>
</document>
