<document xml:lang="sme" id="no_id"><header><title> 
Romssa guovllubuohcceviessu
</title><genre code="facta"/><author><unknown/></author><wordcount>476</wordcount><conversion_status type="standard"/><availability><free/></availability><multilingual/><metadata><uncomplete/></metadata><version>XSLtemplate  1.9 ; file-specific xsl  $Revision: 1.6 $; common.xsl  $Revision$; </version></header><body><p><em type="bold">Romssa guovllubuohcceviessu </em></p>
<p>Leasmedávda ossodat</p>
<p xml:lang="deu"><em type="bold">PASIENTAIDE DIEHTUN- </em><em type="bold">SKLERODERMI </em></p>
<p><em type="bold">Mii lea Sklerodermi? </em></p>
<p>Sklerodermi lea vuolšelágan leasmedávda mii ovddemus falleha liikki ja siskit orgánaid. Mii eat dieđe mii lea sivvan dása. Dat ii čuovo soga. Dávda juhkkojuvvo vuollejoavkkuide. Morfea lea dat mii lea buot unnimus duođalaš, ja dát ii fallet siskit orgánaid. Dávda lea dušše ovtta oasis rupmašis, iige leava. Obbalaččat ii dagat Morfea eará go ahte ihttot, muhto máŋgga sajis.</p>
<p>CREST syndroma lea eará várianta, mii dagaha jariid liikái ja liikasuorpmaid (Raynauds fenomena).Dat bohtanahttá suorpmaid ja viiddida varrasuonaid liikkis ja dagaha váttisin njielastit.</p>
<p>Progressiv Systemáhtalaš Sklerose lea duođalaš várianta mii čuohcá sihke liikái ja siskočiidda.</p>
<p xml:lang="deu"><em type="bold">OVDAL GO LOGAT EANET, DE FERTET JEARRAT DOAKTÁRIS GUĐEMUŠ VÁRIÁNTA DUS LEA. </em></p>
<p><em type="bold">Mo láhtte Sklerodermi? </em></p>
<p>CREST syndroma láhtte nu mo lea čilgejuvvon bajábealde.</p>
<p>Progressiv Systemáhtalaš Sklerose álgá dávjjimusat go pasientii šaddá váttisin sojahit suorpmaid dannego leat bohtanan. Aiddo ovdal, sáhttá pasienta giksašuvvat liikasuorpmaiguin (Raynauds fenomena). Go suorpmat dahje juolgesuorpmat galbmojit, de vilggodit, dahje maiddái šaddet alihin ovdal go ligge daid.</p>
<p>Liiki assu ja stirdu. Dasto fas čuovgá ja šaddá asehaš. Muhtimiin dáhpáhuvvá ná dušše olggumuš osiin gieđain, muhto earáin sáhttá ná dáhpáhuvvat stuorra osiin liikkis.</p>
<p>Hui moaddásis sáhttá maid čuohcat siskočiidda, nugo geahpáide ja manimuččaide. Lea dábálaš ahte šaddá vuolši geahpáide ja manimuččaide. Vuolši ii boađe baktearain. Muhtin pasienttaide šaddá alla varradeaddu. Dábáleammos leat lihkká váttisvuođat njielastit borramuša. Dát boahtá das go čotta ii lihkat nu ollu go dábálaččat.</p>
<p><em type="bold">Makkár dikšu gávdno? </em></p>
<p>Lea váttis dikšut, ja leat ain geahččaladdamin divššodanvugiid. Láivvimus varianttat (Morfea ja CREST) eai dárbbaš earánoamáš divššu, jos eai leat liikasuorpmat. Dalle addet dálkasiid mat viiddidit daid smávva varrasuonažiid.</p>
<p>Earet eará geavahuvvojit Nifedipin, Adalat ja Sufrexal. Jus leat duođalaččat buohcamin, de dálkkodit Iliprostain, maid addet njuolga varrii. Dannego buot dát dálkasat viiddidit smávvavarrasuonažiid, de manná varradeaddu vulos.</p>
<p>Progressiv Systemáhtalaš Sklerose lea hui váttis dikšut. Vuos geahččalit dálkasa penicillamin (Cuprimine), mii sáhttá buoridit dávdamearkkaid mat čuhcet liikái ja geahppáide. Dattetge lea dás liigevaikkuhus mii dagaha ahte fertejit varraiskosiid váldit dálkkodettiin. Eará vejolašvuohta lea cyclosporin (sandimmun), muhto dán dálkasa leat ain geahčaladdamin ja boađus lea ain eahpesihkkar. Troanddimis geahččalit dál čuovggain dikšut, muhto eai leat vel bohtosat.</p>
<p><em type="bold">Makkár lea boahtteáigi? </em></p>
<p>Morfea ja CREST pasienttat ožžot hui hárve váralaš dávdamearkkaid. Progressiv Systemáhtalaš Sklerose pasienttain sáhttá fuonibut mannat. Prognosa lea dan duohken man garrasit leat ihtton, ja man olu manimuččaide ja geahpáide lea čuohcan. Obbalaččat manná buoremusat daid pasienttaigun geain leat iđut dušše olggumuš osiin gieđain ja julggiin. Pasienttain geain lea čuohcan dávda julggiide, gieđaide, ja čoavjái lea heajot prognosa. Heajumus Prognosa lea sis geain lea alla varradeaddu danne go dávda lea čuohcan manimuččaide.</p>
<p>Muhto gávdnojit dieđusge spiehkastagat. Leasmedávdaossodagas leat mis pasienttat geain lea leamaš Progressiv Systemáhtalaš Sklerosa miehttá rupmaša ja geat ain leat eallimin ja geain ii leat dávda čuohcan siskimuččaide vel 35 jagige maŋŋilgo dávda lea bohccidan. Dasa lassin ovdána dán suorggi dutkan hirbmadit.</p>
<p xml:lang="nno">Miessemánnu 1996, jan Tore Gran, Professor, Leasmed. ossd. RiTø</p>
</body></document>
