<document xml:lang="sme" id="no_id">
  <header>
    <title>Tromssa guovlobuohcceviessu</title>
    <genre code="facta"/>
    <author>
      <unknown/>
    </author>
    <translator>
      <person firstname="Rolf" lastname="Olsen" sex="unknown" born="" nationality=""/>
    </translator>
    <translated_from xml:lang="nob"/>
    <year>2006</year>
    <publChannel>
      <publication>
        <publisher>UNN</publisher>
      </publication>
    </publChannel>
    <wordcount>939</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="boerre.gaup@samediggi.no"/>
    <multilingual/>
    <origFileName>RIT5REV.doc</origFileName>
    <metadata>
      <uncomplete/>
    </metadata>
    <version>XSLtemplate  1.9 ; file-specific xsl  $Revision: 1.6 $; common.xsl  $Revision: 154948 $; </version>
  </header>
  <body>
    <p xml:lang="vep">BURES BOAHTIN LEASMEDÁVDDAID OSSODAHKII/POLIKLINIHKKII.</p>
    <p>Ráhkis pasieanta.</p>
    <p>Mii sávvat ahte du dahkamuš leasmedávddaid (revmáhtalaš) ossodagain dahje poliklinihkain galgá leat nu buorre go vejolaš. Dávjá leat olbmos stuorra vuordámušat go boahtá deike, ahte das livččii duođai ávki. Mii álo geahččalit buoridit iežamet fálaldaga - sihke alla dási ja kapasitehta dáfus. Nu mii geahččalit ollašuhttit daid vuordámušaid mat dus leat dáppe orrumii ja iskkadeapmái.</p>
    <p>Ođđajagimánu 1994 čađaheimmet mii geavaheddjiid jearahallamiid. Mii jearahalaimet iežamet pasieanttain - oktiibuot 265 olbmo, oažžun dihtii dieđuid das mo sin mielas lea leamaš dáppe min ossodagas.</p>
    <p>Vástádusaid vuođul maid oaččuimet, oaidnit dárbbu dárkileappot čilget muhtun osiid iežamet bargguin, vai don buorebut dieđát makkár vuordámušat dus sáhttet leat iežat orrumii/galledeapmái dás min luhtte.</p>
    <p>Dát dieđut leat lassin daidda dieđuide maid oaččut doaktáris, ja eará dikšunjoavkkuin maiguin šattat leat ovttas, go leat divššus.</p>
    <p>Dá leat ovdamearkan muhtun gažaldagat, maid ollugat min pasieanttain jerret mis (ja alddisteaset):</p>
    <p>1. Manne leasmedávddat leat nu eahpečielgasat - ii go leat vejolaš fidnet čielga dieđuid dávdda birra?</p>
    <p>Leat máŋggalágan leasmedávddat. Daid oktasašvuohta lea ahte dat dagahit givssiid mat dovdojit čanasgođđagis, dávttiin, lađđasiin ja dehkiin mat leat eanaš oassi rupmašis.</p>
    <p>Dávjjimusat dávda álgá suollemasat, ja guhkes áigi sáhttá gollat ovdal go dávda lea ollásit ihtán. Dan dihte lea váttis dakkaviđe go fuobmá dávdda, dadjat sihkkarit mii dat lea. Dávjá fertet vuordit muhtun áiggi ovdal go sáhttit sihkkarit dadjat mii dávdii lea sivvan.</p>
    <p>Dasa lassin dávda sáhttá ihtit máŋgga hámis. Ovdamearkkadihte sáhttet lađđasat ovtta beaivvi leat nugo galget leat, ja nuppe beaivvi sáhttet lađđasat leat bohtanan. Eanas leasmedávddaid dáfus lea nu ahte eai gávdno dakkár varraiskkadeamit mat áibbas sihkkarit čájehit makkár dávda lea.</p>
    <p>Dan dihte bivdit du ipmirdit, ahte mii eat álo sáhte addit áibbas sihkkaris dieđuid dávdda birra. Go nu lea, de dat ii mearkkaš dan ahte mii fágalaččat bázahallan. Dakkár dilli gullá leasmedávddaid lundui.</p>
    <p>2. Manne dán ossodagas dikšot mu nu máŋga doaktára?</p>
    <p>Go boađát dikšui, de du iská vuos veahkkedoavttir, gii čállá du journála dahje dávdagirjji.</p>
    <p>Nuppi beaivvi du iská váldodoavttir, gii lea leasmedávddaid spesialista. Maiddái eará doaktárat ossodagas sáhttet du iskkadit.</p>
    <p>Sivvan dasa manne máŋga doaktára iskkadit du, lea ahte mii háliidit doalahit iskkadeami ja dávdda árvvoštallama hui alla dásis. Ii leat nu ahte <span type="quote">"mađi eanet goahkat, dađi eanet moivi"</span> - muhto baicca nu ahte go máŋga doaktára čađahit iskkadeami, de leat máŋggas geat veahkkálaga dutket du dávdda. Doaktárat barget ovttas gávnnahan dihtii buoremus čovdosa du váttisvuođaide.</p>
    <p>3. Manne mii eat muital eará vejolaš dálkkodanvugiid birra?</p>
    <p>Aviissain, radios ja Tvas don oainnát ja gulat duollet dálle olbmuid geat máidnot earalágán (alternatiiiva) dálkkodanvugiid leasmedávdda vuostá.</p>
    <p>Dávjá geavahit ovdamearkan pasieanttaid geat áibbas dahje muhtun muddui leat dearvvasmuvvan dakkár dálkkodeami geažil. Mii diehtit ahte viehka ollugat min pasieanttain leat geahččalan dakkár dálkkodanvugiid iešguđetlágan bohtosiiguin.</p>
    <p>Min áigumuš lea dálkkodit du dávdda nu bures go vejolaš. Midjiide dat mearkkaša dan ahte mii geavahit dakkár vugiid maid ávkki sáhttit duođaštit, ahte dat váikkuhit bures eanaš olbmuid dávddaide. Mis leat garra gáibádusat duođaštusaid hárrái.</p>
    <p>Earalágán dálkkodanvugiin lea dat sullasašvuohta ahte daid dálkkodeami váikkuhusat eai leat duođaštuvvon. Váilot duođaštusat mat sáhtášedje čájehit ahte dálkkodeamis lea leamaš ávki. Ieža mii čađa gaskka dutkat áŋgirit vai gávnnašeimmet buoret dálkkodanvugiid dutnje ávkin.</p>
    <p>Go mii oaivvildit ahte earalágán dálkkodanvuogit eai leat dan dásis maid mii gáibidit, de eat oppa dáhto ge juohkit dieđuid dakkár fálaldagaid birra. Mii gal ipmirdat ahte olbmot váttis dilis háliidit geahččalit vejolaš earalágán medisiinna. Dan dihtii mii mielas vástidat dađi mielde go ollet, go bohtet gažaldagat eará dálkkodanvugiid birra.</p>
    <p>4. Mii oaivvilduvvo go daddjojuvvo ahte iskkus lea negatiiva?</p>
    <p>Don dávjá šattat gullat dearvvašvuođa bargiid dadjamin ahte muhtun iskkus lea negatiiva dahje positiiva.</p>
    <p>Go iskkus lea negatiiva, de dat ii mearkkaš ahte juoga lea boastut - baicca lea nu ahte iskkus lea dábálaš. Muhto go iskkus lea positiiva, de dat mearkkaša ahte mii leat gávdnan juoidá mii veahkeha min gávnnahit makkár dávda dus lea.</p>
    <list>
      <p type="listitem">Manne muhtun olbmot besset ovddabeallái earáid buohccivissui dahje iskkadeapmái?</p>
    </list>
    <p>Eiseválddit leat geatnegahttán min vuoruhit muhtun pasieanttaid ovddabeallái nuppiid. Vuordinlistodáhkádus mielddisbuktá dan ahte ovdalii vuoruhuvvon pasieanttat galget beassat iskkadeapmái/dikšui 6 mánu siste dan rájes go du doaktára ohcamuš lea joavdan min duohkái.</p>
    <p>Eiseválddit dadjet ahte ovddemus galget dikšui váldot dakkár pasieanttat geat:</p>
    <list>
      <p type="listitem">dakkavide dárbbašit veahki, geat leat heakkaváras jos eai oaččo divššu dallánaga.</p>
      <p type="listitem">geaid dávda šaddá vearrát ja dahká ja bissovaš vahága jos šaddet guhká vuordit dálkkodeami.</p>
      <p type="listitem">geain leat gierdameahttun garra bákčasat maid dikšu sáhttá geahpedit.</p>
    </list>
    <p>Mii vuoruhit daid dieđuid vuođul maid du iežat doavttir sádde midjiide. Jos don orut iežat mielas šaddan beare guhká vuordit ovdal du vuorru lea beassat dikšui, de fertet váldit oktavuođa iežat doaktáriin. De beasat sus gullat lea go riekta čilgen du buozanvuođa dili.</p>
    <p>6. Manne ossodat giddejuvvo juovllaid, beassážiid ja geasset? Ehpet go váldde vuhtii pasieanttaid geat vurdet beassat dikšui?</p>
    <p>Alla basiid áiggi ossodat giddejuvvo, muhto mis lávejit leat muhtun seaŋggat ortopedalaš ossodagas maidda sáhttit váldit pasieanttaid. Eai leat galle pasieantta geat alla basiid háliidit leat buohcciviesu divššus. Dan jaskes áiggi lea min bargiin vejolašvuohta oažžut ánssášuvvon friddjaáiggi. Nu mii seastit ruđaid, mat bohtet ávkin pasieanttaid dikšumii muđui jagis. Poliklinihkka lea rabas geasset.</p>
    <p>7. Ii leat suohtas sirdojuvvot eará ossodagaide.</p>
    <p>Eanaš dárbbašlaš iskkadeamit čađahuvvojit min iežamet ossodagas, dávjá ovttasráđiid eará ossodagaiguin.</p>
    <p>Muhtun hárve háve pasieanttat sirdojuvvojit eará ossodagaide, dan dihte go dat máŋgga láhkái lea álkit jus dain ossodagain galget čađahit máŋga iskkadeami. Nu dahkkojuvvo dávjá maiddái dan dihte vai iskkadeamit šaddet nu buorit go fal vejolaš.</p>
    <p>Dalle min bargit fitnet du luhtte dan ossodagas gosa sirdojuvvot. Lea dábálaš sirdit pasieantta ruovttoluotta min ossodahkii go iskkadeamit leat čađahuvvon.</p>
    <p>Don leat buresboahtin min lusa! Lea ge oadjebas ja jeara mis visot maid iežat mielas dárbbašat diehtit váivviidat birra. Buorre dikšu mearkkaša maid dan ahte don oaččut buriid dieđuid iežat dávdda birra.</p>
    <p>Ustitlaš dearvvuođaiguin</p>
    <p>Jođiheaddjit</p>
  </body>
</document>
