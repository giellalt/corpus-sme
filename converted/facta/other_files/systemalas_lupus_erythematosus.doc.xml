<document xml:lang="sme" id="no_id"><header><title> 
Systemálaš Lupus Erythematosus
</title><genre code="facta"/><author><unknown/></author><wordcount>686</wordcount><conversion_status type="standard"/><availability><free/></availability><multilingual><language xml:lang="nob"/></multilingual><metadata><uncomplete/></metadata><version>XSLtemplate  1.9 ; file-specific xsl  $Revision: 1.6 $; common.xsl  $Revision$; </version></header><body><p xml:lang="nob">Systemálaš <em type="bold">Lupus </em>Erythematosus </p>
<p>Dieđut pasientta bearrašii, ustibiidda, ja bargoskihppáriidda.</p>
<p xml:lang="nob">Professor</p>
<p xml:lang="nob">Hans-Jacob Haga</p>
<p>čállán</p>
<p>Leasmedávda ossodat</p>
<p>Haukelándda Buohcceviessu</p>
<p>Miessemánnu 1995</p>
<p><em type="bold">Manne juohkit dieđuid bearrašii, ustibiidda j </em><em type="bold">a bargoskihppáriidda? </em></p>
<p>Dat geain lea Lupus nammasaš dávda leat dávjá nuorra olbmot geat orrot bajil dearvasat. Dávda ii álohii oidno bajil, ja sáhttá leat váttis earáide oaidnit man buozas olmmoš, geas lea Lupus, duođai lea. Dearvvas olgguldas sáhttá dagahit ahte biras navdá pasientta leat buozanin dahje ahte sus lea nearvaváttisvuođat.</p>
<p>Go Lupus pasienta dasa lassin muitala ártegis ja amas dávdamearkkain, de lea birrasis váttis diehtit man láhkai galget láhttet pasienttain ja su dávddain. Lupus dávda maid lea amas dearvvašvuođa bargiid gaskas, ja datge dahkká dili váddáseabbun pasientii</p>
<p>Ulbmil dáid dieđuiguin lea oažžut birrasa álkkibut áddet pasientta dili. Eanaš bistevaš buohcci pasienttat eai hálit ahte olbmot galget sin árpmihit, dahje ahte sii galget lasi beroštumi oažžut, muhto áddejupmi birrasis dagaha ahte noađđi ii leat nu lossat.</p>
<p><em type="bold">Mii lea Lupus? </em></p>
<p>Lupus ( Systemálaš Lupus Erythematosus, SLE) lea bistevaš leasmedávda. Árvvoštallat ahte Norggas lea sullii 2000 olbmos dát dávda, ja dávda falleha nissoniid logi geardde dávjjibut go dievdduid. Olbmot buot agiin sáhttet oažžut dávdda, muhto erenomážit nissonat gaskal 15 ja 45 jagi. </p>
<p>Mii eat dieđe mii lea sivvan dávdii. Čilgetmeahttun sivaid geažil falleha goruda iežas immunsuodjalus siskkožiid, ja dát dagaha vuolšši (inflammašuvnna) siskit orgánaide. Jos eai divššo dán, de sáhttet siskkožat veaháš veahážiid mielde billašuvvat. Dávda sáhttá fallehit buot orgánaid, ja daid maid dávjjimusat falleha leat liiki, lađđasat, manimuččat, vuoigŋašat, varra ja nearvvat. Vaikko eat dovdda siva dán dávdii, de diehtit ahte beaivváščuovga, hušša ja infekšuvnnat sáhttet álggahit dávdda ja fuotnánahttit dan. 50 vuođđologus jápme bealli dain olbmuin geat ožžo lupus dávdda vuostaš viđa jagis Otne ellet dat geain lea Lupus buori divššu geažil seamma guhkká go dearvvas olbmot. Sáhttá dálkkodit máŋggalágan dálkasiiguin, earet eará cellamirkkuin. Nissoniin geain lea Lupus, cuovkana mánná dávjjibut go dearvvas nissoniin.</p>
<p><em type="bold">Man láhkai givssida dávda? </em></p>
<p>Lupus lea dávda mas manná olu ovddos maŋás ja mas dearvvas ja buohcci áigodagat bohtet maŋŋálagaid. Heajos áigodagain giksašuvvet pasienttat erenoamáš olu váibasiiguin, láđasbákčasiigun ja sáhttet maid ihttot. Vuovttatge sáhttet láhppot dákkár áigodagain. Váibasat dagahit ahte pasienta ii leat nu sávri ja ahte pasienta eardu jođáneabbo Buot álkkimus bargu orro leamin lossat. Sihke konsentrašuvdna ja muitu sáhttá šaddat fuonibut heajos áigodagain. Losses miella lea dávjá stuorra oassin dávddas dáid áigodagain. Lassin láđasbákčasii sáhttet maid láđđasat stirdut earánoamážit iđđedis ja go pasienta čohkká jaska. Lihkadeapmi hehtte lađđasiid stirdumis. Muhtimiidda šaddá issoras oaivebávččas birra jándora heajos áigodagain, ja dávjá eai ábut bávččasváidudan dálkasat.</p>
<p><em type="bold">Mo lea eallit Lupusiin? </em></p>
<p>Buohkat geain lea Lupus, ballet heajos áigodagain. Lea beanta veadjetmeahttun dadjat goas heajos áigodagat bohtet, ja man lahkai dalle giksašuvvá. Buozalmasvuohta heajos áigodagain sáhttá šaddat nu vearráige ahte buohccivissui gártá. Eatnašat ellet nu árjjalaččat buriid áigodagain, ahte go ain buohccájit de sáhttá dát leat hui lossat. Lea maid váttis plánet guhkkás ovddosguvlui go eai dieđe goas ain buohccájit. Váibasiid ja deprešuvnnaid geažil heajos áigodagain sáhttet pasienttat leat heajos mielas ja lea juste heajos miella maid biras dávjjimusat vuohttá.</p>
<p>Go leat mearit man ollu nákcejit eallimis ja bargodilis, de čuohcá dat dávjá pasientta iešdovdui. Mearit skurtnjagahttet pasientta. Dát fas dagaha heajos miela ja pasienttat sáhttet leat hui hearkkit. Vel vigihis sánit ja dajaldagatge sáhttet bávččagahttit pasientta. Buriid áigodagain ellet Lupusbuohccit hui árjjagit, ja eallima smávva áššit illudahttet sin eanet go dearvvas olbmuid.</p>
<p><em type="bold">Maid sáhttá biras bargat? </em></p>
<p>Lea dábálaš ahte biras buriin ulbmilin viggá rávvet pasientta mo galgá birget dávdain. Dákkár rávvagat geavahit dearvvašvuođa biepmuid, korállasáddu j.n.a doaibmá dávjá ulbmila vuostá, ja eatnašat eai hálit dákkár rávvagiid. Sii eaige hálit olbmuid sin árpmihit. Eatnašat hálidit dušše ahte olbmot galget áddet ahte sis leat muhtumin váttisvuođat alddesiin. Sii hálidit olbmuid áddet ahte sis lea heajos bargomokta ja ahte jos leat erdon, de lea dat mearkan ahte sis lea heajos áigodat, ja ahte sii fuones áigodagain ballet das mii sáhttá dáhpáhuvvat. Ollusat geain lea Lupus geassádit eret earáid luhtte heajos áigodagain ja dávjá eai hálit searvat sosiálalaš aktivitehtaide vaikko vel leatge earát bivdán sin boahtit. Ollusat sávažit lihkká siskimuččas ahte biras ii váldde vuhtii ahte sii beahttalit searvamis, muhto lihkká váldet sin mielde. Muhto biras ferte dieđusge váldit vuhtii man buozas pasienta lea.</p>
</body></document>
