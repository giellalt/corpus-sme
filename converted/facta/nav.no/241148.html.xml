<document xml:lang="sme" id="no_id"><header><title>NAV - Bearaš ja fuolahus - Váhnenruđa doarjjaáigodat adopšuvnna oktavuođas </title><genre code="facta"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>NAV</publisher></publication></publChannel><wordcount>730</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual><language xml:lang="nob"/></multilingual><origFileName>http://www.nav.no/Samisk/Familie/241148.cms</origFileName><metadata><uncomplete/></metadata><version>XSLtemplate $Revision: 31551 $; file-specific xsl  Revision; common.xsl  $Revision$; </version></header>
<body>
<p type="title">Váhnenruđa doarjjaáigodat adopšuvnna oktavuođas</p>
<p>Láhka rievddai suoidnemánu 1.b. 2009. Doarjjaáigodaga guhkkodat mearriduvvo das dáhpáhuvai go máná badjelasas váldin adopšuvnna oktavuođas geassemánu 30.b. 2009 dahje ovdal dan dáhtoma, vai maŋŋil suoidnemánu 1.b. 2009 dahje maŋŋil dan dáhtoma. Dás čilget njuolggadusaid adopšuvnna oktavuođas suoidnemánu 1. b. 2009 rájes ja das maŋás.</p>
<p>Doarjjaáigodat mearriduvvo maiddái das lea go goappaš váhnemiin riekti oažžut váhnenruđa, leago dušše eatnis riekti, leago dušše áhčis riekti, leago eadni máná oktofuolaheaddji vai leago áhčči máná oktofuolaheaddji. Dasa lassin guhkku doarjjaáigodat go adoptere eambbo mánáid oktanis. Vuollelis leat eambbo dieđut iešguđet ge doarjjaáigodagaide, ja leat go makkárge sierra eavttut olggosváldit váhnenruđa.</p>
<p type="title">Go eatnis ja áhčis lea goappašagain riekti oažžut váhnenruđa</p>
<p>Go váhnemat orruba ovttas ja goappašagain lea riekti oažžut váhnenruđa, de lea doarjjaáigodat 43 vahku 100 % váhnenruđain ja 53 vahku 80 % váhnenruđain. Doarjjaáigodat álgá dan dáhtoma rájes go máná badjelasas váldin dáhpáhuvvá dahje adopšuvdnadáhtomis. Áigodat lea golbma vahku oanehit go riegádahttimis, dan dihtii go doarjjaáigodat riegádahttima oktavuođas álgá golbma vahku ovdal termiidnadáhtoma.</p>
<p>Áhččái leat várrejuvvon muhtin vahkut doarjjaáigodagas. Daid vahkuid, mat eai leat várrejuvvon áhččái, sáhttiba váhnemat juogadit.</p>
<p>Jus eatni virgeviidodat ovdal adopšuvnna lei 50 % dahje eambbo, de leat</p>
<list><p type="listitem">10 vahku leat várrejuvvon áhččái (áhčče-earri/ fedrekvoten)</p>
<p type="listitem">33/43 vahku leat oktasaččat váhnemiidda. Eadnái leat sierra gáibádusat go áhčči váldá váhnenruđa mii ii gula áhčče-earrái, loga vuollelis</p>
</list><p>Jus eatni virgeviidodat ovdal adopšuvnna lei unnit go 50 %, de</p>
<list><p type="listitem">Ii oktage vahkku leat várrejuvvon áhččái</p>
<p type="listitem">Váhnemat sáhttiba juogadit olles áigodaga. Eadnái leat sierra gáibádusat go áhčči váldá váhnenruđa mii ii gula áhčče-earrái (fedrekvote), loga vuollelis.</p>
</list><p>Nuppiin sániin dadjat de ii leat áhčče-earri jus eatni virgeviidodat ovdal adopšuvnna lei unnit go 50 %.</p>
<p type="title">Go dušše eatnis lea riekti oažžut váhnenruđa</p>
<p>Go váhnemat orruba ovttas, muhto dušše eatnis lea riekti oažžut váhnenruđa, de lea doarjjaáigodat 43 vahku 100 % váhnenruđain ja 53 vahku 80 % váhnenruđain. Eadni oažžu olles áigodaga okto. Áhčči sáhttá dinet alccesis rievtti oažžut váhnenruđa dan gaskka go eadni vuostáiváldá váhnenruđa. Jus váhnemat hálideaba, de sáhttá áhčči dán rievtti geavahit.</p>
<p type="title">Go dušše áhčis lea riekti oažžut váhnenruđa</p>
<p>Go váhnemat orruba ovttas, muhto dušše áhčis lea riekti oažžut váhnenruđa, de lea doarjjaáigodat 37 vahku 100 % váhnenruđain ja 47 vahku 80 % váhnenruđain. Dat vahkut, mat muđui livčče gullan eadnái riegádahttimii (3 vahku ovdal ja 6 vahku maŋŋil riegádahttima), leat gessojuvvon eret. Nuppiin sániin daddjon de ii leat áhčče-earri go duššefal áhčis lea riekti váhnenruhtii. Eadnái leat sierra gáibádusat go áhčči váldá váhnenruđa mii ii gula áhčče-earrái, loga vuollelis. Eatnis sáhttá leat riekti oažžut ovttahávvásaš doarjaga lassin dasa ahte áhčči oažžu váhnenruđa.</p>
<p type="title">Go eadni okto fuolaha máná</p>
<p>Go eatnis lea riekti oažžut váhnenruđa ja orru okto mánáin, de lea doarjjaáigodat 43 vahku 100 % váhnenruđain ja 53 vahku 80 % váhnenruđain. Eadnái gullá olles doarjjaáigodat okto. Dás ii leat áhčče-earri.</p>
<p type="title">Go áhčči okto fuolaha máná</p>
<p>Go áhčis lea riekti oažžut váhnenruđa ja orru okto mánáin, lea doarjjaáigodat 43 vahku 100 % váhnenruđain ja 53 vahku go váldá 80 % váhnenruđa.</p>
<p type="title">Adopteret máŋga máná oktanis</p>
<list><p type="listitem">Go sihke eatnis ja áhčis lea riekti oažžut váhnenruđa, lasihuvvo 5/7 vahku (dan mielde makkár gokčandási vállje) váhnemiid oktasaš vahkuide.</p>
<p type="listitem">Go dušše nuppi váhnemis lea riekti oažžut váhnenruđa, lasihuvvo 5/7 vahku (dan mielde makkár gokčandási vállje) daidda vahkuide maidda sus lea riekti.</p>
</list><p type="title">Gáibádusat eadnái go áhčči váldá váhnenruđa</p>
<p>Go áhčči váldá váhnenruđa mii ii gula áhčče-earrái, de lea eaktun ahte eadni</p>
<list><p type="listitem">bargá olles dahje oasse áiggis</p>
<p type="listitem">váldá almmolaš oahpu ollesáiggis</p>
<p type="listitem">váldá oahpu lotnolasat bargguin ja dat oktiibuot dahket ollesáiggi doaimma</p>
<p type="listitem">buozanvuođa dahje vahága dihtii lea áibbas dárbbašlaš oažžut veahki máná bearráigeahččamii</p>
<p type="listitem">lea sisačálihuvvon dearvvašvuođaásahussii ja ii sáhte fuolahit máná</p>
<p type="listitem">oassálastá oahpásnuvvanprográmmas aiddoboahtán sisafárrejeddjiid várás</p>
<p type="listitem">oassálastá gealbudahttinprográmmas olbmuid várás geain lea sakka heajuduvvon bargo- ja dienasnákca</p>
</list><p>Go eadni adopšuvnna maŋŋil bargá unnimusat 75 % virggis, de rehkenastit eatni barggu ollesáiggi bargun. Dákkár dilis sáhttá áhčči oažžut váhnenruđa dan vuođul go eatnis lea ollesáiggi bargu. Go eadni bargá unnit go 75 % virggis, de unniduvvo áhči váhnenruhta eatni bargoviidodaga mielde. Go áhčči hálida bargat ollesáiggi, vai sáhttá maŋidit doarjjaáigodaga, de lea eaktun ahte maiddái eadni bargá dahje váldá oahpu ollesáiggis. Dát mearrádus lea fámus vaikko eatnis ii leat ge riekti oažžut váhnenruđa.</p>
<p type="title">Doai oažžubeahtti nuppi máná váhnenruđa doarjjaáigodagas</p>
<p>Jus doai oažžubeahtti nuppi máná doarjjaáigodagas ovdal go doarjjaáigodat lea nohkan ovddit máná namas, de massojuvvo riekti geavahit daid vahkuid mat leat báhcán ovddit máná namas. Dudnos lea dan sadjái dievaslaš riekti oažžut olles áigodaga váhnenruđa dan ođđa máná ovddas.</p>
</body></document>
