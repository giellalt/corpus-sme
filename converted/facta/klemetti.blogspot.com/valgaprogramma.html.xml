<document xml:lang="sme" id="no_id"><header><title>Válgaprográmma</title><genre code="facta"/><author><unknown/></author><wordcount>912</wordcount><conversion_status type="standard"/><availability><free/></availability><submitter name="Kimberli Mäkäräinen, Hki, sms." email="kimberli.makarainen@helsinki.fi"/><multilingual/><origFileName>http://www.klemetti184.fi/Klemetti184/Valgaprogramma.html</origFileName><metadata><uncomplete/></metadata><version>XSLtemplate $Revision: 105844 $; file-specific xsl  Revision; common.xsl  $Revision$; </version></header><body><p xml:lang="smj">Válgaprográmma</p>
<list/><p>Buoret ja áhpasit EU:a guvlui – árktalaš máhtti Brysselii</p>
<p>Gii lean?</p>
<p>Lean boazosápmelaš bearraša nuoramus Eanodagas. Mus leat guokte alit allaoahppodutkosa, filosofiija doaktára (kulturantropologiija) ja filosofiija lisensiáhta (sámegiella ja sámi kultuvra) dutkosat ja lean maid auktoriserejuvvon giellajorgaleaddji (suomagiela ja davvisámegiella giellabárran). Barggan nuppi baji maŋŋálaga Suoma sámedikki váldodoaibmasaš ságadoallin. Ovdal dálá bargon lean bargan dutkin ja oalgedoaibmasaš giellajorgaleaddjin iežan fitnodaga bakte.</p>
<p>Mus lea davvisámegiella eatnigiellan ja mu suomagiela máhttu lea eatnigiela veardásaš. Eará EU:a virggálaš gielain gulahalan eŋgelas- ja ruoŧagielain.</p>
<p>Mu ájanasat leat viehkan, čuoigan ja squosh. Dasa lassin logan dieđalaš ja čáppagirjjálašvuođa sihke čálán luomosáigge dieđalaš deavstta. Oassálasttán jeavddalaččat maid dálvet rátkimiidda ja geasset miessemearkumii. Geahččalan beassat iežan ruovttuguovllu duoddarii álohii go dasa lea liiba.</p>
<p>EU ja dan mearkkašupmi</p>
<p>EU lea suopmelaččaide duođaid dehálaš. Muhto dat ii leat dievaslaš. Dan ii sáhte guođđit populisttaide, muhto politihkkariidda, geat hálidit ovddidit EU:a buorebut doaibmin, ráhpaseabbon, ekonomalaččabun ja áhpaseabbon. EU:a ja lahttostáhtaid sajádat galgá čielggasmahttojuvvot. Visot ii gánnát iige galggage mearridit EU:a dásis. EU:s ii leat goitge molssaeaktu globála máilmmis. Eat sáhte máhccat giddejun rájiid, sisaguvlui jorggihan, eanan-, vuovdedoallo-servodahkii.</p>
<p>EU-válggat leat árvoválggat – dain čájehuvvo makkár váikkuhanválddi suopmelaččat hálidit EU:s. Háliduvvogo EU:s gárgehuvvot áhpasit, ekonomalaččat ja eanet doaibmi vuogádat? Háliditgo ovttas gárgehit Eurohpá, oassálastit mearridit árktalaš guovllu boahtteáiggis, luonddu máŋggahápmásašvuođas ja leatgo mii čatnasan olmmošrivttiide. Galgatgo mii leat solidáralaččat nuppi álbmogiid guovdu vai náđđutgo riikka rájiid siskkobeallái? EU:s eat sáhte čoavdit buot Suoma buncaraggáid, muhto máŋggaid EU:a buncaraggáid sáhttit. Guođđit jienaskeahttá addá earáide rabas váldegirjji mearridit EU:a boahtteáiggis.</p>
<p>EU ja Suoma sierragažaldagat</p>
<p>Suopma lea árktalaš stáhta ja Suomas lea vejolašvuohta oažžut iežas sturrodaga stuorit rolla EU:s hálus mielde. Suopma sáhttá leat ofelažžan árktalaš dutkamušas, árktalaš guovllu hálddahusa gárgeheamis sihke EU:a dialogas árktalaš álgoálbmogiiguin. Suoma máŋggakultuvrralašvuohta, guokte riikkagiela, EU:a áidna álgoálbmot sápmelaččat ja álbmotlaš vehádagat buktet kultuvrralaš riggodaga EU:ai. Lea dehálaš, ahte Suoma kultuvrralaš riggodat ja sierragažaldagat bohtet buorebut ovdan EU:s. Omd. boazodoallu lea sámi kultuvrra eallineaktu, iige dan sáhte jurddahallat dušše biologalaš gažaldahkan. Dál EU:a dásis boazodoalu kultuvrralaš mearkkašupmi ii ipmirduvvo. Suopma ii leat lihkostuvvan buktit EU:a dásis dárbahassii bures ovdan Suoma sierradiliid ja –dárbbuid ja jos mun válljejuvvon parlamentii, de boađán atnit ávvira das, ahte Suoma álbmotgielaid, álgoálbmot sápmelaččaid gielalaš, kultuvrralaš ja ealáhuslaš sihke álbmotlaš vehádagaid beroštumit ja dárbbut šaddet váldojuvvot vuhtii EU:s.</p>
<p>Manne mu gánnáha válljet EU-parlamentii?</p>
<p>Mun lean áššepolitihkar ja doaimman iežan árvovuođu mielde. Munnje dehálaš árvvut leat olmmoš- ja vuođđorievttit, luonddu máŋggahápmásašvuohta, utnolašvuohta, ovttaveardásašvuohta ja dásseárvu. Mu mearrádusdahkama vuođđun leat iežan árvvut, dieđalaš diehtu ja váikkuhusaidárvvoštallan. Lean válmmaš dahkat kompromissaid, muhto in dakkár áššiin, mat leat iežan árvvuid vuostá. Mu gánnáha válljet parlamentii, jos hálida áššepolitihkkara, gii bargá Suoma ja EU:a buorrin.</p>
<p>Lean čájehan barggustan sámedikki ságadoallin, ahte mus leat duođaštusat politihka menestuvvi dikšumis. Sápmelaččaid njunušolmmožin lean oassálasttán áššedovdin RÁB:a bakte Suoma ráđđehusprográmmašiehtadallamiidda ja lean guovddášolmmožin váikkuhan sápmelaččaide dehálaš áššiid čállimis ráđđehusprográmmii. Ráđđehusprográmmas leat vuosttaš háve historjjás gieđahallon viidát sápmelaččaid vuoigatvuođat sihke lea čatnasuvvon sámiid riektesajádaga ja sámegiela sajádaga gárgeheapmái ollislaččat. Ráđđehusprográmma sámi girjemat leat olláhuhtton sámedikki váikkuheami bakte historjjálaččat. Stáhtaráđi gieđahallamis lea bárrásin sámediggelága ođasnuhttin, ILO 169-soahpamuša ratifiseren sihke sámegielaid ealáskahttinprográmma. Sámediggi lea mu ságadoalliáigodaga áigge ee. ožžon resurssaid sámi nuoraid doibmii, nuoraidčálli ja birasčálli virggiid sihke ruhtadeami giellabesiide.</p>
<p>Birasáššiid buohta stáhtaráđi prinsihppamearrádusa mielde biodiversiteahttastrategiija olláhuhttimis lea mu váikkuheami bakte ožžon vuoimmálaš sápmelaččaid dáfus dehálaš dáhkádus: <span type="quote">“sápmelaš kultuvrralaš vuohki ja árbevierru geavahit luonddu dorvvastuvvo suvdilis gárganeami mielde”</span> sihke Suoma suvdilis gárganeami servodatčatnasumis lea ožžojuvvon čatnasupmi: <span type="quote">“doarjut álgoálbmot sápmelaččaid vejolašvuođaid bargat iežas kultuvrra mielde suvdilis gárganeami mielde ja sirdit kultuvrraset buolvvas nubbái”</span>.</p>
<p>EU ja Suopma</p>
<p>EU ii leat Suoma vašálaš. Vaikko Suopma lea unna riikkaš, de das lea váikkuhanváldi EU:s. Suoma riikkabeivviin leat Eurohpá dásis hui stuora vejolašvuođat váikkuhit EU:a mearrádusaide. Suopma galgá leat mielde gárgeheame EU:a. Go muhtin ášši ii mana áššálaččat bures, nu EU:a lea álki sivahit, vaikko cuoggan sáhttánai leat álbmotlaš lágaid váilevaš válmmaštallan. EU galgá váldot Suomas duođas ja galgá váikkuhuvvot áhpasit ja áramuttos EU:a lágaid válmmaštallamii. EU:a searvvušlágaid galgá gárgehit nu, ahte láhkaásaheami váikkuhaidárvvoštallan váldá buorebut vuhtii sierralágán guvllolaš diliid.</p>
<p>Eurohpá Uniovdna lea buktán stáđisvuođa Eurohpái. Gievrras Eurohpá Uniovdna lea earenoamáš dehálaš dál, go ekonomalaš-politihkalaš-militearalaš roasut EU:a lagašguovlluin leat lassánan sakka. Vaikko ekonomiijaroasu dikšun ii leat lihkostuvvan EU:a dásis beare bures ja EU-lahttovuohta lea buktán ođđa goluid, de EU-lahttovuohta lea lasihan Suoma dorvvolašvuođa, gárgehan álbmotlaš lágaideamet buorebun sihke maid buktán ođđa ruhtadanvejolašvuođaid rásseruohtasdási doibmiide. Suomas lea juo árrat ipmirduvvon ovttasbarggu dárbu. Suopma lea doaibman aktiivvalaččat davviriikkalaš ovttasbarggus, Eurohpá dorvo- ja ovttasbargoorganisašuvnnas, Eurohpá ráđis, ON:s ja dán doaimma lunddolaš joatkkan lea Eurohpá Uniovdna.</p>
<p>EU ja dálkkádatrievdan</p>
<p>Dálkkádatrievdan, mii dál lea manname, vuođđuduvvá olmmošsoga, industrialiserejuvvon riikkaid, doaimma čuovvumušaide ja šaddovisteihtaga jođálnuvvamii. Mii máksit dál ovddit buolvvaid rehkega, muhto eat oaččo stuorrudit rehkega vel stuoribun ja guođđit dan boahttevaš buolvvaide máksosupmái. Dálkkádatrievdan ii buvtte dušše biraslaš váikkuhusaid, muhto maid politihkalaš, ekonomalaš, militearalaš, sosiála ja kultuvrralaš váikkuhusaid. Go ekonomalaš-politihkalaš beroštupmi lassána árktalaš guvlui, de dálkkádatrievdama buktin luondduriggodagaid ávkkástanvejolašvuođaid geažil maiddái eará biras- ja eará riskkat lassánit. Dálkkádatrievdan lea álgoálbmogiidda dego sápmelaččaide maiddái olmmošriektegažaldat.</p>
<p>EU:s galgá leat nákca goahcat dálkkádatrievdama, hálddašit dálkkádatrievdama riskkaid ja vuogáiduvvat nuppástusaide, mat dáhpáhuvvet dálkkádagas nu ahte váldojuvvojit earenoamážit vuhtii árktalašvuohta ja árktalaš guovllu kultuvrralaš ja biraslaš sierradilit. Dálkkádatrievdama ferte goahcat, vai sáhttit dorvvastit maiddái boahtte buolvvaide vejolašvuođaid eallit ráinnas birrasis. Dálkkádatrievdama goahcan dagaha goluid, muhto vel stuorit golut šaddet ja soitet vel eretgeassemeahttun biehtadahkes váikkuhusat šaddat, jos eat bargga maidege. EU sáhttá dihkkádit luotta ja čájehit málle oba máilbmái nu ahte EU-riikkaid industriijas lea vejolašvuohta duddjot ođđa, birasustitlaš doaibmamáliid dálkkádatrievdama goahcama várás ja buktit márkaniidda ođđa birasustitlaš doalvunbuktagiid.</p>
<p xml:lang="vep">Govva: Kari Autto</p>
<p>RÁB:a válgaprográmma sámegillii</p>
</body></document>
