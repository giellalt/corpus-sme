<document xml:lang="sme" id="no_id">
  <header>
    <title>Ovnnesjohkalága ii oaččo duohtadit!</title>
    <genre code="facta"/>
    <author>
      <person firstname="Klemetti" lastname=" Näkkäläjärvi" sex="m" born="19601018" nationality="fin"/>
    </author>
    <year>2008</year>
    <place>http://klemetti.blogspot.com/2008/02/ovnnesjohkalga-ii-oao-duohtadit.html</place>
    <wordcount>291</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="lene.antonsen@uit.no"/>
    <multilingual>
      <language xml:lang="sme"/>
      <language xml:lang="fin"/>
    </multilingual>
    <origFileName>ovnnesjohkalga-ii-oao-duohtadit.html</origFileName>
    <parallel_text xml:lang="fin" location="ounasjokilakiin-ei-saa-koskea.html"/>
    <metadata>
      <complete/>
    </metadata>
    <version>XSLtemplate  1.22 ; file-specific xsl  $Revision: 1.1 $; common.xsl  $Revision: 154948 $; </version>
  </header>
  <body>
    <p type="title" xml:lang="fin">sunnuntaina 17. helmikuuta 2008</p>
    <p type="title">Ovnnesjohkalága ii oaččo duohtadit!</p>
    <p>Almmolaččat lea leamaš ovdan Suoma Energiijaindustriija ro.:a dáhttu, ahte Ovnnesjohkaláhka galggalii rahppojuvvot ja čázádat galggalii buođđuduvvot elrávdnjebuvttadeapmái. Lean hirpmástuvvan, ahte dálkkádatnuppástus ja ođasnuvvi energiija atnima lasihangeatnegasvuohta boastutgeavahuvvo dáinna lágiin. Orru leame nu, ahte energiijaindustriija geahččala mokkirdit dálkkádatsoahpamuša geatnegasvuođainis. Dat ii hálit máksit áimmunuoskideamis ja geahččala doarjalit čáhcádaga suodjalanlágaide. Ovnnesjohkaláhka ii mange dáfus sáhte rahppojuvvot, ja lihkus vuođđolága ásahanortnet dáhkida dan, ahte láhka ii beare álkit rievdaduvvo. Muhto Energiijaindustriija almmatge háliida doallat ságastallama jođus, dájuha olbmuid jáhkkit sierralágán rahpama dárbui ja válmmašta gárvves plánaid dan várás, ahte čuovvovaš ráđđehusat livčče miehtemielalaččat čáhcesuodjalanlága rahpamii. Dáinna lágiin industriija sáhttá riepmat jođánis doaibmabijuide. Dát lea duohta ballu, ja dákkár molssaeavttu ollašuvvan galgá caggojuvvot. Sámediggi ii boađe agibeaivve dohkkehit Ovnnesjogalága rahpama ja boahtá vuostálastit dan buot vejolaš vugiid mielde.</p>
    <p>Ovnnesjoga buođđudeami geahččale vuodjit 1970-1980-logu molsašuddamis. Eanodaga suohkan háliidii hukset Ovnnesjoga gieračáziide čáhcefápmorusttega, guovdu Jávrrešduoddara boazosápmelaččaid guohtuneatnamiid. Jáhku mielde dát livččii ollašuvvama mielde duššadan guovllu boazosápmelaš kultuvrra. Eanodaga sápmelaččat lihtodadde Ovnnesjohkalihkadussii vuostálastit Ovnnesjoga buođđudeami vuoimmálaččat. Ledjen iešnai vuostálastinlihkadusas ja Ovnnesjohka-suhkamiin. Muittán lieggasit dan searvvušvuođa ja áŋggaštusa, mii fidnu vuostálastiid gaskavuođas ráđđii. Fidnu vuostálastin ovttastahtii sápmelaččaid aivve sierra vugiid mielde, ja dan sáhttá atnit guovllu sápmelaččaide etnihkalaš morráneapmin. Ovnnesjoga huksenáigumušaid vuostálastima sáhttá veardidit Norgga Álaheaju buođu vuostálasti sápmelašlihkadussii, mii doaimmai sápmelaččaid etnihkalaš morráneami symbolan. Ovnnesjoga suodjalanláhka bođii vuoibmái jagi 1984, ja ieš govahallen ahte guovlu lea ná dorvvastuvvon lágain agibeaivái, inge jáhkkán joga suodjaleami leat sorjavaš politihkalaš diliin.</p>
    <p>Dál sámi searvvuš gáibida mu mielas seammalágán searvvušvuođa ja ja oktasaš ulbmiliid. In goitge hálit, ahte searvvušvuohtamet šattalii olgguldas bákku dihte, muhto ollásii eaktodáhtus.</p>
    <p>Jos háliidehpet oažžut iežaideattet rávdnjebostii ilmmuhusa ođđa blogimerkemis dehe kommeanttain, de ilmmuhehket das munnje rávdnjeboasttain čujuhussii</p>
    <p xml:lang="fin">klemetti.nakkalajarvi@co1.inet.fi</p>
    <p>17.2.2008 Juvvá Lemet</p>
    <p type="title" xml:lang="fin">0 kommenttia:</p>
    <p xml:lang="fin">Lähetä kommentti</p>
    <p xml:lang="fin">Tilaa:</p>
    <p xml:lang="fin">Lähetä kommentteja (Atom)</p>
  </body>
</document>
