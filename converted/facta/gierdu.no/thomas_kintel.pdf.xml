<document xml:lang="sme" id="no_id">
  <header>
    <title>Makkár várra lea sámi dáiddamáilmmis?</title>
    <genre code="facta"/>
    <author>
      <person firstname="Thomas" lastname="Kintel" sex="m" born="" nationality="NO"/>
    </author>
    <translator>
      <person firstname="Brita" lastname="Kåven" sex="f" born="" nationality="NO"/>
    </translator>
    <translated_from xml:lang="nob"/>
    <year>2008</year>
    <wordcount>1512</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://www.gierdu.no/pdf/ThomasKintel.pdf</origFileName>
    <parallel_text xml:lang="nob" location="thomas_kintel.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">makkár várra lea sámi dáiddamáilmmis?</em> </p>
    <p>Sámi  dáidda  máinnašuvvo  seamma  áiggi  dego  juoga  ”earáláganin”, <span type="quote">”molssaeaktun”</span> ja <span type="quote">”lunddolaš oassin  norgga  dáiddaeallimis”</span>. Garvin  dihtii  sámi  dáidaga  ja  dáiddáriid  essensialiserema  ja  stereotypa  kategoriserema,  de  fertejit dat  juogo  luvvejuvvot  čearddalaš čatnašumiin,  dahje  čuožžut  ovdan sierra ja ovttaárvosaš sturrodahkan vuođđuduvvon  čearddalašvuhtii. Muhto  leago  oppalohkái  ávkkálaš ráddjet  <span type="quote">”máilmmi”</span>  vuođđuduvvon <span type="quote">”sámi  dáidagis”</span>  ja  ”sámi  dáiddáriin”? Mii dagaha sámi dáiddamáilmmi sierraláganin?</p>
    <p>Sámi dáiddamáilmmi lea kultuvrralaččat gaskal jahkečuohteboares oarji dáiddahistorjjálaš hegemoniija ja  sámi  kultuvrralaš  hegemoniija mii  ásahuvvui  70-logus,  ja  mii ain  lea  doaimmas  dálá  servodagas.  <span type="quote">”Sámi  dáidda”</span>  šaddá  sihke earáid  geahčastat  sámi  kultuvrii, sápmelaččaid  iežaset  ollašuhttin dan kultuvrralaš potensiálas mii lea ođđa  sámi  iešáddejumis,  dakkár mii čájeha autonoma, ođđaáigásaš ja  kultuvrraidgaskasaš  sturrodaga, ja  essensiealla  sámi  kulturovdanbuktima.  Muhto  dat  ainjo  šaddá symbolan  sápmelaččaid  gálgii  ja dáhttui  ásahit  iežaset  kultuvrralaš domenaid.</p>
    <p><em type="bold"><span type="quote">”Sámi”</span> dáiddamáilmmi</em> Earret  leat  (maŋŋe)ođđaáigásaš geavat,  de  gullá  <span type="quote">”sámi  dáidda”</span> máŋggaláhkai  politihkalaš  ja  politiserejuvvon  oktavuhtii.  Politihkka  dás  lea  oanehaččat  dat  ahte dáidda  lea  doaibman  beaktilis reaidun badjel 20 jagáš politihkalaš soahtamušas  vuoigatvuođaid  ja ovttaárvosašvuođa  hárrái.  Dálá sámi  dáiddapolitihkka  ja  sámi dáiddaásahusat leat máŋggaláhkai konkrehta  bohtosat  dan  viiddis  sámepolitihkalaš  barggus  mii lea  bistán  maŋimuš  20-25  jagiid. Sáhttit hállat sámelihkadusa ”árbbis”, mas čearddalašvuođa, autentisitehta, minoritehta- ja eamiálbmotbeliid fáttát, ja vuoigatvuođat bohciidit  daid  áiggiid  diskurssaide. Sámi-nationála čatnašupmi bohciidahttá  gažaldaga  mii  šaddá dasaguoski: Mo galgá ”sámi dáidaga”  áddet  oassin  sámi  kulturgovas? Man guhkin dahje lahka galgá dáid  dáiddáriid  geavat  leat  iežas kultuvrra?  Dasto  šaddá  dasaguoski jearrat ahte leago ”sámi dáidda”  <span type="quote">”ávkki”</span>  birra  ”sámi  servodaga”  ektui?  Sáhttágo  dadjat  ahte <span type="quote">”sámi dáidaga”</span> sáhttá meroštallat dainna  ulbmilin  ahte  nannešii, seailluhivččii  ja  ovddidivččii  sámi servodaga? </p>
    <p><em type="bold">Ođđa buolva dáiddárat</em> Dát  leat  daid  gažaldagaid  gaskkas mat  šaddet  áššáiguoski  go  ođđa buolva  sámi  duogáš  dáiddára bohtet  sámi  dáiddamáilbmái.  Dat nuorra  dáiddárat  guđet  90-logu mielde  dieđihedje  iežaset  SDS:i, válde  mielde  sihke  daid  manifesttaid  ja  eará  ja  ođđa  ideáid  das mo  sáhtášii  ovttastahttit  dáiddára ja  sápmelačča  rolla.  Dát  lei  buolvamolsuma  ovdanbuktin,  mii  lei miehtá sámi máilmmi 90-logu botta.  Máŋgasat  sis  bohte  daid  osiin sámi álbmogis mat ledje eanemus stigmatiserejuvvon  ja  assimiliserejuvvon,  nugo  Gáivuonas.  Sis  lei gáržžes sámi kultuvrralaš <span type="quote">”gealbu”</span>, ja  belohahkii  danne  vuolemuččas árbevuođđuduvvon  sámi  árvohierarkiijas.  Dál  hállojuvvo  gáivuonabuolvvas  (Ságat  11.04.08), masa  gullet  nuorra  sámi  dáiddárat guđet  ođđa  vugiid  atnigohtet  go galget  tematiseret  sámevuođa  ja sámi  kultuvrra,  ja  guđet  sámi  servodagas  hástalit  sajáiduvvan  árvvuid  ja  ideáid.  Dat  ođđa  vuogit mo  tematiseret  sámi  dáidaga, ja  dan  mielde,  hui  ođđa  doaba: <span type="quote">”sámi  dálááigedáidda”</span>,  ferte  áddejuvvot  ahte  geahččaluvvo  garvit daid  eanemus  dikotomalaš  beliid <span type="quote">”sámi  dáidaga”</span>  oainnus,  go  lea árbevirolaš  dáiddahistorjjálaš  konteavsttas  ja  vuostálasvuođas  dážii, mii lei nanus go sámelihkadus ráddjii <span type="quote">”sámevuođa”</span> earaláganin, muhto  ovttaárvosažžan.  Dás  lea  sáhka ođđa buolvva dáiddáriin, guđet eai dáhto eaige soaitte dárbbašit problematiseret <span type="quote">”sámevuođa”</span> seammaláhkai go ovdal. Sii nappo dušše leat sápmelaččat, ja seammás dáiddárat máilmmis  olggobealde.  Seammás lea  dát  dáiddáriid  girjáivuođa  ja dáiddalaš  ovdanbuktimiid  diversitehta  bokte,  šaddan  čielggasin ahte minoritehta/majoritehtadillli  ja  sámi/dážavuostálasvuohta iešalddes  leat  menddo  gáržžit čilgemis  sámi  iešáddejumi  ja kultuvrralaš  doaimma  girjáivuođa ja duhkodaga. </p>
    <p><em type="bold">Kultuvrralaš dekodat</em> Dan  áibbas  erenomáš  oktavuođas sámi  oktasašdiskursii  ja  diskursii sámevuođa  birra,  de  áddejuvvo sámi  dáiddaeallin  ”transformahtoran”,  gos  sajáiduvvon  ideát, hegemonalaš  struktuvrrat,  boares ja  ođđa  vásáhusat  dustejuvvojit, daiguin  bargojuvvo  ja  dat  ovdanbuktojit dáiddalaš geavadiid bokte. Earret dan ahte sámi dáiddamáilmmi dán láhkai iešalddes šaddá nuppástuhttinageantan sámelihkadusa konvenšuvnnaid ektui, de doibmet dáiddárat <span type="quote">”kultuvrralaš dekodan”</span> ja leat njunnošiid gaskkas tematiseret nuppástuhttinproseassaid dálá sámi  servodagas.  Importta  dahje dekoderdoaimma  doarju  dábálaš servodatovdánahttin.  Sápmelaččat šaddet oassin dađis šaddi akademalaš  <span type="quote">”luohkás”</span>  máilmmi oarjeoasis, gos lassi dáiddalaš áššit ja  árgabeaivvi  oppalaš  estetiseren lea mielde sihkkumin rájáid gaskal árgabeaivvi ja dáidaga ja servodaga ja dáidaga. </p>
    <p><em type="bold">Ereliiggánis konvenšuvnnat sámevuođas</em> Ii  galgga  fuonášit  árvvu  das  mii gávdno  beaiveguovdilis  fáttáin ja  čuolmmain  maidda  dáiddárat dahje  dutkit  sáhttet  dohppet  gitta sámi servodagas. Iige vejolašvuohta dán  fas  máhcahit  ja  searvat  sámi almmolašvuođadiskursii. Muhto  dat  lea  eará  dimenšuvdna  go inspirašuvdna mii laktásuvvo movttiidahttimii  ja  oassálastimii sámevuođa diskurssaide. Čađat lea konsolideren,  institušunaliseren  ja lassi sámepolitihkalaš hálddašeapmi sámi  servodagas,  maiddái  sámi dáiddamáilmmis.  <span type="quote">”Sámi  dáidda”</span>  ja sámi dáiddárat leat áibbas ođđa , ja soaitá  vel  dehálabbot  posišuvnnas sámi  servodagas  go  Mázejoavkku áiggi.  Hui  seammaláhkai  go  sámi dutkamis.  Duogáš  lea  go  moanat ontologalaš  ja  ideologalaš  referánssa  jo  leat  gođđojuvvon  sosiála ja  politihkalaš  ovdanbuktinvugiide mat leat sámi dáidagis. Ovdamearkka  dihtii  ii  leat  <span type="quote">”sámi  servodat”</span> doaba  šat  nu  dehálaš  retoralaš čuoččuhussan  ja  verbála  diskursiivva  veahkkeneavvun,  muhto  eanet  aht`  eanet  diehttelas  ja  gitta duohtavuohta mas lea dađis stuorát dustenmunni ja potensiála. Stuorra osiin dan máhttovuođus masa masterparadigma  lea  vuođđuduvvon dat jotkojuvvo, nugo sápmelaččaid iežaset  historjját,  majoritehta/minoritehtagaskavuohta, <span type="quote">”mii leimmet ovddimuš dáppe”</span>, ”mii leat okta álbmot”,  <span type="quote">”Sápmi  lea  min  kultuvrralaš árbi”</span>  ja  nu  ain.  Dát  máhttu  ii  leat dál  dušše  dábálaš  máhttu,  dohkkehuvvon riektan ja autentalažžan, <span type="quote">”it has not only been collectivized, if one may use such an expression, it  functions  now  more  and  more as  conventionalized  knowledge as  non-problematized  and  taken for granted terms for thought and deed  in  the  Sami  life-world”</span>,  čállá Eidheim  árrat  90-jagiin  (1992:26). Sámi iešáddejupmi mearkkaša nappo erenomáš vugiid mo hállat sámi historjjá,  dáidaga,  álbmotmuittuid ja eallinvugiid birra, geavahit ja áddet  dan  čearddalaš  searvevuođa mearkan. Dát bealit váldojedje mielde vokabuláras ja symbolalaš gielas ”which made it possible to speak of Sami distinctiveness and selfunderstanding  internally,  and  about  the same relationships externally in intercultural space” (ibid:24). </p>
    <p><em type="bold">Ávki ja geatnegasvuohta</em> Dákkár konvenšuvnnat leat dehálaš dovdomearkkat  distinkta  sámi dáiddamáilmmis.  Dat  čujuhit  earret  eará  muhtin  muttu  geatnegasvuhtii.  Geatnegasvuohta  dagaha  ahte  sámi  dáiddamáilmmi oassálastit  šaddet  oassin  dakkár diskursii mas čearddalaš identitehta  lea  eaktun  searvamii.  Dat  fállá vejolašvuođaid, gullevašvuođa, searvama  ja  beroštumi  juogaman ektui mii dovdo dehálažžan hui ollu olbmuide  –  sámi  kultuvrii.  Sáhttit dan  gohčodit  muhtinlágan  eallinvuorbesearvevuohtan  –  masa  vel dutkit,  kurahtorat,  intendánttat, journalisttat, olbmot jna. seaguhuvvojit rahčamušas hábmet metodaid ja  doahpagiid  ovttaárvosaš  muhto earalágan <span type="quote">“sámi dáidagii”</span>. Lahka geatnegasvuođa lea dáidaga erenomáš ávkeárvu sámi servodahkii.  Dat  boahtá  oidnosii  máŋggaid smávit  ja  stuorát  digaštallamiin, <span type="quote">“sámi  dáidaga”</span>  jurddašeamis  ja tematiseremis.  Erenomáš  bures boahtá  dat  ovdan  Sámedikki gieskat  hábmejuvvon  dáiddapolitihkas,  vuordámušaiguin  ođđa  sámi dáidagii  mas  galggašii  leat  áibbas erenomáš  sadji  ja  ovddasvástádus sámi  servodatovdáneami  ektui. Lagaš dáiddaásahusaid geavadiinge </p>
    <p>boahtá  geatnegasvuohta  oidnosii. Sámi  Dáiddačehpiid  Searvvi  miellahtuin  ovdamearkka  dihtii  ferte leat  sámi  gullevašvuohta  eaktun. Sámi  Dáiddaguovddáš  deattuha sámi-nationála  árvvu  ja  das  lea sierra hálddašanovddasvástádus sápmelaččaid  ráhkadan  dáidagii. RiddoDuottarMuseat hálddaštit bealisteaset sierra sámi dáiddačoakkáldaga, ja dakko bokte vuođđoávdnasiid  sámi  dáiddamuseii ja sámi dáiddahistorjái.</p>
    <p><em type="bold">Essensialisma ja girjáivuođa gaskkas</em> Dilli  lea  dualisttalaš.  Nuppi  ravdda proseassat  dagahit  ahte  ráját  viiddiduvvojit  ja  molsudahttojit  dáiddáriid  girjáivuođain  ja  dáiddalaš ovdanbuktimiid  –  ja  ovdanbuktinvugiid  diversitehtain.  Nuppi  ravddas  doalvvuhit  dát  čearddalaš inkorporeremii  ja  ráddjemii  uhca,  eks- klusiivva  sámi  dáiddasearvevuhtii. Ja  barggadettiin  doallat  sámepolitihka  ja  kultursoahtamuša  dobbelabbos,  bidjá  sámelihkadus,  politihkka  ja  vuoigatvuođagažaldagat vuođu beaivválaš eallimis ollu  jurddašeapmái.  Ja  barggadettiin dekonstrueret dálá dáiddahistorjjálaš  konteavsttaid, hálddašuvvo  <span type="quote">“sámi  dáidda”</span>  sihke sámi  servodaga  siste  ja  dan  olggobealde dehálaš, kultuvrralaš objeaktan. </p>
    <p>Essensialiserema čuovggas <span type="quote">“sámi”</span> ja <span type="quote">“sámi dáidaga”</span> sturrodagain, de lea dego  dárbbašlaš  <span type="quote">“russenčuoggás”</span> gaskal oarji dáiddamáilmmi ja sámi eallinmáilmmi,  bidjat  gažaldagaid ásahuvvon struktuvrrain ja diehttelas-máhtu ektui. Muhto sámi dáiddárat  fertejit  dalle  soahtat  vuostá sihke  <span type="quote">“earáid”</span>  konstrukšuvnnaid  ja vuordámušaid  ja  fas  dáin  iežaset reprodukšuvnnaid.  Lassin  fertejit  sii  gávnnahit  guđe  rolla  dáidagis  galgá  leat  dábálaš  sámi  servodatovdáneamis,  mii  mearkkaša ovtto  ohcama,  sihke  kollektiivva ja  persovnnalaš  dásis,  dan  mielde makkár ovddasvástádus dahje rolla sámi dáidagis galgá leat sámevuođa ektui. Muhtin háviid lea dát gaskavuohta  jo  institušunaliserejuvvon. Dás  sáhttá  namuhit  gaskavuođa gaskal  dáidaga  ja  duoji,  mii  lea nannejuvvon  sihke  sierra  sámi dáiddadoahpagin  ja  institušuvnna geavadiin.  Eará  suorgi  lea  dážasámi  dikotomiija  mii  lea  mielde proseassain  mat  muddejit  lahttudeami  ja  hilguma,  oassálastima ja  beassama  erenomáš  buriide sámi  dáiddamáilmmis.  Jus  dán searvevuođa  rahpá  sidjiide  guđet eai  leat  sápmelaččat,  de  rahpá daid  vuoigatvuođaid  earáide  go čearddalaš  gullevaš  dáiddáriidda, de  hilgu  duojáriid  govvadáiddamáilmmis ja jus hukse sámi dáiddahistorjjá  menddo  sakka  dáidagii mii  ii  leat  sámi,  de  šaddá  dat  várran visot dan sámi dáiddamáilbmái nugo  mii  dan  dovdat.  Danne  leage  dáid  fáttáid  birra  dat  garrasamos  šiehtadallamat  ja  eanemus vuostálasvuođat.  Dása  sárgojuvvojit maiddái ráját ja divvojit.</p>
    <p>Oktan heterogeniseremiin, girjáivuođain  ja  diversitehtain,  lea nappo  nannejuvvon  konvergeansa sámi    dáiddamáilmmis.  Stuorra sosiála erohusat ja earaláganvuođat sámi iešáddejumis nanne dán dárbbu, dahje dárbbašlašvuođa oktasaš vuđđui hálddašit <span type="quote">“sámi dáidaga”</span> ja <span type="quote">“sámi  dáiddára”</span>.  Jus  searvevuohta rahppojuvvo,  de  álggahuvvojit proseassat mat dan giddejit. Nuppi ravddas  konvergere  searvevuohta, namalassii  oassálastit  čoagganit birra moatti oktasaš multipluma. Sii leat  <span type="quote">“sápmelaččat”</span>  ja  <span type="quote">“dáiddárat”</span> ja  sii  ráhkadit  <span type="quote">“sámi  dáidaga”</span>  ja leat sámi dáiddasearvevuođa miellahtut.  Jus  searvevuohta  giddejuvvo,  de  geahččalit  nana  fámut  dan rahpat.  Dát  lihkasteapmi  dat  lea, giddema  ja  rahpama  gaskkas,  ja vuostálasvuođaid ja šiehtadallamiid mat das čuožžilit, mii guhkás dahká sámi  dáiddamáilmmi  distinkta máilmmin.</p>
    <p>Ođđa doahpagiid ihtin, nugo <span type="quote">“sámi dáládáidda”</span>,  ii  danne  liikká  bohcit dan  digaštallama  ja  šiehtadallama maid galggašii sáhttit vuordit – dát soaitá  leat  danne  go  doaba  guhkás  bidjá  dan  sisdoalu  ja  lanja  mii dárbbašuvvo doalahit sámi dáidaga seamma eksklusiivva lanjas, muhto seammás doallá rabasvuođa veaháš stuorát girjáivuhtii dáiddálaš ovdanbuktimiin?</p>
    <p>Hui álkiduvvon sáhttit čoahkkáigeassit daid sierra prošeavttaid  ná:  Garvin  dihtii sámi  dáidaga  ja  dáiddáriid  essensialiserema ja stereotypa kategoriserema,  de  fertejit  dat juogo luvvejuvvot čearddalaš čatnašumiin,  dahje  čuožžut  ovdan sierra ja ovttaárvosaš sturrodahkan vuođđuduvvon  čearddalašvuhtii. Goappašiid  molssaeavttuid  strategiija  lea  sámi  oktavuođas  ecegget sierra ásahusaid ja sierra doahpagiid  dáidagii.  Bargun  rekodifiseret <span type="quote">“sámi  dáidaga”</span>  dekonstrukšuvnna ja oarji dáiddahistorjjá kritihkain lea ain dušše álggus, ja motivašuvnnat ja  čuolmmat  das  ahte  sierra  sámi dáiddamáilbmi  gávdno,  lea  uhcit  eanet  amas  olggobealde  sámi dáiddasearvevuođa.  Ovdamearkka dihtii gullo ain dat gažaldat ahte mii lea aitosaččat <span type="quote">“sámi dáidda”</span>. Gii lea sámi dáiddár? Ja mii lea áiggan doa- lahit sierra sámi dáidaga?</p>
  </body>
</document>
