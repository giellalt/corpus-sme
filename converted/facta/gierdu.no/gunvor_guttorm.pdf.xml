<document xml:lang="sme" id="no_id"><header><title>DuoDji - doaban ja oassi eallimis</title><genre code="facta"/><author><person firstname="Gunvor" lastname="Guttorm" sex="f" born="1958" nationality="NO"/></author><translator><person firstname="Gunvor" lastname="Guttorm" sex="f" born="" nationality="NO"/></translator><translated_from xml:lang="nob"/><year>2008</year><wordcount>776</wordcount><conversion_status type="standard"/><availability><license type="standard"/></availability><origFileName>http://www.gierdu.no/pdf/GunvorGuttorm.pdf</origFileName><parallel_text xml:lang="nob" location="gunvor_guttorm.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">DuoDji </em>- doaban ja oassi eallimis <em type="bold">Artikkelforfatter / artihkalčálli: </em>Gunvor Guttorm <em type="bold">Oversetter / jorgaleaddji: </em>Gunvor Guttorm13 </p>
<p>Doahpagisduodji lea leamaš viiddis mearkkašupmi: dahkku, buvtta, doaibma. Doaba lea gávdnon buot sámegielat suopmaniin, earet máttasámegielas, muhto máttasámegielas geavahit dál duedtie (Bergsland/Mattson 1993: s.v: duedtie). Duodji buvttan ja duddjon doaibman lea leamaš ja lea ain dehálaš sápmelaččaide, ja go lea sáhka duojis, de ollugat beroštit, oaivvildit, gudnijahttet, hilgot. Ferte sirret gaskal duodji man divaštallá idea oktavuođas ja fas go hállá oppalaččat koŋkrehta buktagiin. Go duodji lea idean, de leat das moalkás kultuvrralaš, sosialalaš, institušunálalaš, politihkálaš ja fápmostruktuvrralaš čanastagat mat leat váikkuhan ja váikkuhit (konstruerejit) duodjeáddejumi.</p>
<p>Dát áddejumit leat molsašuvvan áiggiid čáđa. Dát mielddisbuktá kompleksitehta maiddái doahpagii, muhto maiddái addá hástalusaid. Norgga Sámedikki duodjeovddidanprográmma čilgehusas daddjo ná:</p>
<p>Duodji lea juohkelágan ruovttuduodji, giehtaduodji, dáiddaduodji, muorraduodji ja smávvaindustriija maid vuođđun lea sámi kultuvra ja árbevierut (Sámediggi 2001: 2).</p>
<p>Sámediggi čatná duoji sápmelaš doibmii mas lea čanastagat sápmelaš árbedieđuide ja eallimii, ja ahte lea giehtabargu. Muhto leat maiddái eará mearkkašumit duodjedoahpagis.</p>
<p>Konrad</p>
<p>Nielsena sátnegirjjis čilgejuvvo duodjesátni giehta-bargun, gárvves bargun, buvtta (abstraktalaš). Su čilgehus lea huksejuvvon dasa mo olbmot leat ád-den sáni 1900 logu álggogeahčen (Nielsen 1979: s.v: duoggje). Sammalahti ja Nickel čilgeba duiskagillii doahpaga guovtti láhkai: giehtabargun ja dahkun (dáiddadávvir, girji, dahku). Go lea geavahuvvon dahku, de oaivvilduvvo dakkár dahku mii lea oalle mihtilmas. Duiskagillii geavaheaba ovdamearkkas´ <em type="italic">das Werk das Picassos </em>dainna mearkkašumiin ahte Picasso duodji (Sammalahti/Nickel 2006: s.v: d). Dalle lea muhtun koŋkrehta dahku / buvtta nammaduvvon duodjin, nappo dáiddačoakkaldat. Konrad Nielsen čállá Bassi vuoiŋŋa dagu leat duodjin (Nielsen 1979: s.v.: d). Dás lea ábstrakta buvtta duodji mearkkašumis. </p>
<p>Muhtun sátnegirjjit jorgalit ná: handarbeid (Kåven et.al 1995: sv. duodji), käsityö, työ, aikaansaan-14nos, teos (Sammalahti 1993: sv. duodji), hantverk, slöjd (Svonni 1990: sv. duodji). Go gártá jorgalit nuppi gillii, de oamasta dasto fas dan giela álgoáddejumi nugo mat slöjd, handarbeid, husflid sánis (gč. Guttorm 2001: 22-44 ja Guttorm 2004: 201 -211). Dáid gielaid sánit maid huksejit sisdoaluid muhtun ideaid vuođul.</p>
<p>Goallossátnin sáhttá lohkat sátneduojárin, dakkára gii lea čeahppi sániiguin. Vuoiŋŋaduodji fas geavahuvvo ovttasgas olbmuid buktagis, omd, girji sáhttá leat muhtuma vuoiŋŋaduodji, lávlla, luohti, girji jna. Dalle lea eará sisdoallu go giehtabargu. Dás geavahuvvo duodjedoaba go lea čilgemin hutkás sánalaš buktagiid. Dákkár mearkkášumis de lea sánit ja jurdagat mat leat sániid duohkin oalle dehálaččat. Muhto iešalddis ii leat ođas ahte sánalašvuohta ja ábstarkta dahku gohčoduvvo duodji. Nubbi lea ahte iešalddis lea girji mii lea koŋkrehta áhta, ja mas gáibiduvvo juoganu lágan geiđalaš čehppodat dan hábmet.</p>
<p>Goallossánit nugo garra- ja dipmaduodji geavahuvvojit go lea čadnon ávdnasiidda. Dát doaba orru boahtán skuvllaoktavuođain, ja go galgá eastadit ahte duddjon lea čadnon sohkabeliide. Muhto jus garra- ja dipmaduodji geavahuvvo dan oaivilis ahte lea nisson- ja almmáiolbmoduodji doahpaga sajis, buktá hástalusaid meroštallamiidda. Eará sátnepárat leat almmái-ja nissonduojit, mat maid buktet čuolmmaid, atnu-ja čikŋaduodji, dahje maiddái álbmotduodji, dáiddaduodji. Buot dát goallosteamit leat čadnon sierra dilálašvuođaide ja oktavuođaide. Omd. sáhttá muhtun dipmaduodji leat atnuduodji ovtta guovllus, ja čikŋaduodji eará guovllus Sámis, seammás sáhttet muhtumat árvvoštallat dan dáiddaduodjin (Guttorm 2008: giehtačálus). Meroštalladettiin ferte dattege geahččat makkár ideologalaš vuolggasajis leat badjánan sánit.</p>
<p>Áillohaš čállá ahte ovddeš áiggi ii gávdnon dáidda sámiid gaskkas, nugo dáidda áddejuvvo: Sámii´e lei olles eallin dáidda. Biktasat. Mot gárvodii. Makkár fárda. Mainnalágiin lihkadii. Mot dolastalai. Got anii boahkána. Mot gezii gávtti. Mot jugai gáfe. Mot máhtii duddjot. Máhtiigo maiddái čiŋahit, hervet. Man čábbát buolvvastalai (Valkepää 1998: 10). 16</p>
<p>Dát cealkka govve ahte árgaeallimis leat dagut maid olbmot dahket erenoamážin, ja maid sáhttá sulastahttit dáiddalažžan. Ovddeš sámi servodagas ii sirren gaskal dan mii lei <span type="quote">“juohkebeaivválaš dagut”</span> ja dagut mat hervejedje ja hastuhedje olbmo. Duodji lei oassin eallimis ja sosialalaš oktavuođaid. Geardu lei dán oktavuođas dehálaš, go mearkkaša eallin lea geardu mas oasit leat čatnasan oktii, ja mii ain joatkašuvvá.</p>
<p>Dál lea sámegielas guokte doahpaga maid geavahat go lea sáhka olmmošlaš kreatiivvalaš ovdanbuktimis: duodji ja dáidda. Dáidda sátni lea oalle <span type="quote">“nuorra”</span> sámegielas. Dáiddasátni lea vuolgán suomagielas taide. Dárbu ásahit sierra doahpaga sámgillii mii govve dan mii ii leat duodji, sáhttá oaidnit guovtte láhkai: Gullevašvuođa dárbu dihto <span type="quote">“ámmátlaš jovkui”</span>, ja dáhpáhus mii lea čadnon ieš kreatiivalaš doibmii ja buktagiidda. Dát guokte beali gullet oktii. Ollu sámit ledje vázzán dáiddaoahppu mas ii leat vuođđu duojis, muhto oarjemáilmmi dáidagis, ja nu bođii dáidda sátni atnui. 1970 logu sáme mobiliseremis ja morráneamis bajdánii dáiddáriid gaskka dárbu searvat ja gávdnat vuogas ámmátnamahusa, ja dáiddár ja dáidda namahus váldui atnui. Dien láhkai sáhttá maid lohkat ahte dáidda dobbánii duodjeárbbis, duodjeárbedieđuin mat juoganu láhkai čuvvot duodjedoahpaga (vaiko iešalddis buktagat eai dárbbaš leat <span type="quote">“árbevirolaččat”</span>). Duodji dalle lea nammijahkii čadnon sámi oktavuhtii, ja dáidda fas oppalaš dáiddaoktavuhtii. Muhto nuppe dáfus, de han leat duojis maid bealit mat leat sihke sierra sáme oktavuhtii čadnon, ja nuppe bealis sáhttá daid oppalaš rahkadeaddji oktavuođas geahččat.</p>
</body></document>
