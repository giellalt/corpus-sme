<document xml:lang="sme" id="no_id"><header><title>Sámi dáidda sosiologalaš ja historjjálaš perspektiivvas</title><genre code="facta"/><author><person firstname="Dag" lastname="Solhjell" sex="m" born="" nationality="NO"/></author><translator><person firstname="Brita" lastname="Kåven" sex="f" born="" nationality="NO"/></translator><translated_from xml:lang="nob"/><year>2008</year><wordcount>1713</wordcount><conversion_status type="standard"/><availability><license type="standard"/></availability><origFileName>http://www.gierdu.no/pdf/DagSolhjell.pdf</origFileName><parallel_text xml:lang="nob" location="dag_solhjell.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p><em type="bold">Sámi dáidda </em></p>
<p><em type="bold">SoSiologalaš ja hiStorjjálaš perSpektiivvaS </em>31 <em type="italic">– Juohke álbmogis lea vuoigatvuohta iežas govvadáidagii, seammaláhkai go das lea vuoigatvuohta iežas gillii ja kultuvrii, vuoigatvuohta stivret iežas sáni viidámus áddejumis.1 </em></p>
<p>Ailo Gaup 1979</p>
<p>Maid mearkkaša dat ahte muhtin álbmogis lea vuoigatvuohta iežas govvadáidagii? Dáiddasosiologalaš perspektiivvas mearkkaša dat ahte das lea vuoigatvuohta ásahit iežas ásahusaid mat galget árvvoštallat kvalitehta daid govvadáidagiin maid dán álbmoga ovddasteaddjit ráhkadit. Čuovvovaččat áiggun geahččalit ságaškuššat dan birra ja mo sámi álbmot lea geavahan dán vuoigatvuođa, ja bidjat gažaldaga historjjálaš-sosiologalaš perspektiivvas.</p>
<p><em type="bold">Mii lea historjjálašsosiologalaš perspektiiva? </em>Studeret govvadáidaga sosiologalaš perspektiivvas mearkkaša geahččat dasa dego sosiála ortnegin. Geahččat sámi dáidaga sosiologalaš ja historjjálaš perspektiivvas, lea geahččat dan historjjá dego sosiála ortnegin. Sámi dáiddaortnega sosiologalaš perspektiiva lea earalágan go dat diskursiivva lahkoneapmi maid geavaha sihke Hanna H. Hansen iežas dáiddadiehtaga 2004 váldofágabarggus, ja </p>
<p>Thomas</p>
<p>Kintel iežas 2006 váldofágabarggus. Sudno empiriija lea eanaš čálalaš ja njálmmálaš cealkámušat daid doaimmaheaddjiin guđet leat sámi dáiddaortnega siskkobealde dahje dan ravddas. Kintel čállá ahte <span type="quote">”sámi dáiddamáilmmi lea diskursiivvalaččat ráhkaduvvon”</span>(:26), Hansen čállá sámi dáidaga birra dego <span type="quote">”máŋga muitalusa mat čájehit máŋggalágan, vejolaš lohkama dáidagis”</span> (:3). Mun čilgen mo sámi dáiddamáilmmi lea institušuvnnalaččat vuođđuduvvon, vai lea álkibut buohtastahttit dan eará dáiddaortnegiid vuođđudemiin.</p>
<p><em type="bold">Dáiddaortnet nugo oassin ođđaáigásačča šaddamis </em>Dáiddaortnet lea čatnašuvvon ođđaáigásačča šaddamii. </p>
<p>Dag</p>
<p>Østerberg (2000) oaivvilda ahte ođđaáigásaččas leat golbma dárbbašlaš dovdomearkka: deattuhit jierpmi, indiviidda ja ovdáneami, ja dat ledje ovttas eurohpalaš kulturbirrasis 1700-logu álgooasis. Norgga kultuvra ođasmahttojuvvui 1800-logu vuosttas oasis, ja sámi 33kultuvra olu maŋŋelat. Dat ii danne ožžon dáiddaortnega oktanaga norgga kultuvrrain. Oktagasa deattuheapmi rabai golmma elementii mat gullet eurohpalágan dáiddaortnegiidda: hutkkálaš dáiddársubjeakta; dáiddára ja vákšu dovddut; ja goappašagaid jurddagovvafápmu. Eará vuohki gohčodit ođđaáigásačča, lea deattuhit olmmošlaš dovddastangálgga rievdadahttima golmma sierra sfearii: dan dieđálačča ja duohta, dan ehtalačča ja buori; ja dan estetihkalaš-ekspressiivva – dan mii lea laktásuvvon čáppavuođa vásáhussii. Immanuel Kant gáibidii ahte čáppavuođa árvvoštallan dáidagis ja luonddus galgá leat beroštumi haga. Čáppa adnodávvirat, sámi kultuvrrasge, eai leat nappo dáidda ođđaáigásaš estetihka doabamáilmmis.</p>
<p><em type="bold">Dáiddaortnet akademiregiman </em>Ođđaáigásačča šaddan ii ráhkat iešalddes dáiddaortnega. Fertejit ceggejuvvot mihtus ja hui iehčanas ásahusat maid bargun lea hálddašit dáidaga čáppavuođa regeliid. </p>
<p>Čoavddaásahus dás leat dat dáiddaakademiijat mat ceggejuvvo dađis eanet riikkain ja gávpogiin Eurohpas ovdalaš ja maŋŋelaš 1800.2 Daid mielde čuvvo ođđaáigásaš dáiddaortnega elementtat. Stáhta ásahussan dat ovddastedje stáhta dáiddapolitihka, dat ledje stáhta dohkkehuvvon ovdanbuktimat dáidaga autonomiijii – dan vuoigatvuhtii almmá seaguheami haga mearridit regeliid dasa mii lea buorre dáidda. Dan dađis dohkkehuvvon dáiddaortnegii gullet institušunaliserejuvvon ortnegat mat galget dávisit dáiddalaš kvalitehta ortnega visot lađđasiin, dan láhkai ahte dáiddalaš árvvoštallama dahket áššedovdit guđet leat válljejuvvon ortnega iežaset miellahtuin ja daid gaskkas. Norggas ásahii Stuorradiggi dáiddaakademiijáža jagis 1818, mii dábálaččat gohčoduvvo Tegneskolen, muhto mas virggálaš namma lei Den kongelige Kunst- og Tegneskole i Christiania (Gonagaslaš Dáidda- ja Sárgunskuvla). Doppe oahpahuvvui visot ođđaáigásaš gávpotgiehtaduoji vuođđu Norggas, muhto ii fal daid gálggain mat ledje anus álbmotdáidagis dahje sámi dáidagis.</p>
<p><em type="bold">Dáiddaortnegiin nogai sámi dáidda leat dáidagin </em>Dat ođđaáigásaš dáiddaortnet mii šattai akademiijaguin mollii ovdaođđaáigásaš dáiddačoakkáldagaid mat gohčoduvvojit <span type="quote">”Kunstkammer”</span> (Dáiddakámmár). 34 </p>
<p>Dat ledje gonagaslaš čoakkáldagat máŋggalágan dávviriiguin, mat ovttas galge ovddastit dalá máilmmeáiccalmasvuođa.</p>
<p>Dán-skka dáiddakámmáris Københápmanis ledje maiddái sámi kulturdávvirat, nugo meavrresgárit. Ođđaáigásaččas ii lean sadji dákkár dávviriidda dáiddačoakkáldagain. Sámi dáivvirat biddjojedje ođđa etnografalaš dahje historjjálaš museaide, nugo Københápmanisge geavai sullii 1820.3 Sámi dáidda massii nappo dáidda namahusa dan áiggis go dáiddaakademiijat ceggejuvvojedje, ja dáiddakámmárat heaittihuvvo.</p>
<p>Dáiddadoaba čájehii dáid-dakámmáriin ja akademiijain daid gálgii mainna oaččui áigái dáidaga, iige gálgga bohtosii, nappo dáidagiidda. Kant dávjá atná namahusa <span type="quote">”čáppa dáidaga buktimat”</span> dáidagiid birra. Dalle sáhtii čujuhit hutkkálaš ráhkaduvvon sámi dávviriidda, ja dadjat ahte dat ledje ráhkaduvvon dáidagiin, muhto ii fal ahte dat ledje dáidda. Go namahus <span type="quote">”dáidda”</span> maŋŋil geavahuvvui ieš dáidaga birra, lei jo sámi dáidda – dan hutkkálaš dávvirat – biddjon olggobeallai dáiddaortnega ja dan doabamáilmmi. Dalle ii sáhttán gohčodit sámi objeavttaid dáidagin. Seamma geavai diehttelas vástideaddji dáža objeavttaiguinge. Dalle atnigohte doahpagiid nugo dáiddabargu, viessoduodji, álbmotdáidda, dáiddagiehtaduoji, giehtaduod-jedáidda, dáiddaindustriija jna. Dát dat lea duogáš dálá erohussii gaskal dáidaga ja duoji. <em type="bold">Dáža akademiregima 1884 rájes </em>1880-logus oaččui Norga dáiddaortnega, dáiddapolitihkalaš akademi-lágan máhttoregima, mas ledje dát sierralágan dovdomearkkat: - dáiddáriin ii lean makkárge searvi, muhto ledje ovddastuvvon Bildende Kunstneres Styre (BKS) (Govvadáiddáriid Stivrra) bokte, maid jienastanvuoigaduvvon dáiddárat válljejedje. Jienastanvuoigatvuođa fidnejedje go moddii ledje searvan Stáhta Dáiddačájáhusas (Čakčačájáhusas), maid lei árvvoštallan muhtin árvvoštallanlávdegoddi maid jienastanvuoigaduvvomat ieža ledje válljen.- BKS nammadan dáiddárat ledje eanetlogus Nasjonalgalleriija stivrras, ja visot dehálaš instánssain gos stáhta ruđain ostojuvvui dáidda, juolluduvvo stipeanddat, árvvoštallojuvvo čájáhusat, ja válljejuvvo dáiddárat ovddasteaddji doaimmaide. BKS lei vel stáhta 35dáiddaráđđi. BKS šattai vel Statens Kunstakademi (Stáhta Dáiddaakademiija) stivra, dalle go dat ásahuvvui 1909:s (1956 rádjai), válljii stivrema Kunstnernes Husii (Dáiddáriid Vissui) go dat rahppojuvvui jagis 1930, ja šattai Bildende Kunstneres Hjelpefond (Govvadáiddáriid Veahkkefoandda) stivran, go dat ásahuvvui 1948:s. Norgga dáiddaortnega visot dehálaš árvvoštalli instánssaid gozihii BKS.- dan ođđa dáiddárstivrejuvvon dáiddaortnega dohkkehii Girko- ja oahpahusdepartemeanta. </p>
<p><em type="bold">Sápmelaččat norgga dáiddaortnegis ovdal 1970-logu </em>Dán dáiddaortnega fertejedje buot govvadáiddárat Norggas vuhtii váldit, maiddái sápmelaš dáiddárat. Dušše okta sámi dáiddár soittii ožžon jienastanvuoigatvuođa BKS:s, nappo formála dáiddárárvvu nationála dáiddaortnegis. Glássadáiddár Oddmund Kristiansen Báhccavuonas Romssa fylkkas eret dat lei (r. 1920, j. ?).4 Muhto su sámevuohta ii oidno su bargguin, nugo John A. Savios (r. 1902 – j. 1938) ja Iver Jåksas (r. 1932 – j. 2007). Savio jámii jo 1938:s, ovdal go lei juksan jienastanvuoigaduvvon dáiddára árvvu. Iver Jåks iige juksan jienastanvuoigatvuođa, soaitá danne go su dohkkeheapmi govvadáiddárin bođii nu maŋŋit ahte dat boares dáiddaortnet dalle lei loahpahuvvon. Jåks šattai datte doaibmi oassálasti dan ođđa dáža ja davvinorgga dáiddaortnegis mii ásahuvvui 1974 rájes ja ovddasguvlui. Davvinorgga dáiddačájáhus, maid Bodø </p>
<p>Kunstforening álggahii 1946:s, doaimmai dego davvinorgga Čakčačájáhussan, muhto almmá daid ovdavuoigatvuođaid haga maid nationála čájáhus luvvii, ja danne olu vuolibut árvvus. Oktanuppelot dai 21 govvadáiddáriin guđet leat logahallon sámi dáiddárleksikonas 1993:s, ledje sin biografalaš dieđuid mielde dalle oassálastán <span type="quote">”davvinorgga-čájáhusas”</span>.</p>
<p><em type="bold">Akademiregimas fágasearveregimii 1970-logus </em>1970-logu botta ledje nana nuppástuvvamat dáža dáiddaortnegis. Dan ođđa ortnegii šadde golbma elementta mat váikkuhedje sámi dáidagii. Vuosttažettiin sáhtii cegget guovloservviid, ovtta dahje moatti fylkka dáiddáriidda. Nu ordnejuvvui sierra searvi 1971:s Davvi-Norgga govvadáiddáriidda (Nordnorske 36 </p>
<p>Bildende Kunstnere – NNBK), masa sámi dáiddárat sáhtte searvat. Nuppádassii ožžo guovllu dáiddársearvvit máŋgga daid bargguin mat heaittihuvvon BSK:s ledje leamaš nationála dá-sis: árvvoštallanlávdegoddi, almmolaččat ruhtaduvvon dáiddárguovddáš (muhtinlágan <span type="quote">”Daiddariid Viessu”</span> maid dáiddárat jođihit), saloŋga – namalassii rabas árvvoštallon čájáhus maid dáiddárat ieža leat árvvoštallan (gohčoduvvon riikaoassečájáhusat), eanetlohku guovllu dáiddamuseaid oastinlávdegottiin, váikkuheapmi guovllu dáiddapolitihkkii, váikkuheapmi válljet dáiddáriid guđet galge oažžut čiŋahanbargguid. Davvi-Norggas ožžo áigái sierra dáiddaskuvlla (Kabelvågas), ja višuvdna lei vel oažžut ceggejuvvot davvinorgga dáiddaakademiija.</p>
<p>Goalmmát ođđa elementa lei ahte govvadáiddáriid dáiddaortnega bálddas šadde vel golbma iehčanas ja stáhtadorjojuvvon dáiddaortnega 80-logus: dáiddaduojáriidda (Norske Kunsthåndverkere, NK), govvideaddjiide (Forbundet Frie Fotografer, FFF), ja sámi dáiddáriidda (Sámi Dáiddačehpiid Searvi, SDS, vuođđuduvvon 1979:s). Sámi dáiddáriidda mearkkašii dát ahte sii šadde dáiddapolitihkalaččat seamma dássái go sihke NBK, NK ja FFF.</p>
<p><em type="bold">Oanehis kronologiija sámi dáiddaortnega ásaheamis </em>5 Álgoálggus jo 1978 čavčča lea čielggas ahte sámi dáiddárat háliidedje ásahit iežaset dáiddaortnega, eaige leat guovllu lađđasin dáža nationála dáiddaortnegis. <em type="bold">1979 </em>Sámi Dáiddačehpiid Searvi (SDS) vuođđuduvvui, dáiddársearvi, dáiddalaš ráđiin. Seamma jagi álggahuvvo sámi dálááigedáidaga oastin sámi dáiddačoakkáldahkii Sámi Vuorká Dávviriidda. <em type="bold">1980 </em></p>
<p>SDS bargagoahtá (davviriikkalaš) sámi dáid-daakademiijain.</p>
<p>Nammaduvvo árvvoštallanlávdegoddi oktasaš čájáhusaide. Sii háliidit sierra stáhta stipeanddaid sámi dáiddáriidda, diehttelasat sámi stipeandalávdegottiin. <em type="bold">1981/82 </em></p>
<p>SDS ovddida sámi dáiddaguovddáža (SDG) jurdaga, dakkára mii lei ceggejuvvon máŋgga norgga guovlluin. <em type="bold">1986 </em></p>
<p>Sámi</p>
<p>Dáiddaguovddáš (SDG) ollašuvvon Kárášjogas, gov-38vadáiddáriidda, dáiddaduojári-idda ja govvideaddjiide. Seamma jagi besse máŋga eará guovllu dáiddaguovddáža stáhtabušehttii, datge oktasaččat govvadáiddáriidda ja dáiddaduojáriidda. <em type="bold">1989 </em></p>
<p>SDS oaččui šiehtadallanvuoigatvuođa stáhtain, seammaláhkai go eará norgga dáiddársearvvit, mat ledje dan ožžon moadde jagi ovdal. Ná ožžotge sii oktasaš buhtadusortnegiin oasi. <em type="bold">1993 </em>Sámi dáiddárleksikona almmuhuvvui 1993:s, mas 21 dalá norgga sámi govvadáiddára leat mielde. <em type="bold">1998 </em></p>
<p>Prošeaktajođiheaddjivirgi vuođđuduvvo cegget sámi dáiddamusea Sámi Vuorká Dávviriid oktavuođas. <em type="bold">2000 </em>Sámi kulturráđđi heaittihuvvo, ja 2001 rájes hálddaša dan ruđa Sámedikki kultur- ja ealáhusossodat. <em type="bold">2003 </em>Dáiddafágalaš oahppan konservahtor, nappo dáiddahistorihkkár, virgáiduvvo Sámi Vuorká Dávviriidda (SVD), guđes lea ovddasvástádus musea dáiddaossodahkii. Sámi dáiddamusea galgá plánejuvvot. Sámi dáiddaskuvla galgá álggahit oahpahusas. <em type="bold">2004 </em>Sámi Dáiddárráđđi soahpá ovttasbargošiehtadusa </p>
<p>Sámedik-kiin, mii geatnegahttá čađahit jahkásaš šiehtadallamiid Sámi Dáiddárráđiin. <em type="bold">2005 </em></p>
<p>Sámediggi almmuha</p>
<p>Dieđáhusa sámi dáidaga birra.</p>
<p>Sámi dáiddaortnet lea masá ovt-talágan dáža ortnegiin. Leat gal guokte spiehkastaga: Orro váilomin jahkásaš árvvoštallanválljejuvvon čájáhus, ja váilu vel gaska Sámediggái kulturráđi bokte, maid dat massii 2000:s.</p>
<p><em type="bold">Čoahkkáigeassi árvvoštallan </em>Sámi dáidda oaččui oanehis áiggis iežas almmolaš dorjojuvvon dáiddaortnega. Dat lea masá juohkeláhkai seammalágan go dáža dáiddaortnet, ja dan mii govvideaddjiin ja dáiddaduojáriin lea, ja belohahkii davvinorgalaš dáiddáriinge. Sámi dáiddáriid institušunála vuoigatvuođat leat nappo dohkkehuvvon ja dáhkiduvvon. Sámi dáiddaortnega birra ásahuvvui sierralágan sámi áddehallanrámma, mii šattai gustojeaddjin dáža dáiddaortnegiige go dat 39ovdanbuvttii sámi dáiddáriid. Okta dovdomearka sámi dáiddaortnegii lea ahte dat formálalaččat ii earut olus gaskal árbevierrosorjjas ja duodjevuođđuduvvon dáidaga nuppi bealde, ja dan luđolaš dálááigeguvlui govvadáidaga ja dáiddaduoji nuppi bealde. 6 Soaitá sáhttit earuhit gaskal guovttelágan dáiddárrolla mat leat doaimmas sámi dáiddaortnegis: <span type="quote">”Johtti”</span> ja <span type="quote">”orru”</span>, goappašat doahpaga leat áddejuvvon metaforan, eaige sániid mielde. Orru sámi dáiddár áinnas bargá árbevirolaš dujiiguin, árbevirolaš ávdnasiiguin, ja/dahje mihtilmas sámi motiivabirrasiin. Dat orru searvá áinnas dušše sámi dáiddaortnegii, dahje čielga sámi kontekstii gos sámevuođa lea dehálaš oažžut oidnosii. Johtti sámi dáiddár jođaša nu mo sutnje heive gaskal dáža ja sámi dáiddaortnega, diehtá dálááiggi birra, iige olus giehtaduoji birra, atná máŋggalágan ávdnasiid ja teknihkaid iige leat <span type="quote">”áššečeahppi”</span> das ovttasge, ja lea eanet konseptuealla ja čuovvu dálááiggi iežas lahkoneamis. Johtti dáiddár oassálastá sihke dálááigedáidaga diskurssas ja sámi birra diskurssas. Dát guokte rolla bidjet vuođu dakkár riidui mii ii leat dáža dáiddaortnegis. Doppe jerret: <span type="quote">”Leago dát dáidda?”. Sámi dáiddaortnegis ferte jearrat guokte gažaldaga: ”Leago dát dáidda?”, ja jus vástádus lea jo, de ferte fas jearrat: ”Leago dát sámi dáidda?”. Sihke gažaldat dáiddalašvuođas, ja dalle kvalitehta birra, ja gažaldat sámevuođas, ja dalle čearddalašvuođa birra, leat dilálašvuođat mat leat várran sámi dáiddaortnegis. Ahte sámi dáiddársearvái dušše sáhttá dohkkehit sámi dáiddáriid doaibmá dál hástalussan, dán girjáivuođajagis 2008. Seamma guoská jus oažžu áigái sámi dáiddaakademiija ja árvvoštallon sámi jahkečájáhusa giddejuvvon earáide go sápmelaččaide. Dat regel ahte sámi dáiddamusea galggašii sáhttit oastit dušše čearddalaš sámi dáiddáriid dáidaga, orro jo láivuduvvon, sihke formálalaččat ja dan oastingeavadis. Soitet leat stuorát beroštumit rahpat sámi dáiddaortnega ”johtti”</span> dáiddáriid beales go daid <span type="quote">”orru”</span> beales.1 </p>
<p>Ailo Gaup katalogas katalogii Sámi Dáid-dárjoavkku vuosttas oktasaš johttičájáhusas 1979:s,</p>
<p>Hansen bájuheami mielde (2004:41).2</p>
<p>Solhjell (2005), guhte čujuha máŋgga gáldui.3</p>
<p>Dieđuid sámi dávviriid birra dánskka Dáid-dakámmáris lea duođaštan konservahtor Leif Pareli Norgga Álbmotmuseas, telefovdna 25.3.084</p>
<p>Gáldu: Norsk Kunstnerleksikon.5</p>
<p>Gáldu: Eanaš Hansen (2004), muhto Kin-telge (2006), ságastallamat Morten Johan Svendseniin.6</p>
<p>Orro datte leamen nu ahte dát lea nuppás-tuvvamin, ja danne dahkat sámi dáiddaortnega vel eanet ovttaláganin dan nationála.</p>
</body></document>
