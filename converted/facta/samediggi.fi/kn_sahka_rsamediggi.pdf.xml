<document xml:lang="sme" id="no_id"><header><title/><genre code="facta"/><author><unknown/></author><wordcount>489</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=2174&amp;Itemid=10</origFileName><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="koi">28.08.2013</p>
<p>Juvvá Lemet – Klemetti Näkkäläjärvi www.samediggi.fi</p>
<p xml:lang="fin">Ságadoalli – Puheenjohtaja</p>
<p xml:lang="fin">Saamelaiskäräjät</p>
<p xml:lang="est">Tel: +358505242109</p>
<p xml:lang="olo">Skierri Peuratie 15</p>
<p>Allaárvosaš gonagaslaš majesteahtta Garl Gustav, Ruoŧa sámedikki stivrra ságadoalli Håkon Jonsson, Ruoŧa sámediggeáirasat, Norgga sámedikki sáhkaolmmái Jarle Jonasen, Ruošša sámi parlameanta jođiheaddji Valentina Sovkina, buorit árvoguossit! Buvttán stuora iluin ja gudniin Suoma sámedikki dearvvahusa Ruoŧa sámedikki válgaáigodaga rahpamii. Hálidan maid sávvat lihku 20-jahkásaš Ruoŧa sámediggái ja earenoamážit Ruoŧa vuođđolágas namuhuvvon sámi álbmogii ja sávan menestumi čuovvovaš 20-jagi áigodahkii ja vel guhkit áigáinai. Din válgaáigodat boahtá leat hui mávssolaš ja dehálaš Ruoŧa sámi kultuvrra boahtteáigái ja riikkarájiid rasttildeaddji sámi ovttasbargui. Ruoŧa sámi kultuvrra ovtta geađgejuolggi, boazosápmelašvuođa ja kultuvrra, uhkida ruvkeindustriija. Maiddái Suomas, Norggas ja Ruoššas ruvkeindustriija lea geažos áigge stuorrume ja lea uhkádussan sámi kultuvrii. Min fuolat leat oktasaččat – mii leat okta álbmot njealji riikka viidodagas. Dálá dilli buktá morašlaččat millii Álaheaju buođđudanfidnu energiijaindustriija ávkin atnima Norggas 1970-logu ja 1980-logu molsašuddamis. Sápmelaččat vuoittahalle dalle ja Álaheadju huksejuvvui energiijaindustriija atnui. Dáistaleapmi Álaheajus doalvvui goitge Norgga sámi servoša ortniiduvvamii ja sámiid riektesajádaga buorráneapmi. Suomas Ovnnesjoga báddadanviggamuš, mii livččii dolvon Nuorta-Eanodaga boazosápmelaččaid guohtoneatnamiid dulvadeapmái, lei seammalágán doarrun sulaid seamma áiggiid. Ovnnesjohka-dáistaleapmi lihkus vuitojuvvui ja johka ráfáidahttojuvvui sierralágain jagi 1983. Dađi bahábut sámi searvvuš deaivida ain seamma buncaraggáid go 1970- ja 1980-logus ja vel daid ovdalge – váldokultuvrra ekonomalaš beroštumit ja luondduriggodagaiguin oanehissivttat ávkkastallan uhkidit sámi kultuvrra vuođu. Olmmošsohka ii dađi bahábut leat ovdánan olu 30-40 jagis – geahnoheappot galget murdit ruđa fámu ovddas. Biras ja luondduriggodagaiguin ávkkastallamis sorjavaš kultuvrrat šaddet gillát. Dálkkádatrievdan, globalisašuvdna, árktalaš guovllu luondduriggodagaid rahpaseapmi álkibut ávkkastallamii ja ekonomiijaroassu bohtet leat boahtteáiggi stuora hástalusat sámi kultuvrra boahtteáigái. Buncaraggát bohtet stuorrut boahttevuođas, jos sámiid riektedilli ja sámiid eananvuoigatvuođat eai čovdojuvvo buot njealji stáhtas. Dilli lea earenoamáš duođalaš davviriikkain, mat riikkaidgaskasaš dásis deattuhit iežaset ovdamearkalažžan olmmošrivttiid bealušteamis. Buncaraggát ja uhkit leat oktasaččat ja leanai dehálaš, ahte viggat gávdnat ovttas čovdosiid daidda buncaraggáide – mii soaitit dárbbahit sápmelaš searvvušvuođa ja ovttasbarggu eambbo go goassige ovdal. Jagi 2015 loahpa rádjái lea ulbmil oažžut gárvvisin ráđđádallamiid davviriikkalaš sámi soahpamušas dehege konvensšuvnna. Ráđđádallamat leat ovdánan njozet – ovdáneapmi ii leat dáhpáhuvvan olus ollenge. Mii dárbbahit goitge konvenšuvnna, vai sámi kultuvra sáhtálii seailut ja ovdánit davviriikkain. Ovttaáigásaččat dainna lea stuorit dárbu gárgehit sámi ovttasbargoorgána, sámi parlamentáralaš ráđi sajádaga, rolla ja barggu, vai sáhttit áhpaseappot ovttastahttit vuimmiideamet ja veahkehit sápmelaččaid, geat dorrot iežaset kultuvrra beales. Eat dárbbat lasi hálddahusa, muhto konkrehta doaimmaid. Váikko Gálloga ruvkefidnu lea stuora uhkki sámi servošii dáppe Ruoŧa bealde, de dat lea maid vejolašvuohta buoridit sámiid riketesajádaga, dego Álaheaju ja Ovnnesjoga dáistaleamit leat leamaš</p>
<p>Norggas ja Suomas. Ruoŧa sámediggi dárbbahuvvo dál eanet go goassige. Ruoŧa sámediggeáirasat Ruoŧa beal sápmelaččat vurdet dis čovdosa dillái, vurdet dis searvvušvuođa, jođiheami ja bargama oba sámi álbmoga buorrin. Dis vurdojuvvo olu, muhto jáhkán, ahte dis lea dávástus sámi servoša hástalussii. Suoma sámediggi lea gárvvis veahkehit ja addit doarjaga din dáistaleamis vuoigatvuođas iežaideattet kultuvrii ja ráinnas birrasii. Sávan didjiide, buorit sámi álbmoga alimus ovddasteaddjit Ruoŧas, menestumi, roahkkatvuođa ja vuoimmi barggusteattet, mii gáibida dis olu!</p>
</body></document>
