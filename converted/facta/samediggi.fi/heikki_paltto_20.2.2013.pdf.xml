<document xml:lang="sme" id="no_id"><header><title/><genre code="facta"/><author><unknown/></author><wordcount>322</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=2041&amp;Itemid=10</origFileName><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision: 154948 $; </version></header><body><p xml:lang="smn">Heikki Paltto</p>
<p>Gaskavahku 20.2.2013</p>
<p>Sámi giellagáldu rahpan</p>
<p>Buorit guldaleaddjit ja giellabargit,</p>
<p>Hálidan maiddái Suoma sámedikki bealis rahpat davviriikkalaš sámegiela fága- ja resursaguovddáža ásahanprošeakta, Sámi giellagáldu.</p>
<p>Suoma sámedikkis lea gudni jođihit dán stuorámus riikka rájáid rasttildeaddji giellaprošeakta mii lea goassige álggahuvvon. Giittán Sámi parlamentaralaš ráđi dan luohttámuša ovddas, ahte leat ožžon ovddasvástádusa giellaovttasbarggu ođđasit organiseremis go SPR mearridii álggahit prošeavtta jagis 2008. SÁFÁ2-prošeakta leage Suoma sámedikki njunušfidnu dáid čuovvovaš jagiid ja mii leat bidjan olu návccaid dan ovdii ahte dát ollasuvvá.</p>
<p>Dego mii buohkat diehtit, leat visot sámegielat uhkivuloš gielat. Nuortalašgiela hállit gávdnojit šat vuollel 500, ja stuorámus oassi sis leat badjel 30-jahkásaččat. Anárašgiela dilli lei vel logemat jagi dassái oalle heittot, muhto giellaealáskahttinbarggu geažil lea hálliid mearri lassánan.  Balddihahtti lea maiddái dat, ahte vaikko davvisámegielas leat eanemus hállit, de dange sajádat ii leat nu iešalddis čielggas. Julev- ja lullisámegielaid dilli sulastahttá Suomas hállojuvvon unnit sámegielaid dili, ja dat leat visot ain vára vuolde jávkát.  Mii dárbbašitge jođáneamos lági mielde doaimmaid, ahte min mánát vel čuođi jagi geažisge beasašedje hállat iežaset eatnigiela.</p>
<p>Sávan, ahte dát prošeakta nagodivččii ovtta láhkai nannet ja ovddidit buot sámegielaid servodagas ja lasihit ovttasbarggu riikka rájáid rastá. Ballun namalassii lea, ahte sámegielaid terminologiija ja sátnevuorká šaddá juohke riikkas nu iešguđetláganin, ahte daid hállit eai šat gulahala gaskaneaset. Dán prošeavtta oktan deháleamos ulbmilin lea easttit ná dáhpáhuvvamis. Lea hui stuorra vuoitu juohke sámediggái, ahte mii oažžut čeahpes olbmuid geat ožžot bargat dán čuovvovaš beannot jagi dušše sin váibmoáššiin, namalassii gielain.</p>
<p>Lean hui ilolaš das, ahte Eurohpa Uniovnna dásis leat maiddái morihan sámegielaid váttes dillái ja sii lea vuoruhan dán prošeakta ja juolludan ruhtadeami prošektii. Hálidan giitit prošeavtta ruhtadeaddjiid, geat leat oaidnán dárbbu dákkáraš prošektii. Ná maiddái sámegielaid hállit, ja eandalitge nuorat, oidnet, ahte sámegiella lea vejolašvuohta ja ahte sámegiela hálliide gávdnojit bargosajit.</p>
<p>Sávan ahte mii dán prošeakta áigge nagodivččiimet oažžut guovddáža bistevažžan ja ahte ovttasbargu rájáid rastá nanosmuvašii maiddái boahttevuođasge.</p>
<p>Sávan buot buori prošektii ja din bargui dás ovddosguvlui.</p>
<p>Giitu!</p>
</body></document>