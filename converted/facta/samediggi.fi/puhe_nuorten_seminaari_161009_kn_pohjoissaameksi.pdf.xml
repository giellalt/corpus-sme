<document xml:lang="sme" id="no_id"><header><title/><genre code="facta"/><author><unknown/></author><wordcount>1148</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1120&amp;Itemid=10</origFileName><parallel_text xml:lang="fin" location="kn_puhe_nuorten_seminaari161009ssuomeksi.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="koi">16.10.2009</p>
<p>Juvvá Lemet – Klemetti Näkkäläjärvi www.samediggi.fi</p>
<p xml:lang="fin">Ságadoalli – Puheenjohtaja</p>
<p xml:lang="fin">Saamelaiskäräjät</p>
<p xml:lang="est">Tel: +358505242109</p>
<p xml:lang="olo">Skierri Peuratie 15</p>
<p>Gudnejahtton kultur- ja faláštallanministtar Stefan Wallin, mánáidáittardeaddji, árvoguossit ja earenoamážit sámi nuorat, geat leat guovddážis dáid beivviid. Vuohččan hálidan maid iežan beales sávvat lihku sámedikki kulturbálkkašumi oažžuide SomByrockjovkui. Giittán bovdehusas dán dehálaš dilálašvuhtii ja lean hui ilus go oainnán ahte dát sámi nuoraidkonfereansa lea geasuhan ná olu sáminuoraid deike. Dat dilálašvuohta čájeha ahte mis leat aktiivvalaš sámi nuorat ja ahte sámi politihkas lea boahttevuohta. Sámedikki vuođđudeamis lea váile 15 jagi áigi. Sámediggi lea stáđásnuhttán sajádagas Suoma servodaga oassin, muhto sámi nuoraid oassálasvuohta lea ovdánan njozet. Sámi nuorat leat aktiivvalaččat buktan iežaset evttohusaid ja oainnuid searvviset Suoma Sámenuorra bakte jagi 1998 rájes. Searvedoaibma lea dehálaš muhto sámi nuoraid sajádaga gárgeheapmi ja vuhtii váldin sámi ja váldegotti politihkas dárbbaha eambbo institušuvnnalaš čárvaga. Go ledjen Sámedikki áirasin ja dan kulturlávdegotti ságadoallin 2000-logu álgojagiid evttohin nuoraidorgána vuođđudeami Sámedikki ollái ja lágideimme ášši birra seminára. Áigi ii lean vel dalle láddán nuoraidorgánii. Nuoraidorgána vuođđudeami vuostálaste, daningo nuoraid áššiid eai hálidan gieđahallat sierra eará sápmelaččaid sajádagas. Mannan sámediggeválggain sámediggi nuorasmuvai ja oaččuimet sámedikki dievasčoakkámis čielga signála, ahte lea dárbu vuođđudit nuoraidorgána. Oaččuimet oahpahusministeriijas hui jođánit ruđalaš doarjaga fidnui nuoraidorgána vuođđudeami várás sámedikki oktavuhtii ja oaččuimet doppe maiddái eambbo dieđuid mot ovdánit áššis. Oahpahusministeriija ruhtadeami vehkiin leat ásahan bargojoavkku dán jahkái válmmaštallat nuoraidorgána vuođđudeami iežamet doaimma ollái. Bargojoavkkus leat sámi nuorait ja sii leat darvánan hástalussii duođas ja beaktilit – dát seminára lea das buorre ovdamearka. Nuorat ožžot evttohusaset nuoraidorgánan, dan ruhtadeapmin ja bargun gárvvisin dán čavčča ja sávan, ahte nuoraidorgána lea doaimmas boahtte jagi álggu rájes. Dán eaktun lea goitge dat, ahte oažžut oahpahusministeriijas bissovaš sierraruhtadeami nuoraidorgána doaibmamii. Mus lea hui nanu jáhkku dasa, ahte oažžut ruhtadeami nuoraidorgána barggu várás. Min sámi servoša boahtteáigi lea nuoraid ja mánáid duohken. Boarrásit buolvvat sirdet dieđuideaset ja máhtuideaset mánáide ja nuoraide ja sin bargun lea guoddit kultuvrra fas ođđa buolvvaide. Sámi kultuvrra sajádat suopmelaš servodagas lea buorránan 1900-logu dilis, muhto sámegiela ja sámi kultuvrra boahtteáigi ii leat dárbahassii dorvvastuvvon nu ahte sáhtáleimmet šuohkihit ja leat duhtavaččat dálá dillái. Dárbbahit nuoraid oainnuid das, mot sáhttit dorvvastit sámi kultuvrra ja gielaid ealasvuođa boahtte buolvvaide. Boahttevaš nuoraidorgánas lea olu bargu áŋgiruššat ja ovddasvástádus. Anán mávssolažžan, ahte boahttevaš nuoraidorgánii dorvvastuvvo eakti mearridanváldi ja resurssat. Livččii fiinna ášši, ahte nuoraidorgána sáhtálii mieđihit ruhtadeami fidnuide, mat gusket nuoraid ja dahkat álgagiid ja evttohusaid sámi nuoraid sajádaga ovddideami várás. In hálit liiggás olu stivret nuoraid evttohusaid nuoraidorgána ceggemis, muhto sávalin, ahte boahttevaš nuoraidráđđi gieđahalalii maid gažaldagaid, mat laktásit sámi ealáhusaide, skuvlenpolitihkkii, birasgáhttemii ja dálkkádatrievdamii. Hui duođas nuoraidráđđi dehe mii dan namma de šaddáge galggalii suokkardit sámiid ruovttuguovllu geasuhusa buorideami ja smiehttat maid sámi nuoraid sajádaga buorideami sámiid ruovttuguovllu olggobealde. Riikkaidgaskasaš sámi nuoraid ovttasbargu lea maid hui dehálaš ja inge oainne maidege cakkiid dasa, ahte sámiid oktasaš orgána, Sámi parlamentáralaš ráđi, vuollásažžan vuođđuduvvolii oktasaš davviriikkalaš nuoraidorgána, jos sámi nuorat dan hálidit. Sámi kultuvrras sierra buolvvat leat árbevirolaččat bargan árbevirolaš ealáhusaid ja oahppan lea dáhpáhuvvan boarrásit buolvvas nuorabui. Vuođđoskuvlaortnet lea rievdadan dili ja sámi árbevirolaš ealáhusaid oahppan lea nuppástuvvan ja eanas ealáhusaid oahppamis dáhpáhuvvá vuođđoskuvlaáigge luomuin ja vuođđoskuvlla maŋŋelaš oahppolágádusain. Skuvlamáilbmi fállá sámi nuoraide ođđa vejolašvuođaid ja hui dehálaš livččii dáhkidit dan, ahte sámi nuorat sáhtále oažžut maid allaskuvlema sámiid ruovttuguovllus. Seamma ládje galgá sihkkarastit, ahte árbevirolaš sámi ealáhusat bissot ealasin. Maid skuvla galggalii rivdat nu ahte sámi manat ja nuorat sáhttet návddašit iežaset kultuvrras ja oahppat sámi kultuvrra árbevirolaš máhtuid maid dalle go vázzet skuvlla. Sámi nuorat ja manat šaddet deaivat láddeservodaga guvllos stuora deaddaga iežaset kultuvrra guovdu. Media sirdá gova ng. oarjemáilmmi nuoraidkultuvrras eaige sámi nuoraidkultuvrra ovdagovat ja mallet leat berehaga fállun Suoma Sámis. Maŋimus jagiid sámi nuoraidkultuvrra oinnolaččamus hápmin lea badjánan ođđa sámi musihkka, mas ieš lean hui ilus ja oainnán ahte ođđa sámi musihka hámit dorjot sámi nuoraid sápmelaš identitehta. Juohke buolva guođđá luottas sámi kultuvrii. Sámi kultuvra gárgeheami bálddas lea dehálaš seailluhit ja doalahit árbevirolaš sámi kultuvrra ja kultuvrralaš diđolašvuođa. Árbevierut, ealáhusaid barganvuogit ja min kultuvrralaš diđolašvuohta min giela lassin sirrejit min árbevirolaš ealáhusaid váldokultuvrra ealáhusain. Sámi ealáhusaid árbevirolaš ealáhusbargama vuogit galget doalahuvvot ja dat galget gárgehuvvot nu ahte gudnejahttit sámi kultuvrra árbevieruid. Sámi boazodoalu muohta-, duovdda-, báikenamma- ja bealljemearkamáhtut ja eará boazonamahusaid diehtin ja heiveheapmi lea kultuvrralaš kapitála dego maid boazodoalu bargama málle, árbevirolaš siidaguođoheapmi sierra jagiáiggiid guohtoneatnamiid mielde. Dát lea sámi boazodoalu kultuvrralaš váimmus, mii galgá seailut. Suoma stáhta boazodoallo- ja doarjjapolitihkka viggá ovttaiduhttit boazodoalu Suomas. Mii sápmelaččat galgat dán vuostálastit. Jos massit sámi boazodoalu kultuvrralaš kapitála, de mii lea dasto sámi kultuvrra ja sámi boazodoalu boahtteáigi? Sámi boazodoalu lassin mii rávvásit sápmelaččat ja sámi nuorat galgat sihkkarastit sámi duoji, min dáiddaduoji boahtteáiggi eallinvejolašvuođaid. Sámi duodji speadjalastá min kultuvrramet lagašvuođa ja čanusvuođa lundui ja maiddái máŋggakultuvravuođa. Mii dárbbahit lasi nuorra sápmelaš duodjáriid ja sámi duoji suodji galgá dorvvastuvvot. Lean fuolas dan gárganeamis, ahte sámi duoji ohppet, duddjojit ja márkanastet ain eanet ja eanet láddelaš duodjárat. Sámi duodji lea min dehálaš kulturárbi, mii galgá buktit birgenlági sápmelaččaide. Lihkus Sámi Duodjemearka dáhkida sámi duoji eaktivuođa. Sámi sierra guovlluin leat eahpedásseárvosaš vejolašvuođat beassat nuppi ja alit dási oahpu gazzat. Livččii dehálaš, ahte buot sámi nuorain das fuolakeahttá gos ihkinassii orosežžetge livččii vejolašvuohta oažžut vázzit joatkkaskuvlema sámiid ruovttuguovllus iežaset ruovttusuohkanis. Nuppi dási skuvlen maiddái sámi ealáhusain ja duojis lea eanas suomagillii, mii ii doarjjo sámi kultuvrra boahtteáiggi iige dorvvas sámegiela ja sámi kultuvrra jotkkolašvuođa. Daid nuoraid, geat orrot sámi ruovttuguovllu olggobealde, beassat skuvlejupmái, mii lea sámegiela ja sámi kultuvrra mielde, leat vel heajubut. Hástalusat leat stuorrát, muhto eai veadjemeahttumat, ja sávalinnai sámi nuorain ovdagáttuhis evttohusaid dili buorideami várás.</p>
<p>Internet fállá ođđa vejolašvuođaid oažžut nuoraid oassálastit sámedikki bargui ja fállá nuoraide virtuála deaivvadanbáikkiid. Facebookas leat juo dálá áigge sámi nuoraid ja –organisašuvnnaid sierralágán searvvušfierpmádagat. Sávan, ahte sámi nuorat gárgehivčče sámedikki oktavuhtii sierralágán virtuála nuoraid deaivvadanbáikkiid muhto ii heađisge vajálduhttit persovnnalaš fysalaš deaivvadanbáikkiid. Buorit sámi nuorat. In hálit čohkket didjiide liiggás olu hástalusaid ja deaddagiid, vaikko sámediggi vuordánai dis olu ja hálidit doarjut nuoraid oassálastima ja evttohusaid. Suohkaniin leat guhká doaibman nuoraidstivrrat ja nuoraidstivrrain doaibmá oktasaš dáhkke- ja neavvunorganisašuvdna. Nuoraidstivrabarggus leat sihke buorit ja heajos muosáhusat. Heajos muosáhusat gusket dábálaččat dan, ahte nuoraidstivrii ii leat addojuvvon eakti mearridanváldi. Ná ii galgga šaddat sámedikkis. Sámediggi lea dego sápmelaččaid riikkabeaivvit ja boahttevaš sámedikki vuollásaš nuoraidorgánii galgá addojuvvot deaddoárvu dan mielde. Árvvus adnon sámi nuorat, ministtar Wallin ja buorit árvoguossit! Lean hui ilus sámi nuoraid aktiivvalaš oasis sámi nuoraid sajádaga buorideami várás. Hálidan, ahte dii nuorat ráhkadehpet iežadeattet mállesaš ja didjiide heivvolaš nuoraidorgána. Politihkka ja oktasaš áššiid dikšun sáhttá orrut dolkadahtti ja goikkis. Hálidivččen muittuhit ahte dii nuorat ehpet dárbbat čuovvut buot áššiin boarrásiid buolvvaid málliid, muhto muitet, ahte oktasaš áššiid dikšuma ovddideapmi galgá leat dakkár mii addá olu ja lea mielalis maid suohtas. Virggálaš orgánat galget álohii deavdit dihto hálddahuslaš geatnegasvuođaid, muhto muđuid doaibmanmálle lea luomus. Sámediggi vuordá dis olu ja addit didjiide buot doarjageamet vai sáhttit ovddidit sámi nuoraid sajádaga Suomas. Giittán, ahte lean beassan buktit Sámedikki dearvvahusa dán dilálašvuhtii.</p>
</body></document>
