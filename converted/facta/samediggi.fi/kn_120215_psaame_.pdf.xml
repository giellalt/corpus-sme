<document xml:lang="sme" id="no_id"><header><title/><genre code="facta"/><author><unknown/></author><wordcount>2199</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=2584&amp;Itemid=10</origFileName><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="vep">SÁHKA 1 (5)</p>
<p xml:lang="vep">ALTA</p>
<p xml:lang="nob">SAMISK-NORDISK SEMINAR 12.2.2015</p>
<p>Juvvá Lemet – Klemetti Näkkäläjärvi www.samediggi.fi</p>
<p xml:lang="fin">Ságadoalli – Puheenjohtaja</p>
<p xml:lang="fin">Saamelaiskäräjät</p>
<p xml:lang="est">Tel: +358505242109</p>
<p xml:lang="sms">Skierri Peuratie 15 klemetti.nakkalajarvi@samediggi.fi</p>
<p xml:lang="fin">FIN-99400 Enontekiö</p>
<p>Gudnejahtton sámedikkiid presideanttat Aili Keskitalo ja Håkan Jonsson, buorre Davviriikkaid Ráđđi! Buorre eahketbeaivvi buohkaide ja giitu go lean bovdejuvvon dán dehálaš seminárii. Lean maid ilus go Davviriikkaid Ráđđi lea mearridan lágidit seminára, mii gieđahallá sápmelaččaid vuoigatvuođaid. Sápmelaččaid vuoigatvuođat eatnamii ja čáhcái sihke luondduriggodagaide ja ealáhusaide, ledje fáddán vuosttaš sámi konfereanssas jagi 1917 Troanddimis. Dát seamma fáttát leat leamaš dan maŋŋel guovddážis juohke sámi konfereanssas ja sierra seminárain, dego dásnai. Sápmelaččat leat máŋgga sierra stáhta riikkavuložat ja stáhtaid doaibma lea váikkuhan sápmelaččaide miehtá historjjá. Rádjegiddemat ja galbma soahti sirreje sápmelaččaid sierra stáhtaide ja daid árbbis gillájit min dálá ja boahtte buolvvat. Mu ovdanbuktima doarjjan lea PowerPoint, mii lea davvisámegillii ja eŋgelasgillii ja muhtin osiid mielde ruoŧagillii. Álgoálbmogiid vuoigatvuođat leat gárganan riikkaidgaskasaččat. 1900-logu álgobealde virggálaš politihkka ja ILO 169-konvenšuvnna ovddasmanni, konvenšuvdna 107, vuođđuduvai dasa, ahte álgoálbmogat suddaduvvojit váldokultuvrii. ILO 169-konvenšuvdna, ON:a dievasčoakkáma dohkkehan álgoálbmotjulggaštus ja diimmá čavčča álgoálbmotkonfereanssa loahppadokumeanta vuođđuduvvet dasa, ahte stáhtat fertejit dorvvastit álgoálbmotkultuvrraid mihtilmasvuođa, iešmearridanrievtti, ealáhusaid ja eanan- ja čáhcevuoigatvuođaid. Sihke ILO 169-konvenšuvdna ja álgoálbmotjulggaštus gáibideaba giddet earenoamáš fuomášumi dakkár álbmogiid vuoigatvuođaide, mat orrot máŋgga stáhta viidodagas, dehege namuhuvvon geatnegasvuođat gusket earenoamážit sápmelaččaid ja daid stáhtaid, gos sápmelaččat orrot. Sápmelaččat lea davviriikkain hilgojuvvon álbmotjoavku, badjelgehččojuvvon nubbi. Sápmelaččat leat adnon dološ kultuvrralaš gárgananbázáhussan ja buncarakkisin stáhtaide. Sápmelaččat leat cielahuvvon ja vealahuvvon giela ja kultuvrra geažil. Sámi kultuvra ja sápmelaččat leat geahččaluvvon sogahuhttot bággosteriliseremiin ja assimilerenviggamušaiguin. Sápmelaččat eai heiven maid jurdagii ovtta álbmogis ovtta stáhta rájiid siste. Álgoálbmoga eksisteren ii heiven davviriikkalaš buresbirgenservodaga jurddašeapmái, mas buohkaiguin galggai meannuduvvot ovttaveardásaččat. Ovttaveardásaš meannudeapmi dáhpáhuvai goitge váldoálbmoga dárbbuid ja oaidninvugiid vuolggačuoggáid guvllos, mii doalvvui duohtaáššis sámi álbmoga vealaheapmái. Dát árbi eallá ain davviriikkain, sihke Suomas, Norggas ja Ruoŧas. Stáhtat ákkastallet politihkaset, mas sápmelaččaide eai háliiduvvo addojuvvot sierravuoigatvuođat, buohkaid bajiloainnu dásseárvosaš meannudemiin, mii duođalašvuođas doalvu sámi kultuvrra jávkamii. Gažaldat lea maid das, ahte eiseválddit eai ipmir sámi kultuvrra ja dan duođalaš luonddu. Jurddahuvvo, ahte buot lea bures, go sápmelaččain leat bohccot, sápmelaččat gárvodit sámi biktasiidda, sámegiella oahpahuvvo skuvllas iige almmolaš vealaheapmi gávdno. Muhto sápmelaččathan šaddet eallit stáhta láhkaásaheami, hálddahusa, joatkevaš ruđalaš lassáneami ovddošeami sihke njuolggadusaid ja politihka stivrema vuollásažžan. Datdahan buviha máŋggaid sápmelaččaid. Sápmelaččat, geat háliidit dorvvastit luonddu ja kultuvrra bistevašvuođa, šaddet geažos áigge deaivat sivahallama go mii háliidit eallit iežamet kultuvrralaš árbevieruid mielde. Stáhtaid sektorjurdda-</p>
<p xml:lang="sms">SÁMEDIGGI</p>
<p>SÁHKA 2 (5) heapmi duohtaáššis uhkida sámi kultuvrra boahtteáiggi. Stáhtat bidjet hálddahusasteaset ja mearrádusaineaset ealáhusáššiid, dáidaga, giellaáššiid ja skuvlema iežaset leađmmaide ja sektoriidda. Sektorjurddaheapmi eastá ollisvuođa oaidnima ja hábmema. Sámi kultuvrras juohke diŋga gullá ollisvuhtii ja ovdamearkka dihte boazodoalu atnin dušše ealáhussan lea uhkkin oba min eallinvuohkáseamet. Sápmelaččat, geat vuostálastet ruvkkiid vuođđudeami, adnojuvvojit sivalažžan oba stáhta dehe guovllu beroštumiid dehege váldoálbmoga dárbbuid vajálduhttimis. Sámiid rivttiin lea ain jearaldat váldoálbmoga rivttiin buot stáhtain, nuppiiguin sániiguin sápmelaččaid vuoigatvuođat árvvoštallojuvvojit gaskavuođas váldoálbmoga dárbbuide ja vuoigatvuođaide. Lean fuobmán, ahte stáhtaide sámi kultuvrra eksisteren lea duohtaáššis ideologalaš buncarakkis. Min kultuvramet, dan vuoigatvuođa ja earenoamášvuođa eai bastte gieđahallat ja min nanu kulturárbevierromet lea máŋgasii uhkki. Globála máilmmis máŋggas muosáhit dorvvuhisvuođa ja atnet sápmelaččaid, geaid sohkasearvvuš ja kultuvrralaš oktavuohta lea ealli, uhkkin dehe muittuhussan das, ahte váldokultuvra ii leat bastán seailut liikká ovttalágánin iige gievran muhto lea várá vuolde ovttaiduvvat globála ovttalágán kultuvran. Davviriikkalaš buresbirgenservodaga jurddašeapmái oba jurdda das, ahte stáhta rájiid siste eallá sierra álbmot, mas lea sierralágán ideologiija, kultuvra ja searvvušvuogádat, lea ain vieris ja buncarlaš. Min luondoipmárdusamet, eallinfilosofiija, eallinvuohki bohccuiguin, guliiguin ja meahci valljiguin ii ipmirduvvo. Kultuvramet ii leat dušše giella ja čáppa duojit, muhto daid duogážis lea olles buolvadagaid mielde bistán eallinvuohki, mii geahččaluvvo geažos áigge heaittihuvvot ja dađi lági mielde sápmelaččain dahkkot gielalaš unnitlohku. Mii leat jorbalasargumentašuvnna (eŋgelasgillii circular argument; ruoŧagillii cirgelargument) siste: buohkaid dásseárvosaš gieđahallamiin duddjojuvvojit dilit, mat sáhttet doalvut sámi eallinvuogi jávkamii. Sápmelaččaide davviriikkalaš buresbirgenstáhta historjá ii leat nu gutnálaš go davviriikkat háliidit dan riikkaidgaskasaš dásis čalmmustahttit. Čuvgehusstáhta lundui gullá, ahte historjá ii viggojuvvo čiegaduvvot muhto das ohppojuvvo. Go geahččá dán mutto dili ovdamearkka dihte dáppe Norggas, mas boazodoallokultuvra geahččaluvvo duššaduvvot bággonjuovvamii bággemiin, de orru ahte historjjás ii leat ohppojuvvon velge mihkkege. Suomas ILO 169-konvenšuvnna ratifiseremis lea ságastallojuvvon 1990-logu álggu rájes. Suomas leat leamaš sierralágán doaibmagottit ja čielggadeamit, mot ášši galggalii čovdojuvvot. Davviriikkalaš sámi konvenšuvnnas vurdojuvvui ášši čoavdin, muhto sámi konvenšuvnna boahtteáigi lea rabas iige ovttage konvenšuvnna artihkalis leat vel ovttamielalašvuohta. Álgomuttos buot evttohusat ILO-konvenšuvnna ratifiserema várás Suomas vulge das, ahte sámiid ruovttuguovlu hálddahuvvolii stáhta, suohkaniid ja sámedikki oktasašdoaibmagottiin, mas sápmelaččain ii livčče alimus mearridanváldi. Sápmelaččat eai dohkkehan dán málle. ILO 169-soahpamuša ratifiserenulbmilat ja sámedikki vuođđudeapmi duddjoje Supmii sápmelaččaid vuostásaš áimmu ja lihkadusa. Sápmelašvuostásaš čálašeapmi, sápmelaččaid uhkideapmi ja viggamušat duššin dahkat sámi kultuvrra leat bistán gitta dáid beivviid rádjái ja leat juobe viivvuhuvvan maŋimus jagiid. Suoma sápmelaččat leat váiban, duššástuvvan ja loavkahuvvan. Dasa lassin stuora joavku olbmot, geat vuostálaste sámi kulturiešstivrenlága, sámedikki vuođđudeami ja sámiid álgoálbmotsajádaga leat dassážis julggaštan iežaset Suoma rievttes álgoálbmogin ja leat maid ohcalan sámedikki válgalogahallamii. Suomas leat viggan maid hutkat váldoálbmoga doaimmas aivve iežas sámi vuollekultuvrra, mas ii leat mihkkege oktavuođaid sámi kultuvrra historjái dehe oba sámi kultuvrii obanassiige. Sámi searvvuš háliiduvvo assimilerejuvvot nu ahte sámi kultuvra biđgejuvvo siskkil guovllos.</p>
<p xml:lang="sms">SÁMEDIGGI</p>
<p xml:lang="vep">SÁHKA 3 (5)</p>
<p>Dán válgaáigodagas Suoma sámediggi oaččui stáhtaráđi ráđđehusprográmmii ulbmila ratifiseret ILO 169-konvenšuvnna. Dasa lassin Suomas lea golmma sierraláhkii váldojuvvon sámi kultuvrra geahnohuhttima gieldu. Suomas lea molsahuvvan stáhtaministtar ja dálá stáhtaministtar Stubb ráđđehusprográmmas daddjojuvvui, ahte Suopma ratifisere ILO 169-soahpamuša, jos stáhtaráđđi ja sámediggi beassaba ovttamielalašvuhtii sápmelašmeroštallamis sámediggelága ođasnuhttimis. Dat gal lea olahuvvon, muhto ráđđehusbellodagain ii leat go moatti jiena eanetlohku riikkabeivviin. Ođasnuhttima vuolggačuokkisin lei dat ahte riekteministtar ii doalvvo láhkaođasnuhttima riikkabeivviide, jos sámediggi ii dan doarjjo. Sámediggi attii iežas doarjaga ođasnuhttimii. Ođasnuhttimis rievdaduvvolii sápmelačča meroštallan, gáibiduvvolii ahte eiseválddit riemale bargat ovttasráđiid sámedikkiin sihke lasa lassin meroštallojuvvo sámi kultuvrra sisdoallu. Sámi kultuvrii gulale ee. sámegiella, árbevirolaš sámi ealáhusat, árbevirolaš diehtu, duodji ja luohteárbevierru. Maiddái sámedikki barggut dárkkistuvvole. Sámedikki bargun boađálii ee. hálddašit sámi kultuvrra. Láhka lea riikkabeivviid gieđahallamis, ja riikkabeaivvit doallá maŋimus dievasčoakkáma njukčamánu 13 beaivve. Sámediggeláhka ođašnuhttojuvvo jos riikkabeaivvit dan nu mearrida. Láhka lea bohciidahttán stuora vuostálastima. Buot davimus Suoma riikkabeaiveovddasteaddjit vuostálastet láhkaevttohusa ovttamielalaččat. Sii leat válbmasat doarjut sámegiela giellabesiid ruhtadeami – dehege sápmelaččaid gielalaš unnitlohkun, muhto ii jur eará. Eallit gelddolaš áiggiid sihke sámediggelága ođasnuhttima ja ILO 169-konvenšuvnna mearrideamis go dathan maid galgá geargat dohkkehuvvot ovdal go dáid riikkabeivviid doaibmaáigi nohká. Suomas lea válmmaštallon ILO 169-konvenšuvnna ratifiseren dán válgaáigodaga áigge. Stáhta vuolggačuokkisin lei, ahte sámiid ruovttuguovllu eatnamiid ja čáziid hálddašeapmái ja oamasteapmái eai dahkko rievdadusat. Riekteministeriija vuolggasadjin lei, ahte ILO 169-konvenšuvnna ratifiseren ii dolvojuvvo riikkabeivviide, jos sámediggi ii dan doarjjo. Stáhta háliidii ILO-konvenšuvnna ratifiserenáššegirjjiide laktojuvvot čilgehusa. Sámediggi vuostálasttii dan. Stáhta ilmmuhii, ahte konvenšuvdna ii ratifiserejuvvo almmá čilgehusa haga ja das ii lean šiehtadallanmunni. Dan maŋŋel sámediggái lei dehálaš, ahte čilgehus bargojuvvo hui fuolalaččat ja oažžut dasa midjiide dehálaš ravdaeavttuid. ILO-konvenšuvdnii eai sáhte dahkkot várrehusat dehe reservašuvnnat, muhto čilgehus sulástahttá reservašuvnna. Čilgehusa sáhttá lohkat ollislažžan PowerPoint-dias, man dihte in riema, inge áigegárživuođa gearggage, čilget dan bienasta bitnii. ILO 169-konvenšuvnna ratifiserema olis rievdaduvvolii meahcceráđđehusláhka. Meahcceráđđehus lea Suomas mii hálddaša nu daddjon stáhta eatnamiid ja čáziid. Meahcceráđđehusa láhkaođastusa mielde eanangeavaheapmi galgá plánejuvvot ovttasráđiid sámedikkiin iige meahcceráđđehus sáhte heajudit sámi kultuvrrain bargama eavttuid. Meahcceráđđehusa hálddus leat 91 % sámiid ruovttuguovllu eanan- ja čáhceviidodagas. Ráđđehusa evttohusat sámediggeláhkan ja ILO 169-konvenšuvnna ratifiserema várás válmmaštallojuvvoje ovttasráđiid sámedikkiin ja dain šiehtadallojuvvui hui vuđolaččat ja olu gerddiid. Dain ráđđádallamiin lea sápmelaččaid ovddalgihtii miehtan, mii vuođđuduvvá eaktodáhtolaš dihtui. Proseassa nappo deavdá riikkaidgaskasaš álbmotrivttiid gáibádusaid. Sámedikki vuolggasadjin lea leamaš, ahte álgáoálbmotrievttit gullet sápmelaččaide. Konvenšuvdna ii sáhte ratifiserejuvvot, jos álgoálbmotrievttit addojuvvojit muhtin eará beliide. Dán geažil eat dorjon mange muttos oktasaš eanangeavahandoaibmagottiid dehe hálddahusa. Sámedikkis galgá leat njuolggováikkuhanváldi. Konvenšuvnna ratifiseren ii maid sáhte dárkkuhit dan, ahte Suopma deavddálii buot konvenšuvnna eavttuid, muhto dat čatnasa ovddidit álgoálbmotrivttiid, lágaid ja hálddahusa. Jos Suopma ii doaimma čilgehusa mielde, de sámediggi sáhttá cealkit iežas eret čilgehusas boahtteáiggis. Min ipmárdusa mielde konvenšuvnna ratifiseren gáibida ee. sámi boazodoalu buoret suoji, siidaortnega vuhtii váldima lágaid dásis sihke buoret ruđalaš ja eará</p>
<p xml:lang="sms">SÁMEDIGGI</p>
<p>SÁHKA 4 (5) doarjaga boazodollui. Konvenšuvnna olláhuhttin gáibida Suomas vel olu barggu. Earret eará boazodoallolága ja birasgáhttenlága ollislaš ođastusat álggahuvvojit boahtte rikkabeaiveáigodagas. Sámediggi attii iežas doarjaga konvenšuvnna ratifiseremii. Ieš in ávžžuhan sámediggái konvenšuvnna ratifiserema, ja munnje livččii heiven maid dat, ahte Suopma ii livčče soahpamuša ratifiseren, daningo konvenšuvnna áššegirjjiide laktojuvvon čilgehus ii dávis sámedikki guovddášulbmiliidda. Sámedikki eanetlohku anii soahpamuša ratifiserema vealtameahttun áššin ja nube munnai dorjon de ratifiserema. Stuorimus ágga doarjumii lea diehttelas dat, ahte sámediggi háliida sápmelašvuostásašvuođa ja kultuvrra buorringeavaheami ja assimilerenviggamušaid nohkat. Sávvamis konvenšuvnna ratifiseren duddjolii dili, mas sápmelaččat sáhtále ráfis bargat árbevirolaš ealáhusaideasetguin ja bargat kultuvrraset mielde almmá assimilerema balu haga. Konvenšuvnna ratifiseren livččii ođđa álgu. Suoma sámediggi lea vuolgán das, ahte min árbevirolaš ealáhusamet, boazodoallu, guolástus, bivdu ja duodji leat sámi kultuvrra váimmusin ja mearridit sámegiela ja min kultuhámi seailuma. Min ealáhusamet doalahit sápmelaš eallinvuogi. Jos dat jávket, jávká maid sápmelaš eallinvuohki ja sápmelaččain šaddá dušše gielalaš unnitlohku. Sámi kultuvra lea Suomas hui uhkivuloš ja sámedikki oainnu mielde galget bargojuvvot njuolggodoaibmabijut sámi kultuvrra suodjaleami várás. Sápmelaš doaibmabiras boahtá ovdalaččasnai váttásnuvvat dálkkádatrievdama ja sápmelaččaid Sámis eret muotkuma dihte. Suomas lea sámi boazodoalu árbevierru lea hui gievra, muhto diehttelas mis maid leat hástalusat. Stuorimus hástalus lea dat, ahte boazodoalloláhka ii suddje sámi boazodoalu. Sápmelaš sohkamearka- dehe mearkaoallivuogádaga vuostá lea fállehuvvon, go boazodoalloeiseváldi lea mieđihan sámi sohkamearkkaid sámi sogaid olggobeallái láddelaččaide. Orohagaid ja bálgesiid boazologut leat Suomas alimus mearrái dievvan, guohtoneatnamiin gilvalit maid eará eanangeavaheaddjit ja váldoálbmoga boazoeaiggádat. Sámiid ruovttuguovllu bálgesiid leat uhkidan sáhkuiguin liiggás stuora boazologuid dihte. Dat eai goit leat máksojuvvon ja orrunai leame, ahte stáhta balddahallá sápmelaččaid ja geahččaladdá dehege deste min jegolašvuođa. Mii leat duddjon ILO-konvenšuvdnašiehtadallamiin vuođu dasa, ahte sáhttit dorvvastit boazodoallokultuvrra boahtteáiggi ja ratifiserema maŋŋel riepmat ođasnuhttit boazodoallolága suddjet sámi kultuvrra ja sámi boazobargomálle boahtteáiggi. ILO 169-soahpamuš ii suddje sápmelaččaid, jos sámediggi ja sápmelaččat eai gáibit rivttiideaset ja deste konvenšuvnna duopmostuoluin. Sámedikkis lea váldoovddasvástádus das, mot ILO 169-konvenšuvdna olláhuhttojuvvo ja mot dat ratifiserejuvvo. Sámedikkit galget leat vuđolaččat, áššedovdit, buorit šiehtadallit ja doallat gitta sámi kultuvrra árvvuin ja árbevieruin. Kompromissat eai sáhte bargojuvvot nohkameahttumit. ILO 169-konvenšuvdna lea nu gievra go sápmelaččat háliidin dan leat. Lea čielggas, ahte stáhtat háliidit deavdit duššefal riikkaidgaskasaš geatnegasvuođaid minimagáibádusaid. Vaikko Suoma sámediggi čatnasii dasa, ahte sámiid ruovttuguovllu eanan- ja čáhcevuoigatvuođat eai rievdda, de vel datge ii leat nohkka buot suopmelaččaide. Buot davimus Suoma riikkabeaiveáirasat vuostálastet konvenšuvnna ratifiserema. Vuostálastin gávdno measta buot riikkabeivviid bellodagaid siste. Riikkabeaiveválggaid lagasvuohta maid ii veahket dili, daningo dálá namuhuvvon riikkabeaiveáirasat háliidit dahkat sápmelaččaid vuoigatvuođain válgafáttá. Suopma lea ožžon máŋggaid riikkaidgaskasaš rekommendašuvnnaid ratifiseret ILO 169-konvenšuvnna. Jos soahpamuša ratifiseren healbbalii, de das livčče riikkaidgaskasaš ja našuvnnalaš váikkuhusat. Suoma stáhta ja sápmelaččaid gaskavuođat hedjonivčče ja nu maid Suoma buorre olmmošriektebeaggin. Dat maid čájehivččii dan, ahte sápmelaččat eai velge háliiduvvo dovddastuvvot álgoálbmogin dan sajádahkii gullevaš vuoigatvuođaiguin.</p>
<p xml:lang="sms">SÁMEDIGGI</p>
<p xml:lang="vep">SÁHKA 5 (5)</p>
<p>Norga lea ratifiseren ILO 169-konvenšuvnna. Ruoŧŧa ii gul áiggo ratifiseret konvenšuvnna aŋkke dálá riikkabeaiveáigodaga áigge. Ruošša ii konvenšuvnna sihkkarit ratifisere aŋkke dán buolvva áigge, jos riikka politihkka ii ođasnuva vuođu ráje. Norga ja Suopma, jos dat ratifisere konvenšuvnna, leaba lahkonan sierra ládje. Juohke riikkas leat iežaset riektestáhtaprinsihpat, muhto livččii dehálaš, ahte sámi álbmoga buohta gávdnolii oktasaš ipmárdus das, mot sámiid álgoálbmotrievttit sáhttet ovddiduvvot buot stáhtaid viidodagas. Davviriikkalaš sámi konvenšuvdna lea okta vuohki ja reaidu, muhto visot sápmelaččat eai sáhte vuordit konvenšuvnna gárváneami. ILO 169-konvenšuvnnas leat muhtin guovddáš artihkkalat. Artihkal 4 geatnegahttá suodjalit árbevirolaš institušuvnnaid, artihkal 6 geatnegahttá ovttasbargama, artihkal 14 guoská sihke eanan-, čáhce- ja návddašanvuoigatvuođaid, artihkal 15 rievtti luondduriggodagaide ja ávkkiid ovtta dásu juohkimii, artihkal 23 suodjala árbevirolaš ealáhusaid. Artihkal 32 geatnegahttá duddjot diliid máŋgga riikkas ealli álgoálbmogiid gaskavuođaid doalaheapmái. Norgga stáhta doaimmat bággonjuovvat beali bohccuin uhkida oba sámi kultuvrra boahtteáiggi ja guoská dakko bakte sápmelaččaid sajádaga álgoálbmogin. Dat uhkida árbevirolaš sámi siidavuogádaga, man suodjala konvenšuvnna artihkal 4, seamma ládje go artihkkala 14 dáhkidan návddašanrievttit ja artihkkala 23 riekti árbevirolaš ealáhusaide. Lea oba sámi álbmoga ášši, jos kultuvrra boahtteáigi lea uhkiduvvon muhtin stáhta viidodagas. Sápmelaččaid vuoigatvuođat ja sámi kultuvrra boahtteáigi ii leat doaibma, mii dáhpáhuvvá dušše stáhta rájiid siste, muhto dat guoská buohkaid min sápmelaččaid. Sávan, ahte oažžut Norgga boazosápmelaččain dieđuid ja evttohusaid, maid sámi álbmot galgá bargat áššis. Golmma riikka sámedikkiid ovttasbargoorgána, Sámi parlamentáralaš ráđđi, lea gearggus gieđahallat ášši. Sápmelaččat leat vuordán, ahte davviriikkalaš sámi konvenšuvnna bakte duddjojuvvole eavttut gievrrat Sámi parlamentáralaš ráđđái. Eahpidan, ahte sámi álbmot ii sáhte vuordit nu guhká ja mii fertet beavttálmahttit, stáđásnuhttit ja buoridit parlamentáralaš ráđi doaimma, vai sáhttit veahkehit sámi álbmoga dáláža buorebut. Ruvkkiid vuođđudeapmi Ruoŧas, bággonjuovvanmearrádusat Norggas, Ruošša sámiid oba kultuvrra uhkivuložin šaddan dehe sámiid assimilerenviggamušat Suomas, gusket visot sápmelaččaid ja sápmelaččaid oktan álbmogin. Sápmelaččaid oktasaš árvvut galget stivret sápmelaččaid ovttasbarggu, iige dat sáhte leat dušše sátneherven. Jos eat sáhte vuođđudit beaktilis parlamentáralaš ráđi, de sámedikkiid ovttasbargu ja sápmelaččaid sajádat oktan álbmogin hedjona sakka. Dálá áigge sápmelaččat leat gokčojuvvon davviriikkalaš ovttasbarggu olggobeallái ja sápmelaččat leat mielde dušše stáhtaid eavttuiguin almmá eakti mearridanválddi haga dehe rievtti oassálastit áššiid válmmaštallamii. Seammalágán dilli lea árktalaš ráđis, man lahttuvuođa sámi parlamentáralaš ráđđi maid lea ohcan. Lea dehálaš, ahte Davviriikkaid Ráđđi lea lágiidan dán seminára, muhto dat ii sáhte guorahallat ášši dušše stáhtaid bakte, muhto ráđđi galgá geahččat speadjalii ja nuppástuhttit doaibmavugiidis, vai dan doaibma sáhttá joatkahuvvat boahtteáiggis. Dákkár signálago Davviriikkaid ráđđi háliida addit sápmelaččaide ja máilbmái mot davviriikkat dikšot álgoálbmotáššiid? Makkár árvomáilmmis Davviriikkaid Ráđi doaibma muitala. Sávvat, ahte davviriikkat dorjot Sámi parlamentáralaš ráđi ohcamuša ovttamielalaččat. Giitu beroštumis!</p>
</body></document>
