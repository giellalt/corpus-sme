<document xml:lang="sme" id="no_id"><header><title/><genre code="facta"/><author><unknown/></author><wordcount>1499</wordcount><conversion_status type="standard"/><availability><free/></availability><origFileName>http://www.samediggi.fi/index.php?option=com_docman&amp;task=doc_download&amp;gid=666&amp;Itemid=10</origFileName><parallel_text xml:lang="fin" location="arktisen_seminaarin_avajaispuhe_220908_suomeksi.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p>PUHE 1 (6) 22.09.2008</p>
<p><em type="bold">Árvvus adnon ministtar, buorit semináraoasseváldit! </em></p>
<p>Seminára fáddá: giella ja árbediehtu lea lunddolaš oktiibidju. Jearaldat lea rievtti mielde seamma ášši guovtti bealis – gielain sirdit árbedieđuideamet buolvvas nubbái ja giella čájeha sániidisguin ja doahpagiiddisguin juo iešalddes árbevirolaš dieđu ja máhtu. Gielas ii sáhte hupmat dušše gulahallangaskaoapmin, muhto dat gullá kultuvrra mávssolaččamus iešvugiide. Klassihkalaš ovdamearka giela ja kultuvrra gaskavuođas lea sámi kultuvrras terminologiija, mii gullá ealáhusaide. Boazodoallosánit leat sámegielas juobe bealgoalmmát duháhis golmma duháhii, go mielde váldojuvvojit maid ealáhusain bargamis dehálaš dálke-, muohta-, ja duovddasánit.</p>
<p>Máinnašuvvon terminologiija ii govčča dušše sátnelogahallamiid mearkkašumiidisguin, muhto dat doallá sisttis ealáhusain bargama mávssolaš dieđu, dat lea iežas klassifiserenvuogádat ja stuora oassi ámmátmáhtus gullá terminologiija hálddašeapmái iešguđetlágán diliin.</p>
<p>Sámegiella ilmmuha oasistis hui bures sápmelaččaid birasgaskavuođa ja luonddugeavahusa hámiid.</p>
<p>Gielasteamet vuhtto luonddu dovdama dehálašvuohta, muohta- ja duovddasániid stuora mearri ja dárkkes klassifiserenvuogádat leaba dán čujuhussan. Giellamet čájeha earret kultuvrramet, muhto maiddái luonddu ja min oktavuođa dasa. Giela dearpmat ja doahpagat muitalit midjiide maid min ovddit buolvvaid kultuvrras ja árbevieruin, mat sirdásit boahtte buolvvaide giellagovaid ja dearpmaid bakte. Giela ja árbevieruid gaskavuohta seailu dušše nu ahte geavahit giela ja doalahit árbevieruideamet. Servodaga ja kultuvrra nuppástusat sirdásit maid gillii, ná giella rievdá. Go kultuvrrat ja ealáhusat gárganit, lea dehálaš bastit seailluhit oktavuođa maid ovddit buolvvaide ja sin árbevieruide ja heivehit árbevieruid dálá áigge oassin. Árbevirolaš vierut, stohkosat, luođit ja ealáhusat ráhkadit sámi kultuvrra ja árbevieruid nu ahte dat seailluhit ja dorjot giela ja dan ovdáneami.</p>
<p>Giela ja kultuvrra gaskavuohta ráhkada vuođu olbmuid ipmárdussii ja vuohkái hábmet máilmmi.</p>
<p>Ipmárdus vuodduduvvá sihke gillii ja kultuvrii. Oskkumušat, vierut, árvvut, njálmmálaš ja materiála kulturbuktagat sirdásit buolvvas nubbái ja dáinna lágiin ráhkadit servoša árbevieru ja kultuvrra.</p>
<p>Dávjá árbevierru ipmirduvvo rievdameahttun autenttalaš álgoideálan, man ii galgga duohtadit.</p>
<p>SAAMELAISKÄRÄJÄT</p>
<p>PUHE 2 (6)</p>
<p>Árbevierro- ja kulturprosessaide lea goitge mihtilmas, ahte dat rivdet. Juohke buolva guođđá juoga ládje luottaidis duoidda árbevieruide ja dáinna lágiin ráhkada buolvvadagaid gaskii árbevieruid viđjji. Árbevieruid, kultuvrra ja giela gaskavuođa dutkan lea dehálaš ja dat ráhkada iežas ládje jotkkolašvuođa. Sámi kultuvrra dáfus lea mávssolaš, ahte min kulturárbevierrumet dutkojuvvo ja gávdnojit vuogit mot sáhttit buoremusat dorvvastit sámegiela ja kultuvrra sirdáseami buolvvas nubbái rievddadalli servodagas fuolakeahttá.</p>
<p>Dálkkádatrievdadus boahtá iežas oasis buktit váikkuhusaid min sámi birrasii, gillii ja árbevieruide.</p>
<p>Nuppástuvvi máilmmis dárbbahit ein eanet iežamet, sápmelaččaid dutkamuša. Mii galgat gártet ja dutkat iežamet gillii gullevaš dieđuid ja máhtuid – giela ii sáhte dutkat ollislaččat dušše sátnelisttuiguin. Dárbbahit dutkamuša giellamet konteavsttas ja iežamet árbevieruin. Dárbbahit maid riikkaidgaskasaš sámiguovllu ovttasbarggu ja sápmelaš oktiigullevašvuođa dovddu riikkarájiin fuolakeahttá. Evttohuvvon sámi universiteahtta-fidnu dávista dáidda hástalusaide ja dan ovddideapmi lea buot sápmelaččaid ovdamunni. Allaskuvlen, mii olláhuhttojuvvo sápmelaš vuolggasajiin ja alladásat, máŋggasuorggát dutkamuš, man sáhttá bargat sámi ruovttuguovllus dásseárvosaččat orrunriikkas fuolakeahttá, lea dađi deháleabbo sámi kultuvrra ja –giela jotkkolašvuođa dorvvasteami várás.</p>
<p>Dutkiid joavkkus lea maŋimus jagiid badjánan beroštupmi ráhkadit iežas álgoálbmotdutkanteoriija.</p>
<p>Sierralágán oainnut ja jurdagat leat ovdanbuktojuvvon jagiid mielde teknologalaš ekologalaš dieđus, álgoálbmogiid birasdieđus. Dákkár ovdamearkkat leat oalle olunai. Viggamuš lea iešalddes buorre – álgoálbmogat ja sin kultuvrrat geahččaluvvojit dutkojuvvot sin iežaset vuolggasajiid guvllos. Muhto čuolbman dákkár álgoálbmogiid dieđu šaddama ipmárdusain lea oaidnu das, ahte buot máilmmi álgoálbmogat ovttastahttá sin sajádat algoálbmogin ja ahte álgoálbmogat lea ollisvuohta, mii sáhttá gieđahallojuvvot oktiilažžan nu ahte seamma teoriija vuollái biddjojit oktii álgoálbmogat máilmmi viđa eatnanoasis beroškeahttá sin sierralágán orrunduovdagiin, ealáhusmálliin ja kultuvrras.</p>
<p>Oaidnu maid das, ahte álgoálbmogat sáhttet dutkojuvvot ovtta teoriija bakte, dahká dutkamuša politihkalažžan ja sirre dutkangietti guhkás eret eará dutkanmáilmmis. Ođđa teoriijat galget ráhkaduvvot ja daid anolašvuođa galgá destet, muhto ferte muitit ahte álgoálbmotkultuvrra ja servodaga dutkan lea máŋggadieđalaš. Máŋgga- ja doaresdieđálašvuohta galgá lasihuvvot, earenoamážit dárbbahit dálkkádatrievdama geažil luonddu- ja kulturdieđaolbmuid ovttasbarggu, vai dálkkádatrievdama váikkuhusain sáhttá ráhkaduvvot oppalašgovva.</p>
<p>SAAMELAISKÄRÄJÄT</p>
<p>PUHE 3 (6)</p>
<p>Seminára namma, árktalaš seminára, laktá seminára fáttá dálkkádatrievdama oassin ja álgoálbmogiid ovttasbarggu oassin árktalaš guovlluin. Dálkkádatrievdama dadjet uhkidit loktet liekkasvuohtadili árktalaš guovlluin ja lasihit eandalii muohttima. Dát leat dutkiid árvvoštallamat, eat vel dieđe mot ja mainna lágiin dálkkádatrievdan boahtá duođas váikkuhit min Sámieatnamii.</p>
<p>Dálkkádatrievdama duostumis jur árktalaš guovllu ovttasbargu lea virkkosnuvvan, muhto dárbbahuvvojit lasi dieđut ja doaibmabijut mot dálkkádatrievdan sáhttá caggojuvvot ja mot dása sáhttá vuogáiduvvat. Dálkkádatrievdan šaddá váikkuhit sámi ealáhusaide mearkkašahtti ládje, earenoamážit boazodoalu jáhkket šaddat váttisvuođaid sisa go muohtadálvvit lassánit. Boazodoalu dáfus dát sáhttá dárkkuhit dan, ahte boazosápmelaččat soitet šaddat rievdadit dálkkádaga váikkuhusas boazobargomálliideaset. Luonddu addin biebmu ii soaitte šat leat nohkka ja biebmamii šaddá ohcat eará čovdosiid.</p>
<p>Mii galggaleimmet bastit ohcat vugiid juo dán muttos mot sáhttit dahkat nu unnin go vejolaš dálkkádatrievdama váikkuhusaid ja mii galggaleimmet ohcat vugiid, maid bakte sáhttit veahkehit árbevirolaš sámi ealáhusaid ja kultuvrra vuogáiduvvat dálkkádatrievdamii nu ahte kultuvrra váimmus ii jávkka. Sámi boazodoallu ii sáhte vuogáiduvvat dálkkádatrievdamii šat dološ vugiid mielde. Dolin iige nu dolinge ođđa diliide sáhtii vuogáiduvvat nu ahte guohtoneatnamat molsojuvvoje ollásit, muhto dálá áigge dat ii leat šat vejolaš.</p>
<p>Gilvaleaddji eanangeavahanvuogit ja stáhtaid rájit cagget beaktilit boazodolli ohcat ođđa, buoret guohtoneatnamiid ođđa dálkkádatdiliin. Go muohtamearri navdojuvvo lassánit, de sámegiela dárkkes muohtasátnerádjui ja muohttaga klassifiserenvuogádahkii šaddá stuora atnu ja terminologiija mielde luohkáide juhkkojuvvon muohtadilli šaddá leat dutkiide ávkin. Sámegiela terminologiija mielde bastit čilget dárkket sierra muohtadiliid. Dutkiide, dego midjiidenai, giellamet lea árdnaáiti, ja gielamet mielde bastit áiccadit ja soaitit maid vuogáiduvvatge dálkkádatrievdamii buorebut.</p>
<p>Sámegielaid dilli lea fuolastuhtti – buot Suomas hubmon sámegielat leat uhkivuloš gielat. Ii sáhte hupmat dušše giela uhkivulošvuođas, daningo giela jávkama mielde jávká maid kultuvrras eanas oassi. Hui fuolastuhtti dilli lea nuortalašgiela buohta, mas ii leat go muhtin hárve nuorra eatnigiellan hubmi. Anárašgiela sajádat lea buorránan aktiivvalaš searvebarggu geažil ja dál seammalágán resurssat galggale siktejuvvot maid nuortalašgiela doarjumii. Giellaealáskahttin- ja oahpahanbargguin galgá bastit ráhkaduvvot lunddolaš oktavuohta giellageavahandillái, dan</p>
<p>SAAMELAISKÄRÄJÄT</p>
<p>PUHE 4 (6) kultuvrii, gos giella eallá ja doaibmá – ja earenoamážit galgá duvdojuvvot giela ja kultuvrra buorráneapmi ja árbevieruide oahpásnuvvan.</p>
<p>Mu mielas dát kultuvrra ja giela oktavuohta lea okta mávssolaččamus áššiin, masa galgá giddejuvvot fuomášupmi earenoamážit oahpahusas ja giellaealáskahttinbarggus. Otnáš ja ihttáš seminára fáddá lea daninassii dađi deháleabbo. Hui stuora hástalus giela ja kultuvrra oktavuođa seailumis ja ealáskahttimis lea sámi ruovttuguovllu olggobealde, gos skuvlema ja oahpahusa lea váttis oažžut ja oktavuohta kultuvrii ja sámieatnama lundui báhcá gáidoseabbon.</p>
<p>Sámegiela sajádat suddjejuvvo Suomas vuođđolágain ja eandalit sámi giellalágain, mii dáhkida vuoigatvuođa sámegiela geavahussii sámi ruovttuguovllu eiseválddiid olis. Sámi ruovttuguovllu olggobealde bálvalusaid oažžun ii leat jur vejolaš. Riikkaidgaskasaš soahpamušain biodiversiteahttasoahpamuš, man Suopma lea ratifiseren jagi 1994, laktá mávssolaš vugiin giela ja kultuvrra luonddu máŋggahápmásašvuođa oassin.</p>
<p>Biodiversiteahttasoahpamuša mávssolaččamus artihkal álgoálbmogiidda lea 8 (j), mii gieđahallá álgoálbmoga ja báikkalašservošiid dieđu biologalaš máŋggahápmásašvuođa dáfus ja stáhtaid geatnegasvuođa suodjalit máinnašuvvon álbmogiid biologalaš máŋggahápmásašvuođa dieđuid, máhtuid ja innovašuvnnaid. 8 (j) artihkkala sisdoallu čuodjá sulaid ná, dát dieđusge lea eahpevirggálaš jorgalus: <em type="italic"><span type="quote">“Soahpamušoassebealli galgá vejolašvuođaid mielde ja heivvolaš osiid mielde álbmotlaš láhkaásaheamis mielde gudnejahttit, suodjalit ja bajásdoallat álgoálbmogiid ja báikkálaš servošiid dakkár dieđuid, hutkosiid ja geavada, mii gullá biologalaš máŋggahápmásašvuođa ja suvdilis gárganeami dáfus mearkkašahtti árbevirolaš eallinhámiide, ja ovddidit ja viiddidit daid heiveheami máinnašuvvon servošiid miehtama ja váikkuheami mielde sihke roahkasmahttit dieđuin, hutkosiin ja geavadiin ožžojun ávkki dássebealálaš juohkima.”</span> </em>8 (j)-artihkal lea sápmelaččaid dáfus politihkalaččat beroštahttimus biodiversiteahttasoahpamuša artihkkaliin, daningo dat gieđahallá álgoálbmogiid vuoigatvuođaid. Lea iešalddes historjjálaččat mearkkašahtti, ahte biodiversiteahttasoahpamuššii lea ožžojuvvon áššáigullevaš vugiin máinnašupmi álgoálbmogiid gaskavuođas biodiversitehttii ja dan seailumii. Máinnašuvvon artihkal lea hui anolaš ja mađi luonddolaččat, daningo dat oaidná álgoálbmogiid máilmmi </p>
<p>SAAMELAISKÄRÄJÄT</p>
<p>PUHE 5 (6) máŋggahápmásašvuođa mearkkašahtti oassin ja oaidná álgoálbmogiid dieđuid ja máhtuid leat mávssolaččat biodiversiteahta dáfus.</p>
<p>Sápmelaččaid dáfus 8 (j)-artihkal fállá vejolašvuođaid ja vugiid buktit buoret dásis giela, kultuvrra ja birrasa gaskavuođa ovdan ja suokkardit vugiid mot dát áššit sáhtte ovddiduvvot. Suoma suohkan- ja eanangoddedásis eai soaitte leat dárbahassii bures oahpásnuvvan biodiversiteahttasoahpamuššii ja ovdamearkkadihte lávvaráhkadeamis eai váldojuvvo vuhtii álgoálbmogiid vuoigatvuođat nu olu go lea dárbbatlaš.</p>
<p>Buorit semináraguossit,</p>
<p>Seminára goalmmát fáddá lea ovttaveardásašvuohta. Ovttaveardásašvuohta lea áigeguovdilis fáddá.</p>
<p>Suomas leat bárisin ođasnuhttime ovttaveardásašvuohtalága, ja sámedikki sávaldahkan lea ahte láhkaásaheami ođastusa mielde maid daid sápmelaččaid, geat orrot sámi ruovttuguovllu olggobealde, vuoigatvuođat váldojuvvojit buorebut vuhtii. Dálá ovttaveardásašvuohtaláhka gieldá vealaheami ja dahká vejolažžan positiiva sierrameannudeami joavkkuide, mat lea heajut dehe veahádatsajádagas. Ovttaveardásašvuohta lea midjiide sápmelaččaide dehálaš ášši, ja iežamet oasis mii galgát guorahallat ášši dávjá. Suomas leat golbma sámi kultuvrra, davvi-, anáraš- ja nuortalašsámi kultuvrrat.</p>
<p>Buot kultuvrraid ovddideapmi galgá leat dásseárvosaš sajádagas ja ovttaveardásašvuohta galgá olláhuvvat sámi kultuvrra sistenai. Ovttaveardásašvuohta sámiid dáfus dárkkuha dan, ahte mii galgat leat solidáralaččat guhtet guimmiideamet guovdu. Vaikko sápmelaččaid vuoigatvuođat leat ovdánan, dilli ii heađisge leat vel dárbahassii buori dásis. Min sápmelaččaid guovdu čuhcet máŋggalágán deaddagat ja min kultuvrra leat geahččalan dahkat ovttalágánin váldokultuvrrain, iige giellamet ja kultuvramet leat álohii dohkkehuvvon. Dákkár dilis mii sápmelaččat galgat doarjut guhtet guimmiideamet viggamušaid ja meannudit guhtet guimmideametguin ovttaveardásaččat – dárbbu mielde positiivvalaš sierrameannudeapmái dorvvastemiin. Mii sápmelaččat galgat iežamet buohta čájehit ahte mii leat ovttaveardásašvuođa ovddideaddjit. Sámediggi lea maid darvánan dán hástalussii ja lea ráhkadišgoahtán ovttaveardásašvuohtaplána sámediggái ja dieđusge geažos áigge viggat oažžut sámegielaid ja kultuvrraid dásseárvosaš sajádahkii sámedikki doaimmas.</p>
<p>SAAMELAISKÄRÄJÄT</p>
<p>PUHE 6 (6)</p>
<p>Seminára prográmma vuođul dát guokte seminárabeaivvi bohtet leat miellagiddevaččat. Vuorddán beroštumiin seminára addámuša ja sávan, ahte dát ii báze dušše ovtta seminárii, muhto ahte ságastallan ja bargu joatkahuvvá giela, árbevieruid ja ovttaveardásašvuođa ovddideami várás ein áŋgireappot. Seminárat leat dehálaš ságastallama boktaleaddjit ja sávan ahte ságastallamiid addámuššan leat ođđa geavadat, juobe publikašuvdna ja prošeavttat. Dáiguin sániiguin raban seminára ja buvttán dasa sámedikki dearvvuođagaid.</p>
</body></document>
