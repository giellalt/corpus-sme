<document xml:lang="sme" id="no_id"><header><title/><genre code="facta"/><author><unknown/></author><wordcount>806</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=6&amp;Itemid=10</origFileName><parallel_text xml:lang="fin" location="klemetti_n_su_090208.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p><em type="bold">Árvvus adnon sámedikki áirasat, </em></p>
<p>Vuohččan háliidan giitit iežan jienasteddjiid ja din sámedikki áirasiid luohttámušas. Earenoamáš giittus gullá mu doarjjajovkui vuoiŋŋalaš ja politihkalaš doarjagis, ja buot dan baggus, man lehpet bargan min oktasaš politihka ovdii. Háliidan maid giitit buot sámedikki válggaide oasi váldán evttohasaid ja jienasteddjiid. Sii buohkat leat dahkan vejolažžan demokratiija ollašuvvama. Giittán ovddeš sámedikki ja sámedikki bargiid sámiid beroštumiid ovddideamis ja sápmelaččaid buorrin dahkkon barggus. Háliidan maid cealkit giitosa sániid sámedikki guhkesáigásaš ságadoallái Pekka</p>
<p>Aikioi su sámedikki ja sápmelaččaid buorrin bargan ánssolaš barggus.</p>
<p>Munnje alccesan sámi politihkka šattai oahpisin juo mánnávuođa ruovttus. Muittán mánnávuođastan hui bures go bearrašiin guldaleimmet rádios sámi ságaid, mat bohte dušše okte vahkus ja dušše diibmobeale hávil. Dáin sáddagiin ja dan maŋŋelaš bearraša gaskavuođa ságastallamiin gilvojuvvui munnje sámipolitihka siepman. Áhččán lei hui áŋgiris sámi áššiid ovddideaddji ja bealušteaddji ja háhppehiihan son ovddasteaddjinnai sámi parlameanttas, mii lei ovdal sámedikki. Mu váhnemat leat maid movttiidahttán mu vuodjit sámi áššiid ovddos ja háhkat skuvlejumi sámi áššiid ovddos doalvumii. Dánnai dihte lean hui giitevaš dán luohttámusdoaimmas ja munnje lea hui stuora gudni mun lean válljejuvvon eanemus árvvus adnojuvvon sámi bargui</p>
<p>Suomas. Vikkan bargat buot, ahte lean din luohttámuša árvosaš ja vikkan čuovvovaš njealji jagi áigge deavdit munnje biddjon vuordámušaid ovttas dinguin demokráhtalaččat.</p>
<p>Ilus sáhtán fuomášit, ahte sámediggi lea ođasnuvvan ja earenoamaš duhtavaš lean das, ahte nuoraid buolvva ja nissonolbmuid ovddastusa oassi lea loktanan ná mearkkašahttin sámedikkis.</p>
<p>Earenoamážit dáin joavkkuin vuorddán olu sámedikki dásseárvo- ja ovttaveardásašvuohtaplána ráhkadeamis, jos sámediggi evttohusan mielde dakkára mearrida ráhkadit.</p>
<p>Buorit olbmot. Dán sámedikki áigodagas sámediggi galgá doaimmastis vástidit nuppástuvvi servodaga hástalusaide. Suomas lea ođastuvvon vuođđoláhka, ja suopmelaš hálddahusvuogádat lea ovddiiduvvon parlamentáralaččabun ja váldi lea sirdojuvvon riikabeivviide. Maiddái presideantta doaibmaáigodagat leat ráddjejuvvon guovtti áigodahkii. Buot áššiin mii eat dárbbat váldit málle sámi orgánaid olggobealde, muhto buot buorit geavadat, maiguin sáhttit ovddidit sámedikki barggu demokráhtalaččabun ja rabasin galget váldojuvvot vuostá. Okta sámedikki deháleamos bargguin šaddá leat ovddidit sámedikki doaimma rabasin ja nu ahte dat čájeha olggosguvlui ovddastit nu bures go fal vejolaš. Dát gáibida válddi biđgema sámedikki dievasčoakkámii, buot sámedikki orgánaidda ja sámedikki virgeolbmuid gaskavuođas. Dán sámedikkiáigodagas šaddat vástidit hui stuora hástalusaide. Sámiid eananomastangažaldat, ILO-sohapamuša ratifiseren ja davviriikkalaš sámi soahpamuš bohtet dán dámedikki gieđahallamii, válmmaštallamii ja mearrideapmái. Ná viiddes ja mearkkašahtti áššiin galget buot lávdegottiid ja válggain válljejuvvon sápmelaš ovddasteddjiid jietna ja oaidnu beassat oidnosii ja gullosii. Boađánnai evttohit, ahte sámediggeovddasteaddjit váldojuvvojit mielde juo áššiid válmmaštallanmuttos mearrádusaid dahkamii.</p>
<p>Sámedikki bargun lea ollašuhttit Suoma áidna álgoálbmoga kulturiešstivrema. Go mii dán vuodjit ja ollašuhttit, de mii eat sáhte vuojulduvvat sušše beroštumiid bearráigeahččamii ja ráhkadusaid duvdimii, muhto mii fertet leat fárus oba sámiguovllus sápmelaččaid árgabeaivvis.</p>
<p>Gudnejahtton sámediggeáirasat. Dán vássi áigodagas mii galgat earenoamážit atnit ávvira boahtteáiggisteamet dehege sámimánáin ja –nuorain sihke historjjásttámet ja dálážisttámet, boarrásit sámi álbmogis. Dát ii dárkkut dušše ruhtajuolludanpolitihka, muhto iežamet barggu ovddideami nu, ahte sáhttit duvdit sápmelaččaid sin eallima álgomuttos ja leat veahkkin aktiivvalaš boarisvuođa duvdimis.</p>
<p>Buorit ustibat. Sápmelašvuohta soaitá leat stuorimus hástalusas ovddas. Sápmelaččaid ruovttuguovllu fárrendáhpa ja sámi giellalága váilevaš ollašuvvan leat min árvvus atnin sápmelašvuođa uhkit. Sámediggi galgá vuolgit das, ahte dat bálvala buot sápmelaččaid dásseárvosaččat buot Suomas hubmon sámegielaid mielde. Ja sámedikki vuosttaš ovddasvástádus lea maid bearráigeahččat ja gáibidit sápmelaččaid gielalaš vuoigatvuođaid ollašuvvama. Mii galgat bargat smágiela ovdadáistaleaddjin, eatge sáhte sirdit ovddasvástádusa gielalaš vuoigatvuođaid ollašuvvamis dušše ovtatskas sápmelaččaid hárduid nala. Sámiid ruovttuguovlu ferte seailluhuvvot ealasin. Mii galgat doaimmasteamet bastit duvdit, ovddidit ja ráhkadit dakkár vejolašvuođaid, ahte sáhttit ovddidit guovllu ealáhusaid ja fitnodateallima sámi vuolggasajiin. Mii eat oaččo vuollánit dasa, ahte min kultuvra ja luondduriggodagat buorringeavahuvvojit guovddásjođiheami vuollásažžan, muhto mii fertet oažžut ja galgat bastit dáhkidit dan, ahte stuora oassi fitnodatdoaimmas báhcci bohtosis báhcá sámiguovllu sápmelaččaide.</p>
<p>Buorit olbmot. Sámi kultuvrra okta muvrageađgi lea sápmelaš boazodoallu. Doaimmasteamet mii galgat gáibidit ja bidjat eaktun ahte boazodoalloláhka rievdaduvvo nu, ahte dat dovdá sámi boazodoalu ja addá buoret eavttuid dan ovddideapmái. Muhto sámi kultuvrras leat earáge muvrageađggit, ođđasat ja árbevirolaččat, maid galgá doarjut liikká dásseárvosaččat. Mii galgat dáhkidit eavttuid dasa, ahte turisma- ja ealáhusdoaibma mii atná ávkki sámi kultuvrras, ovddidit sápmelaččat.</p>
<p>Sámediggeáirasat. Dál mii galgat ovttas álggahit sámedikki politihkalaš barggu stivrema ja bargama. Lagašáigge doaibmaorgánamet čoakkámiin ja seminárain mii galgat ovttas mearridit makkár politihka háliidit ovttas bargat dán válgaáigodaga áigge. Mii galgat ásahit lávdegotti, dievasčoakkáma ja čállingotti bargui ulbmiliid maid viggat deavdit. Mii galgat muitit man dihte mii bargat dán barggu ja bargat buot sámi álbmoga buorrin. Gáibidehket dán eará sámediggeáirasiin, gáibidehket dán eanet sámedikki bargiin ja buot eanemus dii galgabehtet gáibidit dán alddineattet.</p>
<p>Atnot midjiide addojun válddi vásttolaččat ja vuoiggalaččat.</p>
<p>Gudnejahtton sámediggeáirasat ja sámedikki bargit. Čuovvovaš njealji jagi áigge mii galgat dustet servodaga ja sápmelaččaid ovdanbuktin hástalusaid ja galgat gárgehit doaibmakultuvrramet dustet dáid dárbbuid. Dát gáibida sihke bargiin ja sámediggelahtuin innovatiivavuođa, áššiide vuojulduvvama, áŋggaštusa ja válmmašvuođa earáhuhttit iežaset bargovugiid. Min ulbmil lea oktasaš, dahkat sámedikkis sápmelaččaid bálvaleaddji ja sápmelaččaid beroštumiid goziheaddji rabas ja demokráhtalaš lágádusa. Sávan buohkaide midjiide sámediggelahtuide lihku, menestumi, jierpmi ja viisodaga go mii bargat sápmelaččaid beroštumiid bearráigeahččin ja vuoigatvuođaid vuoddjin.</p>
</body></document>
