<document xml:lang="sme" id="no_id"><header><title/><genre code="facta"/><author><person firstname="Risten Turi" lastname="Aleksandersen" sex="f" born="" nationality=""/></author><year>2015</year><wordcount>594</wordcount><conversion_status type="standard"/><availability><license type="standard"/></availability><multilingual/><origFileName>http://galdu.custompublish.com/joatkkaoahpahus-riekti-samegiel-oahpahussii.353674.se.html</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Joatkkaoahpahus - Gáldu</p>
<p xml:lang="nob">Hopp til hovedinnholdet på siden</p>
<p type="title">Sámiid vuoigatvuođat</p>
<list><p type="listitem">Davviriikalaš sámekonvenšuvdna evttohus</p>
<p type="listitem">Sámi álbmoga vuođđolágasuodjalus</p>
<p type="listitem">Sámi mánáid ja nuoraid vuoigatvuođat <list><p type="listitem">Sámi mánáidgárdefálaldat</p>
<p type="listitem">Vuođđooahpahus: riekti sámegiel oahpahussii</p>
<p type="listitem">Joatkkaoahpahus: riekti sámegiel oahpahussii</p>
<p type="listitem">Alit oahpahus</p>
<p type="listitem">Mánáidsuodjalus: sámi mánáid riekti</p>
<p type="listitem">Mánáid riekti ovddidit iežaset oainnuid</p>
<p type="listitem">Movt váidit</p>
</list></p>
<p type="listitem">Sámi giella- ja sosiálavuoigatvuođat</p>
<p type="listitem">Sámi nissoniid vuoigatvuođat</p>
<p type="listitem">Sámi vuoras olbmuid vuoigatvuođat</p>
<p type="listitem">Sámiid vuoigatvuođat eatnamiidda ja meahcceriggodagaide</p>
<p type="listitem">Sámi ealáhusvuoigatvuođat</p>
<p type="listitem">Sámi kultuvrralaš vuoigatvuođat</p>
<p type="listitem">Sámiid riikkaidgaskasaš oassálastin</p>
<p type="listitem">Áigeguovdilis gáldut</p>
</list><p type="title">Joatkkaoahpahus</p>
<p>Buot sámi ohppiin joatkkaoahpahusas lea riekti sámegiel oahpahussii vaikko gos sii orrot riikkas. Joatkkaoahpahusas ii leat šat lága bokte riekti oažžut oahpahusa eará fágain sámegillii.</p>
<p type="title">Sámegiela oahpahus joatkkaoahpahusas</p>
<p>Sámiin leat riekti oažžut oahpu sámegielas joatkkaoahpahusas. Dát riekti sis lea vaikko ii leat leamaš sámegiel oahpahus vuođđoskuvllas. Oahppit geat ožžot sámegieloahpahusa, galget oažžut oahpahusa Máhttolokten - Sámi oahppoplána.</p>
<p>Mánát geat ohppet sámegiela vuosttašgiellan, galget čuovvut “Dárogiella ohppiide geain lean sámegiella vuosttašgiellan - oahppoplána” . Dán sii galget čuovvut sihke vuođđoskuvllas ja joatkkaskuvllas nu guhká go sis lea sámegiel oahpahus.</p>
<p>Mánát geat ohppet sámegiela nubbingiellan, galget čuovvut dárogiela vuosttašgiela oahppoplána, muhto sii eai dárbbaš oahppat dárogiela siidogiela eaige dárbbat árvvoštallojuvvot das.</p>
<p>Oahppi gii oažžu sámegiel oahpahusa ii leat geatnegahtten oahppat amasgiela dahje válljet giellačiekŋudanfága, muhto sus lea riekti válljet dakkár oahpahusa jus dan háliida.</p>
<p>Jus skuvla ii nagot gávdnat oahpaheaddji, de lea skuvla geatnegahtton čađahit sámegieloahpahusa molssaevttolaš oahpahusvugiid bokte. Okta molssaevttolaš oahpahusvuohki lea gáiddusoahpahus. Dalle gulahallaba oahppi ja oahpaheaddji video bokte. Skuvllat mat fállet sámegieloahpahusa, sáhttet oažžut doarjaga Oahpahusdirektoráhtas gokčat liigegoluid maid oahpahus buktá.</p>
<p>Finnmárkku fylkkasuohkan koordinere davvisámegiela gáiddusoahpahusa.</p>
<p>Nordlándda fylkkasuohkan koordinere lullisámegiel ja julevsámegiel gáiddusoahpahusa.</p>
<p>Oahpahuslága 6 .kapihtalis čuožžu sámegiel oahpahusa birra.</p>
<p>Sámedikki siidduin gávnnat eambbo dieđuid sámi oahpahusa birra.</p>
<p>Oahpahusdirektoráhta siidduin gávnnat eambbo dieđuid sámi oahpahusa birra, doppe gávnnat maid dieđuid fága- ja diibmojuohkima birra .</p>
<p type="title">Sámi joatkkaskuvllat</p>
<p>Norggas leat dál guokte sámi joatkkaskuvlla. Dát skuvllat fállet sámegieloahpahusa ja oahpahusa sámegillii. Dát skuvllat leat maid geatnegahtton čuovvut Sámelága giellanjuolggadusaid. Dat mearkkaša ahte ohppiin ja váhnemiin lea riekti gáibidit ahte buot gulahallan skuvllain (reivvet, diehtojuohkin, vahkkoplánat jna.) galgá leat sámegillii. Dát guoská maid go njálmmálaččat gulahallá skuvllain ja váhnenčoahkkimiin, váhnenságastallamiin jna.</p>
<p>Njuolggadusat, almmuhusat ja skovit maid skuvla atná galget gávdnot sihke sámegillii ja dárogillii.</p>
<p>Sámi joatkkaskuvla ja boazodoalloskuvla Guovdageainnus</p>
<p>Sámi joatkkaskuvla Kárášjogas</p>
<p>Loga eambbo Sámelága birra dáppe .</p>
<p type="title">Priváhta skuvllat</p>
<p>Priváhta skuvllat galget čuovvut friddjaskuvlalágas. Friddjaskuvla  lágas ii leat makkárge mearrádus mii geatnegahttá sin addit oahpahusa sámegielas dahje sámegillii, muhto priváhta skuvllat sáhttet dan dahkat jus háliidit.</p>
<p>Friddjaskuvlaláhka</p>
<p>Oahpahusdepartemeanta lea 2014 golggotmánus álggahan barggu rievdadit friddjaskuvlalága. Dan oktavuođas lea Sámediggi sádden gulaskuddancealkámuša mas lea gáibidan ahte sámi mánáid vuoigatvuohta oažžut sámegiel oahpahusa maiddái priváhtaskuvllain nannejuvvo. Sámediggi lea maid gáibidan ahte maiddái friddjaskuvlalágas galgá čuožžut ahte priváhta skuvllat leat geatnegahtton oahpahit buot mánáide sámi álbmoga, sámi giela, kultuvrra ja servodateallima birra. Otne lea dát gáibádus dušše čállojuvvon oahpahuslágas. Sámediggi lea gáibidan beassat Oahpahusdepartemeanttain konsulteret dán ášši birra. Geassemánus 2015 raporterii Sámediggiráđđi Sámediggái ahte departemeanta ii leat miehtan dasa.</p>
<p type="title" xml:lang="smj">Fága- ja diibmojuohkin</p>
<p>Norgga skuvllain lea fága- ja diibmojuohkin mearriduvvon našunála dásis. Dat sihkkarasta ahte buot oahppit galget oažžut lihkka ollu oahpahusa buot fágain. Skuvllat sáhttet mearriduvvon vugiid mielde veahá rievdadit diibmologuid heivehan dihte oahpahusa báikkálaš diliide. Fága- ja diibmojuohkin lea mearriduvvon sihke vuođđoskuvlii ja joatkkaskuvlii.</p>
<p>Máhttolokten - Sámegiella oahppoplánaide lea ráhkaduvvon sierra fága ja diibmojuohkin.</p>
<p>Oahpahusdirektoráhta siidduin gávnnat fága- ja diibmojuohkima ja eambbo dieđuid dan birra.</p>
<p type="title">Oahpahus sámiid birra</p>
<p>Buot vuođđoskuvllat ja joatkkaskuvllat Norggas leat oahpahuslága § 6-4 mielde geatnegahtton oahpahit mánáide sámi álbmoga, sámi giela, kultuvrra ja servodateallima birra.</p>
<p xml:lang="nob">Av</p>
<p xml:lang="nob">Risten Turi Aleksandersen</p>
<p xml:lang="nno">Publisert 11.08.15</p>
<p xml:lang="nno">| Oppdatert 20.08.15</p>
</body></document>
