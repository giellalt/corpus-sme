<document xml:lang="sme" id="no_id">
  <header>
    <title>Adjektiivvat</title>
    <genre code="facta"/>
    <author>
      <person firstname="Lene" lastname="Antonsen" sex="f" born="" nationality=""/>
    </author>
    <wordcount>265</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@uit.no"/>
    <multilingual/>
    <origFileName>http://oahpa.no/sme/gramm/adjintro.html</origFileName>
    <parallel_text xml:lang="eng" location="adjintro.eng.html"/>
    <parallel_text xml:lang="nob" location="adjintro.nob.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Adjektiivvat</p>
    <p xml:lang="smj">Ruovttoluotta grammatihkka váldosiidui .</p>
    <p>Adjektiivva muitala mo dahje makkár juoga dahje gii nu lea, omd. <em type="italic">Mus lea 'rukses' biila. Son lea 'lihkolaš'. </em></p>
    <p>Adjektiivvaid sojaheapmi lea das gitta galle stávvala leat máŋggaidlogus. Gávdnojit</p>
    <list>
      <p type="listitem">bárrastávvaladjektiivvat, omd. <em type="italic">nuorra - nuorat </em>. </p>
      <p type="listitem">bárahisstávvaladjektiivvat, omd. <em type="italic">suohtas - suohttasat, bivnnut - bivnnuhat </em>. </p>
      <p type="listitem">kontrakšuvdnaadjektiivvat, omd. <em type="italic">njálggis - njálgát, stuoris - stuorrát </em>. </p>
    </list>
    <p>Fuobmá ahte diftoŋga sáhttá njuolgat ja ahte lea dássemolsašuddan.</p>
    <p>Adjektiivvas lea attribuhttahápmi go lea ovddabeale substantiivva: <em type="italic">Sis lea 'fiskes' viessu </em>. Go adjektiiva lea substantiivva maŋábealde, de dat lea predikatiivahámis : <em type="italic">Viessu lea 'fiskat'. Viesut leat 'fiskadat'. </em></p>
    <p>Adjektiivvaid sáhttá veardidit (kompareret), ja dain leat golbma veardidanhámi: <em type="italic">unni - unnit - unnimus </em>. </p>
    <p>Adjektiivva sáhttá geavahit substantiivan ja dat sojahuvvo dalle buot kásusiid mielde. Kásus čájeha makkár doaibma adjektiivvas lea cealkagis. Davvisámegielas leat 7 kásusa. Sojahanminsttar lea seammá go substantiivvain.</p>
    <list>
      <p type="listitem">Nominatiiva lea vuođđohápmi (sátnegirjehápmi), omd. <em type="italic">Nieida lea 'nuorra'. </em></p>
      <p type="listitem">Akkusatiiva čájeha ahte sátni lea objeakta, omd. <em type="italic">Mun oasttán 'hálbbibu'. </em></p>
      <p type="listitem">Genetiiva čájeha mii dahje gii lea oamasteaddji: <em type="italic">riggá - riggáid (rikkis) </em>. Kásus geavahuvvo maid post- ja preposišuvnna oktavuođas, omd. <em type="italic">'Jallaid' gaskkas lei jierbmái </em>. </p>
      <p type="listitem">Illatiiva čájeha dábálaččat lihkadeami masa dahje geasa nu: <em type="italic">Mun adden eanet vahkkoruđa 'boarrásebbui'. Dát lea fálaldat 'riggáide'. </em></p>
      <p type="listitem">Lokatiiva muitala ahte juoga lea báikkis dahje vuolgá báikkis eret. Kásus sáhttá maid muitalit oamasteami: <em type="italic">'Jallas' ii leat ollu jierbmi. Sii soitet oažžut veahki 'riggáin'. </em></p>
      <p type="listitem">Komitatiiva čájeha ahte juoga dahkko mainna dahje geainna nu: <em type="italic">Mun hupmen muhtun 'jallain'. </em></p>
      <p type="listitem">Essiiva dili dahje iešvuođa birra. Kásus muitala maid ahte juoga adnojuvvo dahje gohčoduvvo manin nu. Omd. <em type="italic">Mun dovden iežan 'jallan'. </em></p>
    </list>
    <p><em type="italic">Dás sáhtát lohkat eanet </em><em type="italic">adjektiivvaid birra </em>. </p>
    <p xml:lang="smj">Ruovttoluotta grammatihkka váldosiidui .</p>
  </body>
</document>
