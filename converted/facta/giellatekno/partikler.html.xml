<document xml:lang="sme" id="no_id"><header><title>Partihkkaliid birra</title><genre code="facta"/><author><person firstname="Lene" lastname="Antonsen" sex="f" born="" nationality="NO"/></author><wordcount>301</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><multilingual/><origFileName>http://oahpa.no/sme/gramm/partikler.html</origFileName><parallel_text xml:lang="eng" location="partikler.eng.html"/><parallel_text xml:lang="nob" location="partikler.nob.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Partihkkaliid birra</p>
<list><p type="listitem">Partihkkalat</p>
</list><p xml:lang="smj">Ruovttoluotta grammatihka váldosiidui .</p>
<p type="title">Partihkkalat</p>
<p><em type="italic">Partihkkalat </em>leat sojatmeahttun smávvasánit mat addet juogalágan lassimearkkašumi cealkagii. Muhtun partihkkalat fertejit álo leat nuppi posišuvnnas cealkagis: <em type="italic">go, han, ba, bat </em>. Dáin lea <em type="italic">go </em>dábálaš jearranpartihkal, go fas eará partihkkalat muitalit ahte vuosttaš cealkkalahttu lea dovddus ovdalaččas. <em type="italic">bat </em>geavahuvvo jearaldagain, <em type="italic">han </em>geavahuvvo muitalancealkagiin, go fas <em type="italic">ba </em>adno sihke jearaldagain ja muitalancealkagiin. De lea vel <em type="italic">son </em>, mii geavahuvvo jearaldagain. Dat boahtá álo jearransáni maŋis, nugo partihkal <em type="italic">go </em>dahje jearaldatpronomena maŋis. <em type="italic">son </em>ovdanbuktá imaštallama, dahje dan ahte olmmoš ii vuordde vástádusa. </p>
<list><p type="listitem"><em type="italic">Boahtá 'go' Máret deike? </em></p>
<p type="listitem"><em type="italic">Máret 'bat' boahtá deike? </em></p>
<p type="listitem"><em type="italic">Vuolggán 'ba' dieđusge. </em></p>
<p type="listitem"><em type="italic">Mas 'ba' mun dan dieđášin? </em></p>
<p type="listitem"><em type="italic">Dat 'han' lea boares ášši. </em></p>
<p type="listitem"><em type="italic">Maid 'son' Issát jurddaša? </em></p>
<p type="listitem"><em type="italic">Boahtá go 'son' Máret deike? </em></p>
</list><p>Eará partihkkalat leat omd. <em type="italic">ge </em>, mii geavahuvvo sihke positiiva ja negatiiva nannehussan. <em type="italic">ge </em>geavahuvvo negatiiva nannehussan ovttas biehttalanvearbbain. Positiiva nannehussan lea maid vejolaš geavahit <em type="italic">nai </em>: </p>
<list><p type="listitem"><em type="italic">Mun dovddan su 'ge' ustibiid. </em></p>
<p type="listitem"><em type="italic">Mun 'nai' vulgen fárrui. </em></p>
<p type="listitem"><em type="italic">In dovdda su ustibiid 'ge'. </em></p>
<p type="listitem"><em type="italic">Ii Máret leat hupman 'ge' singuin. </em></p>
</list><p>Muhtun partihkkalat leat iešbirgejeaddji sánit ovttas dainna sániin masa gusket, ja daid galgá álo čállit oktii. Dakkár leksemaid ovdamearkkat leat <em type="italic">dieđusge </em>, <em type="italic">obanassiige </em>, ja <em type="italic">goitge </em>. </p>
<list><p type="listitem"><em type="italic">Máret boahtá 'dieđusge' deike. </em></p>
<p type="listitem"><em type="italic">Son ii boađe deike 'obanassiige'. </em></p>
<p type="listitem"><em type="italic">Son boahtá deike 'goitge'. </em></p>
</list><p>Eará dábálaš partihkkalat leat: <em type="italic">fal, hal, gis/ges, gal, gusto, mis, mat, hás </em>. Golbma ovddemusa sáhttet geavahuvvot sihke jearaldagain ja muitalancealkagiin. <em type="italic">gal, gusto, mis, mat </em>geavahuvvojit muitalancealkagiin, ja <em type="italic">hás </em>ges geavahuvvo hástalusain: </p>
<list><p type="listitem"><em type="italic">Mana 'fal' gahpir haga, 'gal' de beasat galbmot. </em></p>
<p type="listitem"><em type="italic">Máret 'fal' boahtá? </em></p>
<p type="listitem"><em type="italic">Máret 'gal' boahtá. </em></p>
<p type="listitem"><em type="italic">Ii 'hal' dohko goit vuolgge? </em></p>
</list><list><p type="listitem"><em type="italic">Lean veaskku láhppán. Gosa dal 'gis' lean dan bidjan? </em></p>
<p type="listitem"><em type="italic">Duo dat 'gusto' lea ge. </em></p>
<p type="listitem"><em type="italic">Mun ledjen 'mis' gámahildu ala dan luoitilan. </em></p>
<p type="listitem"><em type="italic">Máret fárre Levdnjii, ja Gáren 'gis' fárre Detnui. </em></p>
<p type="listitem"><em type="italic">Áddjá gáddá ahte Jovnna 'mat' joatká boazodoalus. </em></p>
<p type="listitem"><em type="italic">Sirdde 'mat' veaháš dobbelii! </em></p>
<p type="listitem"><em type="italic">'Hás' it duostta njuiket. </em></p>
</list></body></document>
