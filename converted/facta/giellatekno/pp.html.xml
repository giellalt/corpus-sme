<document xml:lang="sme" id="no_id">
  <header>
    <title>Pre- ja postposišuvnnaid birra</title>
    <genre code="facta"/>
    <author>
      <person firstname="Lene" lastname="Antonsen" sex="f" born="" nationality=""/>
    </author>
    <wordcount>1135</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@uit.no"/>
    <multilingual/>
    <origFileName>http://oahpa.no/sme/gramm/pp.html</origFileName>
    <parallel_text xml:lang="eng" location="pp.eng.html"/>
    <parallel_text xml:lang="nob" location="pp.nob.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">Pre- ja postposišuvnnaid birra</p>
    <list>
      <p type="listitem" xml:lang="fin">Pre- ja postposišuvnnat</p>
      <p type="listitem">Báikemearkkašupmi</p>
      <p type="listitem">Áigemearkkašupmi</p>
      <p type="listitem">Eará mearkkašupmi</p>
    </list>
    <p>Ruovttoluotta minigrammatihka váldosiidui .</p>
    <p type="title" xml:lang="fin">Pre- ja postposišuvnnat</p>
    <p>Pre- ja postposišuvnnat leat sánit mat ovttas <em type="italic">nomengihpuiguin </em>(omd. substantiiva dahje pronomen) dahket sierra cealkkalahtu, namalassii <em type="italic">adverbiála </em>. Preposišuvnnat leat nomengihpu ovddabealde, ja postposišuvnnat fas maŋábealde. Preposišuvnna ovdamearka lea <em type="italic">gaskkal </em>, ja postposišuvnna ovdamearka lea ges <em type="italic">haga </em>. Ollu sánit sáhttet leat sihke pre- ja postposišuvdnan, nugo <em type="italic">birra </em>. Nomengihppu masa pre- ja postposišuvnnat gusket lea <em type="italic">genitiiva </em>hámis. </p>
    <list>
      <p type="listitem">
        <em type="italic">Son lea čoahkkimis 'gaskkal' golmma ja viđa. </em>
      </p>
      <p type="listitem">
        <em type="italic">Ale mana olggos gahpira 'haga'! </em>
      </p>
      <p type="listitem">
        <em type="italic">Son bargá 'birra' jándora. </em>
      </p>
      <p type="listitem" xml:lang="nob">
        <em type="italic">Human du 'birra'. </em>
      </p>
    </list>
    <p>Pre- ja postposišuvnnain lea dávjá áige- dahje báikemearkkašupmi. Dain sáhttet maid leat eará abstrákta mearkkašumit. Muhtun pre- ja postposišuvnnain lea sihke áige- ja báikemearkkašupmi ja vel abstrákta mearkkašupmi maid, go fas earáin lea dušše okta mearkkašupmi. <em type="italic">Lusa </em>geavahuvvo dušše báikemearkkašumiin, ja <em type="italic">maŋŋil </em>fas geavahuvvo dušše áigemearkkašumiin. <em type="italic">Mielde </em>geavahuvvo sihke áige- ja báikemearkkašumiin, ja das lea maid abstrákta geavahus. </p>
    <list>
      <p type="listitem">
        <em type="italic">Mun dolvon reaga viesu 'lusa'. </em>
      </p>
      <p type="listitem">
        <em type="italic">Áhkku boahtá 'maŋŋil' juovllaid. </em>
      </p>
      <p type="listitem">
        <em type="italic">Elle váccii bálgá 'mielde' johkagáddái. </em>
      </p>
      <p type="listitem">
        <em type="italic">Dáinna fertet otná beaivvi 'mielde' geargat. </em>
      </p>
      <p type="listitem">
        <em type="italic">Biera ságaid 'mielde' leaba Ánte-guovttos náitaleame. </em>
      </p>
    </list>
    <p type="title">Báikemearkkašupmi</p>
    <p>Báikemearkkašumi sáhttá juohkit golmma sadjái; báikkis, báikái/guvlui dahje mearkkašupmi báikki/saji mielde. Muhtun pre- ja postposišuvnnain lea sierra hápmi juohke mearkkašumi nammii. Báikkis-mearkkašumis lea lokatiivvalaš hápmi, báikái-mearkkašumis lea illatiivvalaš hápmi, go fas mielde-mearkkašumis lea genitiiva hápmi. Ovdamearkan leat postposišuvnnat <em type="italic">gurrii </em>, <em type="italic">guoras </em>ja <em type="italic">guora </em>. </p>
    <list>
      <p type="listitem">
        <em type="italic">Son guđii biilla viesu 'gurrii'. </em>
      </p>
      <p type="listitem">
        <em type="italic">Mánná čohkká eatni 'guoras'. </em>
      </p>
      <p type="listitem">
        <em type="italic">Viesu 'guora' manai bálggis. </em>
      </p>
    </list>
    <p>Eará postposišuvnnain lea dušše okta hápmi, mas sáhttet leat máŋga mearkkašumi. Dalle ferte cealkaga bokte gávnnahit guđemuš mearkkašupmi sánis lea. Sáhttá ovdamearkka dihte geahččat makkár <span type="quote">"deavdaga"</span> vearba gáibida, galgá go das omd. leat mearkkašupmi báikkis vai báikái. Ovdamearkkat leat <em type="italic">gasku </em>ja <em type="italic">vuostá </em>. </p>
    <list>
      <p type="listitem">
        <em type="italic">Mánná velledii 'gasku' láhtti. </em>
      </p>
      <p type="listitem">
        <em type="italic">Mánná veallá 'gasku' láhtti. </em>
      </p>
      <p type="listitem">
        <em type="italic">Son ceggii sabehiid seainni 'vuostá'. </em>
      </p>
      <p type="listitem">
        <em type="italic">Sabehat ceaggájit seainni 'vuostá'. </em>
      </p>
    </list>
    <p>Gávdnojit maid postposišuvnnat main lea dušše okta hápmi ja okta mearkkašupmi. Dakkárat leat ovdamearkka dihte <em type="italic">meattá </em>ja <em type="italic">buohta </em>. Dain lea dušše báikkis-mearkkašupmi. </p>
    <list>
      <p type="listitem">
        <em type="italic">Son vujii min viesu 'meattá'. </em>
      </p>
      <p type="listitem">
        <em type="italic">Sii ásse min 'buohta' máŋga jagi. </em>
      </p>
    </list>
    <p>Vuolábealde logahuvvojit pre-/postposišuvnnat main leat máŋga hámi. Eatnasat dain leat dušše postposišuvnnat. <em type="italic">Bealde/beallái/beale </em>ja <em type="italic">geahčen/geahčái/geaže </em>sáhttet leat preposišuvdnan ovttas attribuhtain. Hárvenaš hámit leat ruođuid siste. </p>
    <p>
      <em type="italic">Postposišuvnnat main leat máŋga hámi </em>
    </p>
    <p>
      <em type="italic">Báikái </em>
    </p>
    <p>
      <em type="italic">Báikkis </em>
    </p>
    <p>
      <em type="italic">Báikki mielde </em>
    </p>
    <p>ala/nala</p>
    <p>alde/nalde</p>
    <p>báldii</p>
    <p>bálddas</p>
    <p>báldda</p>
    <p>beallái</p>
    <p>bealde</p>
    <p>beale</p>
    <p>duohkái</p>
    <p>duohken</p>
    <p>duogi/duoge</p>
    <p>fárrui</p>
    <p>fárus</p>
    <p>gaskii</p>
    <p>gaskkas</p>
    <p>gaskka</p>
    <p>geahčái</p>
    <p>geahčen</p>
    <p>geaže</p>
    <p>gurrii</p>
    <p>guoras</p>
    <p>guora</p>
    <p>lusa</p>
    <p>luhtte</p>
    <p>maŋŋái</p>
    <p>maŋis</p>
    <p xml:lang="est">(maŋil)</p>
    <p>ovdii</p>
    <p>ovddas</p>
    <p>ovddal</p>
    <p>rádjái</p>
    <p>rájes/rájis</p>
    <p xml:lang="smj">ráje</p>
    <p xml:lang="fkv">sisa</p>
    <p xml:lang="nob">siste</p>
    <p>vuollái</p>
    <p>vuolde</p>
    <p xml:lang="smj">vuole/vuoli</p>
    <p>Ovdamearkacealkagat:</p>
    <list>
      <p type="listitem"><em type="italic">Girji lea beavddi 'alde/nalde' </em>. </p>
      <p type="listitem"><em type="italic">Bija girjji beavddi 'ala/nala' </em>. </p>
    </list>
    <list>
      <p type="listitem">
        <em type="italic">Lágideaddjit leat munnje ordnen gohttensaji jur festiválabáikki báldii . </em>
      </p>
      <p type="listitem">
        <em type="italic">Lávddi 'bálddas' ceaggá stuora geađgi. </em>
      </p>
      <p type="listitem">
        <em type="italic">Máze skuvlla 'báldda' golggai ája. </em>
      </p>
    </list>
    <list>
      <p type="listitem">
        <em type="italic">Dan maŋŋá son fárrii ovttas bearrašiinnis rájá nuppe 'beallái'. </em>
      </p>
      <p type="listitem">
        <em type="italic">Norgga dutkit eai beassan dutkat Ruošša 'bealde' 1997:s. </em>
      </p>
      <p type="listitem">
        <em type="italic">Don 'beale' ceakkus váriid ihtet ruoná guolbanat. </em>
      </p>
    </list>
    <list>
      <p type="listitem">
        <em type="italic">Uhcastáloš doapmalii čiehkádit balssa 'duohkái'. </em>
      </p>
      <p type="listitem">
        <em type="italic">Duottar leabbá duoddara 'duohken'. </em>
      </p>
      <p type="listitem">
        <em type="italic">Son njágai muoraid 'duogi'. </em>
      </p>
    </list>
    <list>
      <p type="listitem">
        <em type="italic">Mii leimmet dávjá áhči 'fárus' meahcis. </em>
      </p>
      <p type="listitem">
        <em type="italic">Vuolgge min 'fárrui'! </em>
      </p>
    </list>
    <list>
      <p type="listitem">
        <em type="italic">Čohkket munno 'gaskii'. </em>
      </p>
      <p type="listitem">
        <em type="italic">Min 'gaskkas' leat ollu rievvárat. </em>
      </p>
      <p type="listitem">
        <em type="italic">Son johtá ollu Álttá ja Máze 'gaskka'. </em>
      </p>
    </list>
    <list>
      <p type="listitem">
        <em type="italic">Mii girdit nuppe 'geahčái' máilmmi. </em>
      </p>
      <p type="listitem">
        <em type="italic">Son lea min 'geahčen' fitnan juohke geasi. </em>
      </p>
      <p type="listitem" xml:lang="smj">
        <em type="italic">Iešjávrri meaddil manaimet nuortta 'geaže'. </em>
      </p>
    </list>
    <list>
      <p type="listitem">
        <em type="italic">Go iđit šattai, de manai bárdni gonagasa 'lusa'. </em>
      </p>
      <p type="listitem">
        <em type="italic">Busse vuoddjá suohkanviesu 'luhtte' dii. 08.30. </em>
      </p>
    </list>
    <list>
      <p type="listitem">
        <em type="italic">Son viehkalii mánáid 'maŋŋái'. </em>
      </p>
      <p type="listitem">
        <em type="italic">Son viegai mánáid 'maŋis'. </em>
      </p>
      <p type="listitem">
        <em type="italic">Dasto johten muhtin <span type="quote" xml:lang="smj">«liegga biekka»</span> 'maŋil' Báhcavutnii. </em>
      </p>
    </list>
    <list>
      <p type="listitem">
        <em type="italic">Ja go leaska manai speadjala 'ovdii', de oinnii ahte lei nuorasnuvvan. </em>
      </p>
      <p type="listitem">
        <em type="italic">Mánát dollet gieđaid beljiid 'ovddas'. </em>
      </p>
      <p type="listitem">
        <em type="italic">Rieban boahtá sudno 'ovddal' ja ánuha láibbi. </em>
      </p>
    </list>
    <list>
      <p type="listitem">
        <em type="italic">Gollešaldi galgá ollit mu dálu 'rájes' gitta gonagasdálu 'rádjái'. </em>
      </p>
      <p type="listitem">
        <em type="italic">Su nubbi juolgi lei čuhppojuvvon juolgeruohttasa 'ráje'. </em>
      </p>
    </list>
    <list>
      <p type="listitem">
        <em type="italic">Son bidjalii reivve girjji 'sisa'. </em>
      </p>
      <p type="listitem">
        <em type="italic">Girjji 'siste' gávdnui reive. </em>
      </p>
    </list>
    <list>
      <p type="listitem">
        <em type="italic">Bussá lea beavddi 'vuolde'. </em>
      </p>
      <p type="listitem">
        <em type="italic">Bussá manai beavddi 'vuollái'. </em>
      </p>
      <p type="listitem">
        <em type="italic">Son suonjai loavdaga 'vuoli' olggos. </em>
      </p>
    </list>
    <p>Postposišuvnnat <em type="italic">bealde/beallái/beale </em>ja <em type="italic">geahčen/geahčái/geaže </em>sáhttet ovttastuvvot eará sániiguin, ja de šaddet ođđa pre-/postposišuvnnat, nugo <em type="italic">bajábealde, vuolábealde, maŋábealde, ovddageahčen, duogábealde </em>. Postposišuvnnaid sáhttá maid ovttastit almmiguovlluiguin, omd. <em type="italic">lulábealde, lulágeahčen </em>. </p>
    <list>
      <p type="listitem">
        <em type="italic">Min viessu lea luotta 'bajábealde'. </em>
      </p>
      <p type="listitem">
        <em type="italic">Eat biso 'bajágeahčen' tabealla dán jagi. </em>
      </p>
    </list>
    <list>
      <p type="listitem">
        <em type="italic">Mii rahčat 'vuolágeahčen' tabealla dán jagi. </em>
      </p>
      <p type="listitem">
        <em type="italic">Mii oakkuimet goržži 'vuolábealde'. </em>
      </p>
    </list>
    <list>
      <p type="listitem">
        <em type="italic">Lean čállán iežan telefonnummára girjji 'duogábeallái'. </em>
      </p>
      <p type="listitem">
        <em type="italic">Norgga rájiid 'siskkobealde' galgá čuovvut Norgga lágaid. </em>
      </p>
    </list>
    <list>
      <p type="listitem">
        <em type="italic">Sii ceggejedje lávuid 'davábeallái' márkana. </em>
      </p>
      <p type="listitem">
        <em type="italic">Sii ceggejedje lávuid márkana 'davágeahčai'. </em>
      </p>
    </list>
    <list>
      <p type="listitem">
        <em type="italic">Moala 'ovddabealde' čuožžu moallafákta. </em>
      </p>
      <p type="listitem">
        <em type="italic">Eanas gálvu lei fatnasa 'ovddageahčen'. </em>
      </p>
    </list>
    <p>Eará pre- ja postposišuvnnat main lea báikemearkkašupmi leat <em type="italic">badjel, birra, bokte, čađa, guovdu, lahka, meaddel, miehtá, njeaiga/njeaigga, rastá </em>. </p>
    <list>
      <p type="listitem">
        <em type="italic">Rohttejin ránu oaivvi 'badjel' vai oaččun nahkáriid. </em>
      </p>
      <p type="listitem">
        <em type="italic">Mánát vihke viesu 'birra'. </em>
      </p>
      <p type="listitem">
        <em type="italic">Easka Máze 'bokte' dovden ahte liegganišgođii biila. </em>
      </p>
      <p type="listitem">
        <em type="italic">Vázzen gili 'čađa'. </em>
      </p>
      <p type="listitem">
        <em type="italic">Mánná lei nohkkan 'guovdu' láhtti. </em>
      </p>
      <p type="listitem">
        <em type="italic">Son orui rámbuvrraid 'lahka'. </em>
      </p>
      <p type="listitem">
        <em type="italic">Sii vihke min 'meaddel'. </em>
      </p>
      <p type="listitem">
        <em type="italic">Son lea dovddus 'miehtá' Norgga. </em>
      </p>
      <p type="listitem">
        <em type="italic">Olmmái vujii muora 'njeaiga/njeaigga'. </em>
      </p>
      <p type="listitem">
        <em type="italic">Ii lean dilli gállit 'rastá' joga. </em>
      </p>
    </list>
    <p type="title">Áigemearkkašupmi</p>
    <p>Dábálaš pre- ja postposišuvnnat main lea áigemearkkašupmi leat ovdamearkka dihte <em type="italic">ovdal </em>ja <em type="italic">maŋŋil/maŋŋá </em>. Preposišuvdnan sániin lea dábálaš mearkkašupmi, muhto go geavahuvvojit postposišuvdnan, dalle lea mearkkašupmi <span type="quote">"dakka maŋŋel"</span> dahje <span type="quote">"juste ovdal"</span>. Dán guovtti sánis ii leat báikemearkkašupmi. Eará pre- ja postposišuvnnat main lea dušše áigemearkkašupmi leat <em type="italic">bále </em>ja <em type="italic">gaskan </em>. </p>
    <list>
      <p type="listitem">
        <em type="italic">Eat dáidde 'ovdal' juovllaid gal fárret. </em>
      </p>
      <p type="listitem">
        <em type="italic">Sii eai astta fárret juovllaid 'ovdal'. </em>
      </p>
      <p type="listitem">
        <em type="italic">Háliidan diehtit movt sudnuin manai dáhpáhusa 'maŋŋel/maŋŋá'. </em>
      </p>
      <p type="listitem">
        <em type="italic">Eadneolmmoš muitala morraša birra logi jagi 'maŋŋel/maŋŋá' dáhpáhusa. </em>
      </p>
      <p type="listitem">
        <em type="italic">Mun berren geargat čuovgga 'bále' muorragurpmiin dáluid lusa. </em>
      </p>
      <p type="listitem">
        <em type="italic">Ferten gávppis finihit dan 'bále' go lea mánnábiigá. </em>
      </p>
      <p type="listitem">
        <em type="italic">Son jugaskii 'gaskan' bargguid. </em>
      </p>
    </list>
    <p>Ollu pre-/postposišuvnnat main lea báikemearkkašupmi, sáhttet maid geavahuvvot áigemearkkašumiin. Ovdamearkkat:</p>
    <list>
      <p type="listitem">
        <em type="italic">Báhppa lea 'badjel' čieža jagi orron Leavnnjas. </em>
      </p>
      <p type="listitem">
        <em type="italic">Heandarat orru mearragáttis 'birra' jagi. </em>
      </p>
      <p type="listitem">
        <em type="italic">Áiggiid 'čađa' rievddai servodat bivdoservodagas otná ruhtaservodahkii. </em>
      </p>
      <p type="listitem">
        <em type="italic">Mus lea oahpahus 'gaskkal' ovtta ja golmma. </em>
      </p>
      <p type="listitem">
        <em type="italic">Mánná oađđá 'gasku' beaivvi. </em>
      </p>
    </list>
    <list>
      <p type="listitem">
        <em type="italic">Vahku 'geahčái' galggan gápmagiid goarrut. </em>
      </p>
      <p type="listitem">
        <em type="italic">Vahku 'geahčen' galggan gápmagiid goarrut. </em>
      </p>
      <p type="listitem">
        <em type="italic">Goarrugoađán fas vahku 'geažes'. </em>
      </p>
    </list>
    <list>
      <p type="listitem">
        <em type="italic">Uhcimus mánáid atne 'miehtá' dálvvi assás biktasiid siste. </em>
      </p>
      <p type="listitem">
        <em type="italic">Girjerájus rahppojuvvo diibmu ovccis ja lea rabas gitta čieža 'rádjái' eahkes. </em>
      </p>
      <p type="listitem">
        <em type="italic">Joavku čuojahii ovttas 1978 'rájes' gitta 1983 'rádjái'. </em>
      </p>
    </list>
    <p type="title">Eará mearkkašupmi</p>
    <p>Ollu dábálaš pre- ja postposišuvnnain ii leat áige- iige báikemearkkašupmi, nugo <em type="italic">haga </em>. Eará ovdamearkkat leat buohtastahtti postposišuvnnat <em type="italic">dáfus, ektui, hárrái </em>, ja postposišuvnnat <em type="italic">dihte, geažil, várás, váste, vuođul </em>. </p>
    <list>
      <p type="listitem">
        <em type="italic">Dán áigge ii birge ruđa 'haga' šat. </em>
      </p>
      <p type="listitem">
        <em type="italic">Skuvllas lea sámegiela 'dáfus' hirbmat stuora ovddasvástádus. </em>
      </p>
      <p type="listitem">
        <em type="italic">Muhto nuppe 'dáfus' váilot sámegielat oahpaheaddjit. </em>
      </p>
      <p type="listitem">
        <em type="italic">Ovddit Sámedikki 'ektui' lea dálá Sámedikkis buoret sámegielgeavaheapmi. </em>
      </p>
      <p type="listitem">
        <em type="italic">Min bellodagas lea čielga politihkalaš oaidnu sámi rivttiid 'hárrái'. </em>
      </p>
    </list>
    <list>
      <p type="listitem">
        <em type="italic">Huksenbargguid 'dihte' son lei šaddan bargat guhkes beivviid. </em>
      </p>
      <p type="listitem">
        <em type="italic">Sus leat ollu golut, ovdamearkka 'dihte' viessoloatna ja biilaloatna. </em>
      </p>
      <p type="listitem">
        <em type="italic">Son logai iežas šaddan eallinagi gillát duon dáhpáhusa 'geažil'. </em>
      </p>
      <p type="listitem">
        <em type="italic">Son lei ferten váldit loana maiddái biilla oastima 'várás'. </em>
      </p>
      <p type="listitem">
        <em type="italic">Olbmot ráhkkanedje geasi 'várás'. </em>
      </p>
      <p type="listitem">
        <em type="italic">Eatnamat leat várrejuvvon eanandoalu 'váste'. </em>
      </p>
      <p type="listitem">
        <em type="italic">Seamma vahkkoloahpa leat maiddái eahketkonsearttat buohkaid 'váste' geat dain beroštit. </em>
      </p>
      <p type="listitem">
        <em type="italic">Ii sáhte márkanságaid 'vuođul' bargat áššiiguin. </em>
      </p>
    </list>
    <p>Ollu pre- ja postposišuvnnain main lea áige- ja báikemearkkašupmi, lea maiddái abstrákta mearkkašupmi.</p>
    <list>
      <p type="listitem">
        <em type="italic">Nieiddažat diggojedje dohkká 'alde/nalde'. </em>
      </p>
      <p type="listitem">
        <em type="italic">Go boađán fas searaid 'ala/nala', de joatkkán bargguin. </em>
      </p>
      <p type="listitem">
        <em type="italic">Ášši lea beaggán media 'bokte'. </em>
      </p>
      <p type="listitem">
        <em type="italic">Jus livččii mu 'duohken', de giddešin rájáid. </em>
      </p>
      <p type="listitem">
        <em type="italic">Doppe maid leat čuđiid 'mielde' loddenálit. </em>
      </p>
      <p type="listitem">
        <em type="italic">Boaresbárdni lávii eatni 'ovddas' gálgat earániid márkanis. </em>
      </p>
      <p type="listitem">
        <em type="italic">Moattis dagahit máŋgasa 'ovdii'. </em>
      </p>
      <p type="listitem">
        <em type="italic">Mii eliimet garra stivrra 'vuolde'. </em>
      </p>
      <p type="listitem">
        <em type="italic">Doavttir gárttai sága 'vuollái'. </em>
      </p>
      <p type="listitem">
        <em type="italic">Áirasat jienastedje árvalusa 'vuostá'. </em>
      </p>
      <p type="listitem">
        <em type="italic">Garra biekkat leat mearkan ahte lea manname dálvvi 'vuostá'. </em>
      </p>
    </list>
  </body>
</document>
