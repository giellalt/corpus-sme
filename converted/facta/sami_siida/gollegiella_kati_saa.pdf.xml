<document xml:lang="sme" id="no_id"><header><title/><genre code="facta"/><author><unknown/></author><year>2008</year><wordcount>579</wordcount><conversion_status type="standard"/><availability><license type="standard"/></availability><multilingual/><origFileName>http://www.samisiida.org/govat/doc/gollegiella_kati_saa.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p><em type="bold">Gollegiella – bálkkašumi vuoiti Sámi Siida </em></p>
<p><em type="bold">Kati Eriksen ságadoalli </em></p>
<p>Gollegiella mielvuoiti Henrik Barruk, sámedikkiid ságadoallit, ministarat, buorit olbmot</p>
<p>Sámi Siidda dálá jođiheaddjin lea munnje stuorra gudni boahtit deikke váldit vuostá Gollegiela bálkkašumi. Mun illá luhtten iežan bealljái go gullen ahte mii leat vuoitán dán bálkkašumi ja oažžut dasa gullevaš gutni. Muhto bággu lei jáhkkigoahtit go gullen ahte árvvoštallanlávdegotti mielas Sámi Siida lea dán bálkkašumi árvosaš. Mun dovden sihke ilu ja vuollegašvuođa dallego gullen dáid illuságaid ja mus leat seammá dovddut dál. Illudan dannego min bargu adnojuvvo ná erenoamáš árvvus. Vuollegašvuohta dannego dieđán ahte miehtá Sámi barget ollugat juste seammá ulbmiliid ovddas go mii. Nannet ja ovddidit sámegiela ja eandalit sirdit sámegiela boahtte buolvvaide – iežamet mánáide ja nuoraide. Mun dovddan maid vuollegašvuođa dannego mun lean jođihan Sámi Siidda dušše maŋimuš jagi. Gollegiela bálkkašumi gudni lea dáid olbmuid ánsu geat leat vuostebiekkas rahčan sámegiela ovddidemiin ovdal min Ohcejoga gielddas, ja midjiide gállán luottaid obbasis. Mun giittán sin erenoamáš váimmolaččat dan buori barggu ovddas, mii lea addán midjiide Gollegiela bálkkašumi. Sámi Siidda doaibmagiellan lea álo leamaš sámegiella. Min kulturdoalut, kurssat, čoahkkimat ja mánáid ja nuoraid doaimmat lágiduvvojit sámegillii. Dasa leat guokte siva. Vuosttažettiin ahte sámegiella lea min iežamet giella. Duođaid gollegiella maid mii háliidit geavahit nu olu go vejolaš. Nubbi sivva lea ahte servodagas muđui leat uhccán giellašiljut gos sámegiella lea váldogiellan. Danne leat ieža dovdan ja jáhkkán ahte lea dárbu min doaimmaide. Mun in áiggo logahallat maid Sámi Siida lea bargan 1970-logu rájes, muhto háliidan namuhastit mottiin sániin mannan vahkuloahpa birra vaikko ii leat áibbas dábálaš vahkuloahppa. Dalle lágideimmet iežamet jahkásaš Skábmadoaluid ja dat addá buori gova searvvi dálá viidodagas. Nuoraid rockemusihkka bándileaira ja konsearta, árbevirolaš meahcegáhkkuid láibunkursa ja áhččiidbeaivve gumpposmállásat seammá vahkuloahpa čájeha mo mii geahččalit čatnat ođđa áiggi ja árbevieruid oktii ja oktanaga ovddidit sihke sámegiela ja –kultuvrra. Vaikko min doalut leat sámegillii, dahje várra juste dannego leat sámegillii, de dat leat maid deaivvadanbáiki earáide go Ohcejoga sápmelaččaide. Ollu suopmelaččat servet daid doaluide, muhtimat vai sii ohppet sámegiela buorebut ja máŋgasat dannego sii leat lunddolaš oassin Ohcejoga sámegielat birrasis. Maiddái min Norgga beale gránnjat servet viššalit min doaluide sihke ávvudoaluide dego Skábmadoaluide ja dallego mii ovttas lágidit valástallan- ja kulturdoaimmaid sámegielat mánáide ja nuoraide. Dát nanne sámegiela, riggodahttá Ohcejoga servodaga ja dahká dan guovddáš Sámi báikin, iige dušše Suoma boaittobeale gieldan ja EU davimus čuokkisin. Fálaldagat mánáide ja nuoraide leatge leamaš min váibmoášši maŋimuš jagiid. Ohcejoga gielda lea kriisagielda mas lea erenoamáš fuones ruhtadilli. Ii mihkkege dahkkojuvvo jos ii leat lágas mearriduvvon ahte gielda galgá dahkat dan. Seammás lea nu ahte jos lágas ii dáhkiduvvo sámegielat fálaldat, de fálaldat lea dušše suomagillii. Nu leat maid gieldda astoáigefálaldagat mánáide ja nuoraide. Jos gielda fálašii maidege, de lea fálaldat dušše suomagillii, beroškeahttá das ahte sullii 75 proseantta gieldda mánáin ja nuorain máhttet sámegiela, ja vuollel 8-jahkásaš mánáin lagabui 20 proseantta eai máhte suomagielage. Sáhttá jearrat leago gieldda fálaldat sámegielat mánáide ja nuoraide dušše ruhtaseahkas gitta, vai čájeha go váilevaš beroštumi sámegielas? Orru goitge leamen nu ahte ferte várrejuvvot sierra ruhtadeapmi sámegielat doaimmaide jos dat galget šaddat duohtan. Dat ii guoskka dušše mánáid- ja nuoraiddoaimmaide, muhto eará gildii gullevaš doaimmaide degomat sosiála- ja dearvvašvuođa suorgái mas Sámi Siida oaidná stuorra čoavddekeahtes hástalusaid iežamet gielddas. Gollegiella bálkkašupmi movttiidahttá min joatkit dáid doaimmaiguin maid mii leat álo bargan, ja dat addá midjiide searaid bargagoahtit ođđa hástalusaiguin mat Ohcejoga servodagas leat. Dáid sániiguin mun giittán olbmuid ovdal min, Gollegiela árvvoštallanlávdegotti, Sámedikkiid ságadoalliid ja Sámeáššiid ovddasvástideaddji ministariid dán ilus ja gutnis maid lehpet addán midjiide.</p>
</body></document>
