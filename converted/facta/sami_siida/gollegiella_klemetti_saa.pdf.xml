<document xml:lang="sme" id="no_id"><header><title/><genre code="facta"/><author><unknown/></author><year>2008</year><wordcount>345</wordcount><conversion_status type="standard"/><availability><license type="standard"/></availability><multilingual/><origFileName>http://www.samisiida.org/govat/doc/gollegiella_klemetti_saa.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p xml:lang="koi">18.04.2008</p>
<p>Juvvá Lemet – Klemetti Näkkäläjärvi www.samediggi.fi</p>
<p xml:lang="fin">Ságadoalli – Puheenjohtaja</p>
<p xml:lang="fin">Saamelaiskäräjät</p>
<p xml:lang="est">Tel: +358505242109</p>
<p xml:lang="olo">Skierri Peuratie 15</p>
<p>Gudnejahtton vuoigatvuohtaministtar Tuija Brax, bargo- ja intgrašuvdnaministtar Dag terje Ander-sen, eanandoalloministtar Eskil Erlandsson, Ruoŧa sámedikki presideanta Lars Ander Baer, Norgga sámedikki presideanta Egil Olli ja Gollegiella-bálkkašumi oažžuguovttos,</p>
<p>Gollegiella-bálkkašupmi lea dehálaš árbevierru, man symbolalaš mearkkašupmi sámegiela ovddideapmái ja sámi álbmoga oktilašvuhtii lea stuoris. Lea dehálaš, ahte sáhttit doarjut ja addit dovddastusa giela ovddideapmái sámi servoša siste. Dákkár dovddastusat leat ein deháleabbo doarjagat sámegiela ovddidanviggamušain. Gollegiella-bálkkašumi árbevierru galgá joatkahuvvat ja livččii dehálaš, ahte sáhtáleimmet gárgehit maid sámi kultuvrra ovddideami várás seammalágán bálkkašupmevuogádaga. Dán jagi Gollegiella-bálkkašumiid oažžuin leat loktejuvvon hui bures ovdan álbmotservoša bargan bargu sámegiela buorrin. Vaikko sápmelaččain leat iežas álbmo válljen orgánat, sámedikkit, nu mii dárbbahit aktiivvalaš riikkavuložiid ja servviid sámegiela sajádaga buorideami várás. Aktiivvalaš álbmotsearvvis dego Sámi Siiddas lea mearkkašahtti váikkuhus doaibmaguovllustis ovdamearkan ja sámi vuoigatvuođaid gáibideaddjin. Sámi Siida lea bargguinis ráhkadan lunddolaš giellageavahandiliid sápmelaččaid árgábeaivvi oassin Ohcejoga gielddas. Aiddo árgabeaivvi giellageavahandiliid lasiheapmi ja lunddolaš sámegiela geavahanbirrasa luovvan dorjot sámegiela seailuma ja ovdáneami. Dán dilálašvuođas dajalin mielalis, ahte Sámi Siidda áŋgiruššan bargu livččii meaddel ja ahte sámegiela sajádat livččii dakkár dilis ahte servviid doarjaga ja ovddidanbarggu ii šat dárbbat, muhto dilli ii leat dákkár. Sámegiela ovddideami ja beroštumiid barráigeahču mii dárbbahit aivve liikká olu go ovdalnai. Earenoamážit dárbbahit servviid čujuhit vigiid sámi giellalága olláhuvvamis ja gáibidit vuoigatvuođaideamet olláhuvvama. Mu sávaldat lea, ahte dát bálkkašupmi movttidahttá Sámi Siidda joatkit ein áŋgireappot sámegiela ja dan geavahusa ovddideami Ohcejoga gielddas. Nubbi Gollegiella-bálkkašumi oažžu Henrik Barruk lea bargguinis ovdamearkan midjiide buohkaide. Son lea leamaš ábas, áŋgir ja vuollánmeahttun ubmisámegiela ovddideaddji ja oahpaheaddji Ruoŧas juo guoktelogi jagi. Dán barggu son lea bargan vuollegašvuođain iige lea bajidan iežas earáid bajábeallái. Ubmisámegiella lea okta hui uhkivuloš gielain sámegiela giellabearrašis. Giela boahtteáigi lea hui guhkás Barruka sullasaš bálggesčulliid duohken. Giela gádjun ja ovddideaddjin bargan ii leat álkes bargu ja birastahtti servodaga deaddagat sáhttet áŧestit luohpat giellagádjunbarggus. Henrik Barruka guhkesáiggebargu lea čujuhus maid su vuoiŋŋalaš givrodagas. Sámegielat dárbbahit dákkár oppasgálliid ein eanet ja sávan ahte Henrik Barruka addin ovdamearka movttiidahttá maid nuorat sápmelašbuolvva ovddidit sámegiela ja sámi kultuvrra.</p>
</body></document>
