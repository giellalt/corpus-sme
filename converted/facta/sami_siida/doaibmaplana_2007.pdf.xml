<document xml:lang="sme" id="no_id"><header><title/><genre code="facta"/><author><unknown/></author><year>2007</year><wordcount>778</wordcount><conversion_status type="standard"/><availability><license type="standard"/></availability><multilingual/><origFileName>http://www.samisiida.org/govat/doc/doaibmaplana_2007.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p>      <em type="italic">doaibmaplana2007.rtf </em></p>
<p>Sámi Siida rs.</p>
<p xml:lang="nob">   <em type="bold">SÁMI  SIIDDA DOAIBMAPLÁNA   2007 </em></p>
<p><em type="bold">1.Oppalohkái </em></p>
<p>Sámi Siida joatká Ohcejoga guovllu sámiid sosiálalaš, vuoigatvuođalaš,  kultuvralaš ja almmolaš ekonomálaš  vuoigatvuođaid  ovddidanbarggu nugo njuolggadusat geatnegahttet. Maiddái oktasašbargu rastá riikkaid rájá gullá searvvi bargui. Dáid ulbmiliid ollašuhttimii searvi  ordne sierralagan doaluid ja deaivvademiid, fuolaha sohkabuolvvaid oktavuođain  ja ordne doaimmaid mánáide ja nuoraide.</p>
<p>Čearddalaš iešdovddu olis searvi ordne álbmotbeaivvi doaluid ovttas Sirpmá giliservviin. Jagis 2007 lea Sámi Siidda vuorru lágidit álbmotbeaidoaluid Ohcejogas. Searvi addá cealkámušaid áiggeguovdilis áššiin ja joatká servviid oktasašbarggu ovddidemiin.</p>
<p>Jahkečoahkkima dohkkehan doaibmaplána  áigumušaid  ollašuhttin doibmet vuostas sajis searvvi stivra, čálli ja ruhtadoalli.</p>
<p><em type="bold">1.1. Sámeguovllu ovttasbargu </em></p>
<p>Sámi Siida váldá oasi Suoma sámiid guovddášsearvvi bargui áktiivvalaččat. Dát sáhttá dahkkot omd. álgagiid dahkamiin  ja oassálastimiin čoahkkimiidda ja eará doaluide.</p>
<p>Ohcejoga sámesearvi Sámi Siida lea lahka Sirpmá valástallansearvvi, Badje-Deanu Siidda, Deatnogátti sámesearvvi,  Deanu sámiid searvvi ja Sirpmá gilisearvvi. Dáidda ja vejolaš eará servviide  dollo jievddalaš oktavuohta ja fievrriduvvojit oktasaš doaimmat. Ee. Deanu lávvaáššit gáibidit ovttasbarggu rastá rájá. Dán ovttasbarggu álkidahttima várás searvvis doibmet ruoktosiiddut man bokte lea álkkit juohkit dieđuid dáhpáhusaid ja áigeguovdilis áššiid birra ja doallat oktavuođaid.</p>
<p>Sámiid álbmotbeaivi 6.2.2007 ordnejuvvo ovttas Sirpmá valáštallanservviin ja Sirpmá vánhenráđiin Ohcejogas. Sámi Siida lea juo álbmotbeaivvi ásaheami rájes ordnen ávvodoaluid ja dat leat sajáiduvvan bures maiddái hámi dáfos guvlui. Beaivái gullet kulturprográmma (mánáid juoigan/lávlun, juoigan ja eará kulturprográmma), ávvusáhka ja sámi mállásat. Ohcejoga ja Sirpmá álbmotbeaidoalut leat šaddan Deatnoleagi olbmuid lunddolaš deaivvadanbáikin. Searvi lea lágidan doaluid ovttas Sirpmá giliservviin ja vuoruid mielde ordnejuvvon Ohcejotnjálmmes ja Sirpmás. Jagis 2007 lea Sámi Siidda vuorru váldit bádjelasas doaluid  praktihkalaš lágideami. Doalut lágiduvvojuvvojit 6.2.2007 diibmu 18.30 rájis.</p>
<p xml:lang="smj"><em type="bold">1.2. Valástallan </em></p>
<p>Searvi joatká sálevuoruid doallama ja ordne lahttuidasas valáštallanbottuid ee, dolgespábbáspealuid. Dán ulbmilin lea álššaid dikšuma lassin lea lahttuidis sosialaš oktavuođaid nannen. Dát ordnejuvvojit vejolašvuođaid mielde maid ránnjáservviin ovttas. Sámegilvvuide searvi oassálastá dárbbu ja vejolašvuođa mielde.</p>
<p><em type="bold">1.3. Sohkabuolvvaid oktavuohta </em></p>
<p>Searvvi  doaibmaulbmilin leamaš juo guhká čátnat sohkabuolvvaid oktii. Jagi 2007 buot doaimmain geahččaluvvo ovddidit sohkabuolvvaid oktavuohta ja árbevirolaš máhtuid ja dieđuid sirdašuvvan buolvvas nubbái.</p>
<p><em type="bold">1.4. Ruoktosiiddut </em></p>
<p>Searvi lea rahkadahttán ruoktosiidduid internehttii (www.samisiida.org) jagis 2005. Diehtojuohkin lea álkkimus ja beaktil interneahta bokte. Siidduin muitaluvvo searvvi doaimmaid birra ja sáhttá almmustahttit cealkámušaid, beavdegirjjiid ja doaibmaplánaid. Daid bokte sáhttá maiddái gulahallat lahttuiguin ja eará servviiguin ja almmustahttit eará lagaš servviid almmuhusaid sin dahpahusaid birra. Ruoktosiidduid sáhttá geavahit ávkin servviid gaskašas gulahallama buorideamis. Siidduid bokte sáhttá maid alggahit Ohcejoga sápmelaččaide guoski ođđasiid buvttadeami  ja vejolaččat web-áviisa almmustahttima. Ruoktosiiddut beivejuvvojit vahkkosaččat.</p>
<p><em type="bold">1.5.Ealáhusaid ovddideapmi </em></p>
<p>Searvi joatká ealáhusáššiid ovddideami. Dát dahkko maiddái ovttas eará servviiguin ja berošteaddjiiguin. Searvi čuovvu jođus leahkki lávva- ja eará servodatplánemii guoski gažaldagaid aktiivalaččat ja geahččala váikkuhit dáidda. Ordnejuvvo dárbbu mielde oktasaš deaivvadeapmi lagaš guovllu servviiguin.</p>
<p>Dán doaimma vuollái gullá maiddái goahtefidnu, man ulbmilin lea kártet goahtesajiid ja movttidahttit olbmuid daid árbevirolaš geavaheapmái. Dát guoskkaha báikkálaš olbmuid eanageavaheapmái. Searvi bargá ovttas ee. gielddain ja earáiguin dán áššis.</p>
<p><em type="bold">1.6 Vuoigatvuođain fuolaheapmi </em></p>
<p>Vuoigatvuođain ja boahttevuođas fuolaheapmi, man várás stivra ásaha dárbbu mielde bargojoavku. Searvi váldá gergosit beali omd. čállosiid bokte dáidda áššiide.</p>
<p><em type="bold">1.7 Viidásut oahpahusa ožžodeapmi Ohcejohkii. </em></p>
<p>Searvi geahččala searaid mielde bargat dan ovdii ahte Ohcejohkii nanosmuvašii sámeoahpahusa dilli,  omd sámelogahaga sajádat buorrána ja rádjaskuvla ollašuvvá.</p>
<p><em type="bold">1.8 Sámegiela ja –kultuvrra ovddideapmi </em>Searvi juohká sámegielat skuvlalaččaide stipeanttaid sin movttidahttiimii geavahit aktiivalaččat sámegiela ja váldit lasi oahpu. Searvi lasiha diđolašvuođa sámi dološ jáhku birra omd. sildedoaluid lágideami bokte. </p>
<p>Dasa lassin searvi ásaha sierra giellabargojoavkku guovllu gielladiliin fuolaheami várás. - Giella- ja kultursiidda oččodeapmi ohpit.</p>
<p><em type="bold">1.9. Hálddahus- ja diehtojuohkindoaimmat </em></p>
<p>Stivrračoahkkimat, jahkečoahkkin, almmolaš háleštallamat, deaivvadeamit, ovddasteamit, oassálastin servodatdoaimmaide ja deaivvademiide, čoahkkimiidda jdd. Oktasašbargu eará servviid doaimmain  ja eará servodatdoaibmiiguin. Oktavuođaid doallan (telefon, boasta, kopiat, e-boasttat jdd).</p>
<p><em type="bold">2. Sierra prošeavttat </em></p>
<p><em type="bold">2.1.</em> <em type="bold">Meahccemátki –prošeakta </em></p>
<p>Ulbmilin lea oahpasmuvvat Ohcejoga Njuohgárgo –guovllu historjai ja dán guovllu dološ eallima birrasii, báikenamahusaidda, guovllu geavaheapmai ja bálvvosbáikái ja guovllu boahtteáiggi áitagiidda (ee. ruvkedoaibma). Logaldallama Njuohgárgos doalla dán guovllu, historjjá ja luonddu dovdi ássedovdi, guhte diehtá sihke dološ badjedilis ja bálvvosbáikkiin. Njuohgárgo bigálusgárddi lusa vázzojuvvo Njuorggán geainnus Jeagelveagi bokte ja gálvvut fievrriduvvojit Njallavári traktorgeainnu bokte, sáhttu dingojuvvo meahccejohtima áššedovdis. Oasseváldiide ordnejuvvo biilasáhttu Jeagelveadjái ja ruovttoluotta. Njuohgárgos idjadeapmi lea badjeolbmuid stobuin. Oassálastiidda fállojuvvo liegga borramuš goappat beaivve Njuohgárgos. Mátkái váldojuvvojit eanemustá 20 oasseváldi. Meahccemátki dahkkojuvvo mihcemaraid 2007 sulaid dahje lupmenáiggi maŋŋá. Dán prošeavttas ávkkástallojit jagis 2005 čađahuvvon  <span type="quote" xml:lang="smn">"Meahccemátki ja video"</span>  –prošeavtta oalle buorit vásáhusat. Dát plána lea sirdojuvvon ovddit jagi doaibmaplánas mii ii ollašuvvan ovddit jagis ekonomalaš ja olmmošlas sivaid dihte.</p>
<p><em type="bold">2.2. Sámebiktasiin garvodeapmi </em></p>
<p>Sámi Siida lea buvttadan guokte oanehisfilmma, ovtta sámi dálvebiktasiid ja ovtta sámi geassebiktasiid birra. Dálvebivttasfilbma <span type="quote">“Dálvemáilmmi bivut”</span> čájehuvvo Anáris skapmadoaluin algojagis 2007. Searvi rahkadahttá DVD-skearruide olggožiid ja juohka dastto daid sámeguovllu girjerajuide ja skuvllaide. Ovtta oasi dain searvi bidjá vuovdimassii.</p>
<p><em type="bold">2.3. Deanumánáid oktasaš doaibma </em></p>
<p>Searvi lágida Deatnoleagi mánáide oktasaš riidenbeaivvi ja dasa lassin mánáide oktasaš buđaldanbeaivvi, man ulbmilin lea ráhkadit ođđa sámegielat spealuid.</p>
</body></document>