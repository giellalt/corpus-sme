<document xml:lang="sme" id="no_id"><header><title/><genre code="facta"/><author><unknown/></author><year>2008</year><wordcount>383</wordcount><conversion_status type="standard"/><availability><license type="standard"/></availability><multilingual/><origFileName>http://www.samisiida.org/govat/doc/gollegiella_2008_brax_sa.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p><em type="bold">DAVVIRIIKKALAŠ SÁMEGIELA GIELLABÁLKKAŠUPMI – GOLLEGIELLA 2008 Bálkkašumi juohkindilálašvuohta 12.11.2008 Vuoigatvuohtaministtar Tuija Brax </em>Buorit kollegat, sámedikki ságajođiheaddjit, giellabálkkašumi oažžut, árvvoštallankomitea ságajođiheaddji ja buorit guossit ! Sámeáššiid oktiiheiveheamis Suomas vástideaddji ministaran mus lea illu sávvat din váimmolaččat leat buresboahtán Davviriikkalaš sámegiela giellabálkkašumi – Gollegiela – juohkindilálašvuhtii. Erenomážit mus lea illu sávvat buresboahtima dán jagi bálkkašumi oažžuide ja árvvoštallankomitea ságajođiheaddjái. Davviriikkalaš sámegiela giellabálkkašupmi - Gollegiella - juhkko dál goalmmát geardde. Bálkkašumi dárkkuhussan lea bealistis bargat dovddusin Norggas, Ruoŧas, Suomas ja Ruoššas geavahuvvon sámegiela ovddideami ja seailluheami buorrin dahkkon barggu. Bálkkašumi sáhttá mieđihit ovttaskas olbmuide dahje servošiidda, geat leat ánssolaččat bargan sámegiela ovddideami ja seailluheami buorrin. Buot golmma davviriikkas lea dán áigge sámegiela geavaheami guoskevaš láhkaásaheapmi. Láhkaásaheapmi ii goittotge reahke sámegiela doallamii eallin ja eallingelbbolažžan, muhto dán eallingelbbolašvuođa vuođđu lea eará sajis. Dat lea daid olbmuin ja servošiin, geat leat oaidnán iežaset sámegiela mearkkašumi nu kultuvrra iešlági ovdanboahtimin go sápmelaš kulturárbbi sirdima gaskoapmin buolvvas nubbái. Dat lea maiddái daid olbmuin ja servošiin, geat leat doaibman duohta váimmuin iežaset sámegiela ealáskahttima, seailluheami ja ovddideami beales. Erenomáš dehalaš dát bargu lea dalle, go dat čuohcá smávva ja áitatvuloš sámegielaide, mat muđui känske leat áitatvuolde jávkamin ollásit. Maiddái ulbmildiđolaš bargu sámegiela geavaheami buorrin gullá daid doaimmaide, maiguin giela sajádat nannejuvvo servodagas. Dát áššit várra leamašan maiddái árvvoštallankomitea mielas, go komitea lea mearridan juohkit giellabálkkašumi 12 500 € Tärnabys leahkki ubmisámegiela oahpaheaddji Henrik Barruk ja sámegiela geavaheami ovddideaddji Ohcejoga sámesearvvi Sàmi Siidda gaskkas. Suomas sámeáššit ja giellaláhkaásaheapmi gullet vuoigatvuohtaministeriijai, go fas giela fuolahusa ja kultuvrra doarjun gullet oahpahusministeriija hálddahussuorgái. Dáinna vuođuin leat juohkán giellabálkkašumi mieđihanbargguid gaskaneamet. Ovdal go bivddán árvvoštallankomitea ságajođiheaddji, professor Pekka Sammallahti, muitalit dán jagáš giellabálkkašumi mieđiheami dárkilut vuođustusain, háliidan giitit oahpahusministeriija ja oahpahusministeriija allagohcci Katri Santtila dan mearkkašahtti barggus ja erenomáš áššedovdamušas, maid leat sis ožžon dán oktasaš barggu dikšumis. Ja dál, professor Pekka Sammallahti, leage buorre ! _ _ _ _ _ _ _ Vuoigatvuohtaministtar Tuija Brax joatká: </p>
<p>Háliidan giitit árvvoštallankomitea dan bargan buori barggus. Leamašan sihkkarit váttis válljet bálkkašumi oažžuid buot daid buriid evttohasaid joavkkus, geat ledje biddjon evttohassan bálkkašumi oažžun. Bivddán dál Henrik Barruk ja Sami Siidda ságajođiheaddji Kati Eriksen boahtit deike ja vuostáiváldit giellabálkkašumi olgguldas mearkan dáid diplomaid. Bálkkašumi submi lea máksojuvvon bálkkašumi oažžuid kontui. Maiddái háliidan sávvat lihku guktuide giellabálkkašumi dihte ja giitit sudno dan ánssolaš barggus, maid soai leaba sámegiela buorrin bargan.</p>
</body></document>
