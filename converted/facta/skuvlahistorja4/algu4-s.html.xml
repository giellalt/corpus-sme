<document xml:lang="sme" id="no_id"><header><title>Dáruiduhttin, ealáskahttin ja erenoamášoahppu</title><genre code="facta"/><author><unknown/></author><translator><person firstname="Svein" lastname="Lund" sex="m" born="" nationality="NO"/></translator><translated_from xml:lang="nob"/><year>2010</year><publChannel><publication><publisher>Davvi Girji</publisher></publication></publChannel><wordcount>775</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual><language xml:lang="nob"/></multilingual><origFileName>http://skuvla.info/skolehist/algu4-s.htm</origFileName><parallel_text xml:lang="nob" location="algu4-n.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="nob">På norsk</p>
<p>Artihkal girjjis Sámi skuvlahistorjá 4 Davvi Girji 2010.</p>
<p type="title">Álggahus:</p>
<p type="title">Dáruiduhttin, ealáskahttin ja erenoamášoahppu</p>
<p type="title">Njealji buolvva giella</p>
<p>De bohte Dat olggobeal olbmot Hukseje skuvllaid gos oahpaimet lohkat Ja vel iežamet gillii ge Iežamet eatnigillii Váibmogillii Illudahtii min</p>
<p>De bohte Dat geat ledje earálágánat Dat geat áigo giela váldit Ja min giella gildojuvvui Seammá skuvllas Gos álggus Lovttiimet áiggi</p>
<p>Ja sii báhce Dat geat dáhtto mearridit Ahte buot mii gulai midjiide lei fuotni Ahte buot mii gulai midjiide galggai vajálduvvot Ja mii čiegadeimmet buot Eat vuosehan Eat mánáide ge</p>
<p>Muhto mánát Dat ohce ja jerre Ja sii gávdne šielaid Maid ieža gáttiimet nu bures čiegadan Sii válde giela atnui fas Sii sártno Ledje</p>
<p>Ja dál Dál eallá giella Buot nuoramus mánát Dádjadedje fas gillii Sii sárdnot nu geahppasit Duhkordallet ja boagustallet Leat</p>
<p>Dát dikta, maid návuotnalaš Paula Simonsen [1] lea čállán ja Siri Broch Johansen lea jorgalan sámegillii, govvida poehtalaš hámis juoidá maid mii geahččalit duođaštit dán girjeráiddus. Álggus bohte miššonearat sámegiel oahpahusain, dasto dáruiduhttit. De ledje ovtta dahje moadde buolvva sámit geat eai hálddašan sámegiela. Dál leat muhtin nuoramusain váldán giela ruovttoluotta. Dán girjjis mii deattuhit boarrásat historjjá, muhtin geahčastagaiguin maŋimus áiggi sámegieloahpu eavttuide.</p>
<p>1700-logu álggu rájes otná rádjái lea olles áiggi leamaš riidu dan birra galget go sámit oažžut oahpu sámegillii vai dárogillii, galgá go sámegiella seailluhuvvot vai luottahuhttojuvvot. Girjji álggos leat guokte artihkkala dáruiduhttinhistorjjá birra, maid sámi oahpaheaddjit leat čállán dalle go dáruiduhttin ain lei jođus. Dan maŋŋá čuovvu artihkal mii lea rámma dasa mii čuovvu maŋŋá; dokumeanttat dáruiduhttindigaštallama goappašiid bealde, 1700-logu gaskamuttu rájes 1930-logu rádjái.</p>
<p>1889 álbmotskuvlaláhka mearridii ahte buot oahpahus galggai leat dárogillii. Dát lei ođas, go ovddit láhka, mii bođii 1860:s, ii cealkán maidege áššis.</p>
<p>Mearrediđolaš dáruiduhttinpolitihkka 1800-logu gaskamuttu rájes čuzii garrasepmosat riddoguovlluide. Sis-Finnmárkkus nagodedje olbmot buoremuddui ceavzit dáruiduhttindoaimmaid vuostá. Muhto rittus lihkostuvai dáruiduhttin nu bures ahte stuora oassi sámesogat olbmuin doppe lea geahččalan čiehkadit iežaset duogáža ja 2009:s sáhttet olbmot geain ieža lea mearrasámi duogáš čuoččuhit ahte mearrasámit eai gávdno šat.</p>
<p>Artihkkalis <em type="italic">Finnmárkku dáruiduhttin šattai </em>sin eallimin vuolgá guđa Deanovuona sámiin, geat buohkat riegádedje birrasiid 1900 ja šadde oahpaheaddjin Finnmárkkus. Vaikko sis ledje iešguđetge oaidnu giellapolitihkas, de sii doibme buohkat jegolaš dáruiduhttin skuvlaárgabeaivvis ja iežaset ruovttuin. Dan artihkkala maŋŋá leat čállosat maid golbma dán oahpaheaddjis leat čállán ja eará muitalusat daid guovlluin gos sii barge. </p>
<p>Bihtánsámiid birra máŋggas eai leat gullan ge. Eanáš bihtánsámit ellet Ruoŧas, muhto sii gávdnojit maiddái Norggas, vaikko sin giella ii šat hubmo Norgga bealde. Dás muitalit guokte buolvva bihtánsámit Bájddáris ja Oarjjelii-Bájddáris sin skuvlavásáhusaid birra. Ruoŧa bealde bihtánsámiid gaskkas leat ain olbmot geat hupmet giela ja muhtin sis lea jorgalan oanehis bihtá bihtánsámiid birra bihtánsámegillii. Bihtánsámegiella ii leat standardiserejuvvon čállingiellan, ja danin lea guhkálmas bargu čállit dan gillii. Eará artihkkalat bihtánsámi guovllus leat danin prentejuvvon dárogillii ja julevsámegillii, muhto mii sávvat ahte áiggi mielde sáhttit almmuhit visot bihtánsámegillii interneahttaveršuvnnas.</p>
<p>Lulimus lullisámiid gaskkas, Elgå skuvllas, Engerdal suohkanis Hedmárkkus, čađahuvvui muhtin jagiid das ovdal giellaealáskahttinprošeakta, ja mii geahčadit mo sámi ohppiid dilli lea leamaš doppe ovdal ja maŋŋil prošeavtta.</p>
<p>Sámi ohppiin leat dávjá leamaš erenoamáš váttisvuođat go sii man nu sivas leat dárbbašan erenoamážit heivehuvvon oahpahus. Ovdal lei áidna fálaldat sáddet sin ásahusaide nugo čalmmehemiid- ja bealjehemiidskuvllaide, ja dalá heaigomielagiidruoktuide (<span type="quote" xml:lang="nob">«åndssvakehjem»</span>) ja lápmásiidruoktuide (<span type="quote" xml:lang="nob">«vanførehjem»</span>). Dát ásahusat ledje dávjá guhkkin eret, áibbas dáža birrasis ja máŋga oahppi dán láhkái masse oktavuođa bearrašiin, sámegielain ja kultuvrrain. Leat máŋga suorggatlaš muitalusa illasteami ja berošmeahttunvuođa birra muhtin dáin ásahusain. Ledje maiddái sámegielat oahppit geat bohte dákkár ásahusaide humakeahttá dárogiela, ja go máhcce ruoktot máŋga jagi maŋŋá, de eai máhttán šat sámegiela.</p>
<p>Dávjá lei váhnemiin vuosteháhku sáddemii mánáid eret, muhto eiseválddit eai álo beroštan das. Sámi skuvlahistorjá 1-girjjis mii leat muitalan Guovdageainnu váhnemiid birra, geat biehttaledje sáddemis eret psykalaš doaibmahehttejuvvon mánáid ja 3. girjjis dan birra go Ruŋggu váhnemat biehttaledje skuvlla sáddet sin mánáid attáldatváillagiidskuvlii (<span type="quote" xml:lang="nob">«evneveikeskole»</span>).</p>
<p>Dábálaččat lei skuvlastivra mii mearridii sáddet ohppiid erenoamášskuvllaide. Skuvlastivrabeavdegirjjiide čállojuvvui ahte lea mearriduvvon sáddet muhtin ohppiid. Maŋŋil čállojuvvui beavdegirjái go skuvlastivra oaččui raportta erenoamášskuvllain mo dát oahppit leat birgen doppe, dávjá lea skuvlastivra ožžon ohppiid árvosániid, nugo boahtá ovdan muhtin muitalusas dán girjjis.</p>
<p>Maŋŋil lea stáhta politihkka rievdán nu ahte buot oahppit galget oažžut fálaldaga iežaset ruovttobirrasis, muhto dalle lea leamaš stuora hástalus háhkat heivvolaš sámegielat ja sámekultuvrralaš fálaldagaid, ja nu go boahtá ovdal muhtin dán girjji muitalusain, de eai leat vel dán áiggi oahppit álo ožžon fálaldaga mii lea buorre sihke fágalaččat, gielalaččat, kultuvrralaččat ja sosiálalaččat.</p>
<p>Mii prentet dás muhtin muitalusaid, sihke ohppiid birra, geat fertejedje vuolgit eret ja geat ožžo oahpu ruovttuskuvllain.</p>
<p>[1] Paula Simonsen lea čállán iežas muitalusa <em type="italic">Sámi skuvlahistorjá 1:s </em>, tihtteliin <span type="quote">«Bajásšaddan giellásiin»</span> . Dikta maid mii prentet dás ii leat ovdal almmuhuvvon. </p>
<p>Eará artihkkalat girjjis Sámi skuvlahistorjá 4</p>
</body></document>