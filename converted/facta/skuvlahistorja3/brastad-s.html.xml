<document xml:lang="sme" id="no_id"><header><title>Rivttes guvlui?</title><genre code="facta"/><author><person firstname="Eivind Bråstad" lastname="Jensen" sex="m" born="" nationality="NO"/></author><translator><person firstname="Heaika N." lastname="Skum" sex="m" born="" nationality="NO"/></translator><translated_from xml:lang="nob"/><year>2009</year><wordcount>3527</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual><language xml:lang="nob"/></multilingual><origFileName>http://skuvla.info/skolehist/brastad-s.htm</origFileName><parallel_text xml:lang="nob" location="brastad-n.html"/><metadata><uncomplete/></metadata><version>XSLtemplate $Revision: 32698 $; file-specific xsl  Revision; common.xsl  $Revision: 154948 $; </version></header><body><p xml:lang="nob">På norsk</p>
<p>Artihkal girjjis Sámi skuvlahistorjá 3 . Davvi Girji 2009.</p>
<p type="title" xml:lang="nob">Eivind Bråstad Jensen</p>
<p type="title">Rivttes guvlui?</p>
<p type="title">Loabága sámegieloahpahusa árvvoštallan</p>
<p type="title">Sámás: Heaika N. Skum</p>
<p><em type="bold">Eivind Bråstad Jensen sámi skuvlakonferánssas Romssas, 2003 </em>(Govva: Svein Lund) </p>
<p><em type="bold">2006 njukčamánu Loabága suohkan bálkáhii Eivind Bråstad Jensena árvvoštallat Loabága sámeskuvlla. Su raporttas, mii geigejuvvui suohkanii 2006 skábmamánu, čállo álggus historjjálaš duogáš man ovddit artihkal buori muddui fátmmasta. Dasto son árvvoštallá maŋimus logi jagi earáhuvvama ja buohtastahttá dan Kamil Øzerka árvvoštallamiin 1996 raporttas <span type="quote" xml:lang="nob">«På rett veg»</span> (Rivttes guvlui). Dá lea oaniduvvon oasi raportta maŋemus oasis, nugo lea prentejuvvon girjjis. Sáhtát das maiddái lohkat dievaslaš raporta . (Dušše dárogillii.) </em></p>
<p>Eivind Bråstad Jensen riegádii 1946:s ja lea bajásšaddan Romssas, gos váccii vuođđoskuvlla, joatkkaskuvlla (gymnása) ja universitehtii ráhkkanahttima filosofiija vuosttaš studeanttaid searvvis 1965:s. Dasto son logai davviriikkaid oahpa vuođđofága, historjjá gaskafága ja pedagogihka váldofága Oslo universitehtas. Son lea leamašan oahpaheaddjin vuođđoskuvllas ja allaskuvllas, Romssa universitehta diehtojuohkindirektevran ja Romssa fylkka oahpahusdirektevran. Dál son bargá doseantan Romssa universitehtas.</p>
<p>Eivind Bråstad Jensen lea almmuhan máŋga girjji, ee. <em type="italic">Fra fornorskningspolitikk til kulturelt mangfold </em>(Dáruiduhttinpolitihkas kultuvrralaš valljivuhtii) ja <em type="italic">Skoleverket og de tre stammers møte </em>(Skuvla ja golmma čeardda ovttastallan). </p>
<p xml:lang="nob">...</p>
<p>Váhnemat geat rahče sámegieloahpahusa ovddas Loabágis, orrot vuordán ahte dušše skuvlafálaldat livččii doarvái vai mánát oahpaše hupmat sámegiela. Muhto buot vásáhusat duođaštit ahte sámegielgeavahus mánáid ruovttubirrasis váikkuha hui ollu giela oahppamii. Sámi mánát geaid váhnemat beaivválaččat hupmet sámegiela, dáidet oahppat eanet sámegiela ruovttus go skuvllas. Lea jáhku mielde eaktun giela seailumii go váhnemat addet mánáidasaset giellamáhtolašvuođa go geavahit giela viššalit ruovttus.</p>
<p xml:lang="nob">....</p>
<p type="title">Sámegieloahpahus rivttes guvlui? Optimisttalaš raporta 1996:s</p>
<p type="title">Rápmi Loabát suohkanii</p>
<p>Loabát suohkan lei mearridan sámi klássaortnega geahččalanprošeaktan golmma jahkái. Prošeaktaáigodaga loahpageahčen, 1995:s, suohkan bálkáhii Kamil Øzerka, Oslo Universitehtas / Sámi allaskuvllas, árvvoštallat prošeavtta. Su raporta <span type="quote" xml:lang="nob">«På rett veg»</span> almmustahtii buori jáhku dasa ahte lea vejolaš ovddidit doaibmi guovttegielalašvuođa Loabágis. Son goitge ii čiegat ge ahte eaktun dasa lea ahte sámi biras olggobealde skuvlla nannejuvvošii, ahte livčče positiiva vuordámušat mánáid gielalaš ovdáneapmái sihke dárogielat ja sámegielat birrasiin </p>
<p>Øzerk rámida dan maid gohčoda Loabága guovttegielat modeallan danne go dat čájeha ahte <span type="quote">«suohkana skuvllat vuhtiiváldet ohppiid sosiokultuvrralaš eavttuid ja bearášduogáža. Modealla lea mielde dáhkideame árvo- ja beroštussearvevuođa sámi ruovttuid ja skuvlla gaskka, ja dan ládje láhčá dilálašvuođa lihkostuvvan ja nannejuvvon sosialiseremii man boađus lea guovttegielat ja guovttekultuvrralaš ássiid ovdáneapmi.»</span> Son lea gávnnahan ahte oahppit bures lokte áiggi skuvlla váccidettiin, ja ahte buohkaid mielas lei buorre go ožžo guovttegielat oahpahusa.</p>
<p>Son guoskkaha čuolbmabeali mii ain lea hui áigeguovdil go son várre sámi ohppiid geat vázzet guovttegielat klássain lihcohallamis skuvlla ovttastallamiin. Son oaivvilda ahte oahppit iešguđet klássain ja klássaluohkáin muhtumin galggašedje mielde oktasaš doaimmain.</p>
<p type="title">Dehálaš ásahit buorredáhtolaš vuordámušaid</p>
<p>Orru leamen nu ahte Øzerk dáinna raporttain lea háliidan ásahit movtta ja jáhku guovttegielatvuođa oahpahussii buot suohkana birrasiin. Lea gal miella árvvoštallat su doaivvu ja váimmolaš ávu dán árvvoštallama duogáža ektui, namalassii ahte golmma jagi geahččalanáigodaga loahppa lahkonišgođii. Danne árvvoštallan sakka váikkuhivččii doaimma bohtteáiggi dáfus.</p>
<p xml:lang="nob">...</p>
<p type="title">Eanas lea sorjavaš oppalaš skuvlaservodagas</p>
<p>Øzerk ii čiegat dan ahte ollu vuolgá das movt skuvlaservodat obbalaččat vuhtiiváldá guovttegielat oahpahusa. Jus oahpahanfáddá dahje pedagogalaš doaibma gálgá lihkostuvvat, de lea <span type="quote">«oahpes fenomena ahte buot bargit fertejit ásahit eaiggátvuođa dasa.»</span></p>
<p>Son dárkkuha danin ahte <span type="quote">«skuvlla guovttegielat klássat berrejit adnojuvvot lunddolaš ja integrerejuvvon oassin skuvlla oppalaš doaimmas, ja ahte buot oahpaheddjiin juogaláhkái berre leat gullevašvuohta dán ovddasmanni bargui suohkana historjjás.»</span></p>
<p>Kamil Øzerk sakka deattuha dan ahte guovttegielat oahpaheaddjit ja oahppit eai bázáše skuvlabirrasa olggobeallái. Son rávve danne ahte guovttegielat oahpaheaddjit <span type="quote">«oahpahivčče maiddái eará ohppiid nai, vai guovttegielat oahpaheaddjit eai adnojuvvoše dušše earáid oahpaheaddjin, muhto buohkaid oahpaheaddjin. Seamma ládje berreše guovttegielat oahppit ja dárogielat oahppit bargat oktasaš doaimmaiguin, vai ovdánahttojuvvošii oktiigullevašvuohta ohppiid gaskkas beroškeahttá sin (klássagullevašvuođas dahje) gielalaš/čearddalaš duogážis.»</span></p>
<p>Govvádusas vuhtto duohta illu Loabága guovddášskuvlla guovttegielat oahpahusa dihte, man Øzerk gohčoda ovddasmanni bargun suohkanis mii lea sámegiela hálddašanguovllu olggobealde. Modealla ii leat dušše sámegiela ođđasit ealáskahttin báikkálaš servodagas. <span type="quote">«Guovttegielat oahpahanmodealla lea maiddái kultuvrralaš ođđasithuksema doaibmabidju.»</span></p>
<p>Son oaivvildii alddis doarvái vuođu dadjat ahte Loabát guovddášskuvla ja guovttegielat oahpaheaddjit guovttegielat oahpahusain ledje lihkostuvvan <span type="quote">«láhčit buori dilálašvuođa ohppiid guovttekultuvrralaš ovdáneapmái, sin skuvlafágalaš/doabalaš ovdáneapmái ja positiivva dáru – sámi guovttegielat ovdáneapmái.»</span></p>
<p><em type="bold">Govva maid Loabága sámeskuvlla oahppit leat ráhkadan </em></p>
<p>(Govva: Svein Lund)</p>
<p><em type="bold">Sámeskuvllas leat oahppit duddjon sámi hearvvaid velá hivssetuvssaide ge. </em></p>
<p>(Govva: Svein Lund)</p>
<p type="title">Badjelmearálaš buorre doaivva?</p>
<p>Earret <span type="quote">«pedagogalašfágalaš dutkanvuođustuvvon máhtolašvuođa»</span> Øzerka guovttegielatvuođa positiiva árvvoštallama vuođđun leat maiddái <span type="quote">«ságastallamat ja áicamat skuvllas»</span>. Su govvádusain sáhttá báhcit dakkár ipmárdus ahte skuvlaolbmot, politihkkarat ja suohkana hálddahus ovttamielalačča<span type="quote">«ođđa áigodat suohkana skuvlahistorjjás»</span>, mas <span type="quote">«báhcet luottat historjái»</span>. Ii leat veavttasteapmi čuoččuhit ahte máŋgga guoskevaš oassálastái ii dáidde dát čilgehus gal leat nu movt sii oidnet dán ášši.</p>
<p>Logi jagi maŋŋel go Øzerk meroštalai ahte skuvllas ledje buorit vejolašvuođat ollášuhttit doaibmi guovttegielalašvuođa ulbmila, de orru sus leamaš badjelmearálaš buorre doaivva dasa. Ii báljo oktage ohppiin leat šaddan doaibmi sámegielgeavaheaddjin, ii njálmmálaččat iige čálalaččat. Dasa leat olu sivat mat govviduvvojit čielgaseappot go gažadit sámeskuvlla oahpaheddjiid ja sámi váhnemiid.</p>
<p><em type="bold">Sameskuvla (rukses viessu) lea juste <span type="quote">«dároskuvlla»</span> bálddas. </em></p>
<p>(Govva: Svein Lund)</p>
<p type="title">Loabát sámeskuvla árvvoštallojuvvon váhnemiid ja oahpaheddjiid jearahallamiid vuođul</p>
<p>Dán árvvoštallama vuođđun lea dat mii bođii ovdan go gažadedje eanas sámi váhnemiid ja oahpaheddjiid sámeskuvllas ja guovddášskuvlla jođiheddjiid. Nu movt bájuhemiin oidno, de váhnemat gal eai ollinge čiegadan oainnuideaset ja oaiviliiddiset. Sii čielgasit beroštedje mánáideaset skuvlafálaldagas, ja sin gaskavuohta skuvllain duođaštii ahte váhnemiin lei sihke ipmárdus ja beroštupmi.</p>
<p><em type="bold">Loabága sámeskuvlla oahpaheaddjit, 2003/04 </em></p>
<p>(Govva: Svein Lund)</p>
<p type="title"><span type="quote">«Sámeskuvla»</span>, <span type="quote">«Guovddášskuvla»</span> ja suohkana njunnožat</p>
<p>Namahus Loabát sámeskuvla lea duohtadilis doaibma mii dáhpáhuvvá boares, muhto ođastuvvon skuvlavisttis. Fálaldat addo sullii 15 sámi oahppái, geat leat juhkkojuvvon golmma jovkui, smávvaskuvlla- , gaska- ja nuoraiddássái. Golbma oahpaheaddji gullet vuosttažettiin sámeskuvlii ja oahpahit aivve doppe. Sámeskuvla nappo ii leat iešheanalaš ásahus, muhto lea oassin ovddeš Loabát guovddášskuvllas man namma dál lea Loabát skuvla. Dattetge vásihit oahpaheaddjit oalle stuorra gaskka alddiineaset ja muđui skuvlaservodahkii, man sii gohčodit dáččaskuvlan. Dát oahpaheaddjit eai ollinge leat duhtavaččat dálá jođihanortnegiin. Sii oaivvildit ahte dárbbašivčče juogalágan jođihandoaimma sámeskuvlla hálddašeami várás. Sin mielas livččii dán virggis galgan leat fágabargi, áinnas sámegielat. Nu movt odne doaibmá, de oahpaheaddjit šaddet mannat rektora ságaide juohke áidna smávva ášši birra, nugo jus dárbbašit liimma dahje eará ávdnasiid. Nu, son galgá leat jearran borret go sii liimma sámeskuvllas.</p>
<p>Sámeskuvlla oahpaheaddjit orrot leamen ovttaoaivilis dasa ahte dárbbašit olbmo guhte čielgaseappot ovddasta sámepedagogalaš Loabága. Dál juohke áidna oahpaheaddji šaddá ieš okto fuomášit juohke doaimma. Sii váillahit olbmo guhte sáhttá hupmat sámeskuvlla ovddas, ja oaivvildit ahte čielgaset jođiheapmi sámeskuvllas livččii álkidahttán buot. Loabága skuvlla jođiheddjiin ja oahpaheddjiin lea dán golbmasa mielde unnán beroštupmi sámeskuvlla doibmii.</p>
<p>Seammás Sámeskuvlla doaibma sakka gáržžiduvvo danne go <span type="quote">«dáččaskuvla»</span> lea mearridan buot eavttuid. Go skuvlajahki álgá, lea <span type="quote">«Dáččaskuvla»</span> mearridan váldodiibmoplána. Sámeskuvla ferte duhtat daidda vejolašvuođaide mat vel leat báhcán. Ja jus juoga galgá rievdaduvvot, de ferte dan šiehttat guoskevaš oahpaheddjiin. <span type="quote">«Dáppe sámeskuvllas leat mii oahpaheaddjit iežamet rektorat.»</span></p>
<p>Sii cuiggodit maiddái čielgasit Loabát skuvlla jođiheddjiid go dadjet ahte jus rektor livččii beroštan nu ollu sámeskuvlla ohppiin ja oahpaheddjiin go dáččaskuvllas, de livččii leamaš mealgat buoret. <span type="quote">«Rektor ii oidno goassege dáppe sámeskuvllas.»</span></p>
<p>Dát oahpaheaddjit eai ge vásit báljo doarjaga ja veahki suohkana politihkalaš ja hálddahuslaš jođihangottis. Doppe g<span type="quote">«Skuvlahoavda mátkkošta ja ovddasta min sámi skuvlakonferánssain almmá addimis midjiide makkárge dieđuid dehe čilgehusaid.»</span></p>
<p>Dáid sámeskuvlla oahpaheddjiid leat gullan beasahallame dakkár cealkagiid go <span type="quote">«mii gullat dávjá ahte mii leat badjelmearálaš hearkkit dáččaskuvlla ektui.»</span> <span type="quote">«Dáččaskuvllas bahádallet min.»</span> <span type="quote">«Sámeskuvla dat álo šaddá seastit ruđaid ja gohčoduvvo skuvlla ruhtanjiellun, muhto nu ii leat goassege dáččaskuvllain.»</span> Sámeskuvlla oahpaheaddjit váidaledje go dávjá eai oaččo sadjásaš oahpaheddjiid. Sii eaige lean duđavaččat go rektor ii goassege dolvvot ođđa bargiid Sámeskuvllas go oahpista daid.</p>
<p>Ii čájet oahpaheddjiin rabaslašvuođa ja luohttevašvuođa suohkana jođihangoddái go dát oahpaheaddjit čuoččuhedje iežaset searvan sámi earenoamášgelbbolašvuođa prošektii mas Loabát suohkan lei vuolláičállán soahpamuša, muhto jođiheaddjit rihkko soahpamuša go eai searvan. Luohttámuša ii čájet sin čuoččuhus ge ahte Sámeskuvla lei ohcan oažžut ja ožžon prošeaktaruđaid, muhto oahpaheaddjit eai goassege beassan diehtit masa ruhta geavahuvvui. Sámi oahpaheaddjit dovde maiddái guhkes gaskka alddiineaset ja dain earáin go vásihedje ovdal go ožžo iežaset vistti ahte sii šadde čohkkát sierra sajes <span type="quote">«dáččaskuvlla»</span> bargiidlanjas. Dát lei čielga ja mihtilmas minsttar.</p>
<p>Maiddái soames váhnemat moite dan go <span type="quote">«dáččaskuvla»</span> stivrii nu ollu. Sii sáhtte bálkáhit sadjásaččaid geain ii lean oahpaheaddjioahppu iige sámi duogáš. Ollugat maid oaivvildedje ahte skuvlabušeahtaid unnideapmi orru eanas aivve čuohcamin Sámeskuvlii.</p>
<p>Ollu váhnemat nu go oahpaheaddjit ge sávvet ahte Guovddašskuvlla jođiheaddjit beroštivčče eanet sámeskuvllas. Muhtumat dadje vel nu nai ahte rektor lei guođđán doaimmas. Son lei geatnegahttán iežas soames čoahkkimis 2003:s doallat mánnosaš čoahkkima Sámeskuvllain ja Ruŋgogierraga mánáidgárddiin. Muhto das ii šaddan mihkkege.</p>
<p>Eahpádus skuvlla ja suohkana njunnožiidda celkojuvvo maiddái ná:</p>
<list><p type="listitem">– Go šaddet seastit ruđa galget unnidit ruđa sámi doaimmaide.</p>
<p type="listitem">– Buot ruđat mannet <span type="quote">«dáččaskuvlii»</span>.</p>
<p type="listitem">– Dál ferte Sámeskuvla gearjidit <span type="quote">«dáččaskuvllas»</span> resurssaid.</p>
<p type="listitem">– Loabát suohkanii báhcá ruhta buorrin Sámeskuvlla doaimmain stáhtadoarjaga geažil.</p>
<p type="listitem">– Loabát skuvlla hálddahusas dávjá vajáldahttet Sámeskuvlla.</p>
<p type="listitem">– Báhppa ii oaččo dieđuid ahte Sámeskuvllas leat oahppit geat galggaše rihppaskuvlii, dahje ahte 5. klássa mánát galggaše oažžut biibbaliid.</p>
<p type="listitem">– Hálddahusas berre leat eanet ipmárdus dasa movt lea unnitlohkun eallit.</p>
<p type="listitem">– Hálddahus berre galledit Sámeskuvlla dávjjibut ja čájehit ahte sii beroštit das.</p>
</list><p>Eanas váhnemat gávnnahedje ahte Sámeskuvlla oahpaheaddjit ja Loabága skuvlla jođiheaddjit eai bargan ovttas. Sámeskuvlla váhnenčoahkkimiin <span type="quote">«leat mii namalassii čađat šaddan čállit hálddahussii daid dieđuid vuođul maid leat ožžon sámeskuvlla oahpaheddjiin. Vaikko leatge ollu reivviid čállán ja ságastallan singuin, de unnán dáhpáhuvvá. Mii šaddat ain čilget ja vuoigadahttit dán skuvlla.»</span></p>
<p>Muhtun cealkagat váhnemiin maiddái duođaštit sámi bahčavuođa báikki dáččaid guottuide: <span type="quote">«Mii lea čađat dovdan gamusteamet ahte mii sápmelažžat leat heajubut go earát, ja ahte mii šaddat rahčat vai min áššit ollašuvvet. Go skuvlasuorgái unniduvvo ruhta, de Sámeskuvla dat šaddá gillát. Min mielas galggaše čielgaset njuolggadusat ja sierra hálddahus Sámeskuvllas.»</span></p>
<p><span type="quote">«Orru leamen nu ahte min, sápmelaččaid, oaivilat eai vuhtiiváldojuvvo – sii nivkkuhit gal ja lohket iežaset ovttaoaivilis, muhto sii eai goitge bargga nu. Lean hirbmadit vuorrástuvvan dainna movt Loabát suohkan hálddaša sámevuođa. Dalle go Sámeskuvlla hivsset jieŋui, šadde mánát geavahit «dáččaskuvlla»</span> hivssega. Nu ii lean dalle go čáhci galbmui <span type="quote">«dáččaskuvllas»</span>. Eai oro berošteame go lea Sámeskuvllas sáhka; muhto lea gal ávki cavgilit aviisii.»</p>
<p><span type="quote">«Sátni sámeskuvla vuolggaha gičču. Mii leat čađat šaddan bealuštit, čilget ja vuoigadahttit skuvlla. Measta buot suohkanbušeahtaid gieđahallamis ja bušeahtaid unnideamis de lea sáhka sámeskuvlla birra. Ja dál de fas dás čohkkát.»</span></p>
<p><span type="quote">«Oainnán unnán ipmárdusa sámi birrasa olggobealde sámevuhtii Loabát suohkanis. Dážat eai oainne erohusa das mii lea sámi ja mii lea dáža. Sii eai oainne kultuvrralaš erohusaid eaige ipmir maid sámivuohta mearkkaša munnje ja midjiide.»</span></p>
<p>Ovddeš skuvlahoavda Johan Lyngstad mieđiha ahte Loabát skuvlla ja Sámeskuvlla gaskavuohta ii leat leamašan dohkálaš. Muhto son goitge aiddostahttá ahte livččii boastut ásahit iehčanas sámeskuvlla. Su áigumuššan lea leamašan ahte sámi ja dáža álbmot galget ovdánahttit gaskaneaset áktejumi ja buori oktavuođaid. Jus dáinna galgá lihkostuvvat, de fertešii Loabát skuvlla jođiheddjiin leat váldorolla, oaivvilda Lyngstad. Earenoamážit lea dat stuora hástalussan rektorii. Lyngstadas lea seamma oaivil go dat maid Øzerk deattuhii garrasit 1996 raporttas.</p>
<p><em type="bold">Ovddeš skuvlahoavda Johan Lyngstad </em></p>
<p>(Govva: Svein Lund)</p>
<p>Loabát skuvlla jođihangoddi mieđiha ahte sámeskuvlla oahpaheaddjit ja eará oahpaheaddjit leat oalle guhkkálaga. Vai dat dilli njuolggašii, lei rektor láhčán oktasaš bargolanja oahpaheddjiide. Sámi oahpaheaddjit vuosttaldedje dan, oaivvildedje ahte dalle lei šaddat beare guhkki bargolanjas sin oahpahuslatnjii. Rektor dohkkehii vuostehágu, muhto eaktudii ahte Sámeskuvlla oahpaheaddjit juohke iđida galge fitnat <span type="quote">«dároskuvllas»</span> dieđuid oažžume. Das ii ge leat šaddan mihkkege. Son oaivvilda ahte sámi oahpaheaddjit errejit iežaset ja ahte skuvlajođihangoddi sivahallo vuoigatmeahttumit váilevaš dieđiheami dihte. Rektor jáhkká duogážin dása lea go sámeskuvlla oahpaheaddjit háliidit sierastallat. Seammás son mieđiha sámi oahpaheddjiid cuiggodeami ahte skuvlla jođiheaddjit livčče sáhttán dávjjibut finadit Sámeskuvllas. Rektor mieđiha ahte Sámeskuvlla oahpaheaddjit leat muđui skuvlabirrasa ravdarájás eai ge leat oassin eahpeformála searvevuođas. Dát lea maiddái dakkár dilli mii oalát gáidá eret ja lea áibbas earáláhkái go dat ovdáneapmi maid Øzerk eaktudii.</p>
<p type="title">Sámeskuvla ja sámi giellaoahpahus</p>
<p>Sámegiela oahpahus čuovvu sámi oahppoplána nubbingiela rávvehusa. Das ulbmilin lea oažžut ohppiid doaibmi guovttegielalažžan ja eaktuda ahte sámegiella adno reaidofágan eará fágain. Muhto buot eará fágain go sámegielas adnojit dárogielat oahppogirjjit. Sámeskuvla eanet deattuha dáru go sámi oahppoplána oahpahusas.</p>
<p>Nu guhká go lea leamašan sámegieloahpahus Loabágis, lea gelbbolaš oahpaheddjiid besten dagahan stuora váttisvuođaid. Dás lea maiddái čujuhuvvon ahte ekonomalaš váikkuhangaskaoamit Davvi-Romssas ja Finnmárkkus dagahedje ahte Loabát vuoittahalai gilvvus oažžut oahpaheddjiid. Suohkana jođihangotti váldosátnedoalvu sámegieloahpahusas, Johan Lyngstad, lea čađat čuoččuhan ahte jus suohkanis galggai leat oahpahus sámegillii, de ii ábuhan álggahit fálaldaga olbmuiguin geat eai máhttán sámegiela. De son gal baicca mieđai soabatevttohussii ja álggos dohkkehii sámegielat oahpaheddjiid geain ii lean oahpaheaddjioahppu. Lyngstad lea dadjan ahte ii buot váhnemiid mielas lean doarvái go oahpahe<span type="quote">«rivttes»</span> sámi suopmana. Lyngstad čuoččuha ahte muhtun váhnenjoavkkut ledje mielas virgádit vaikko gean oahpaheaddjin go fal lei Ruŋggus eret. Dat gullevašvuohta lei sidjiide deháleamos. Maŋimus jagi go son lei skuvlahoavdan, 2000:s, Lyngstad vujii dušše dan váste Finnmárkku siseatnamii vai gávnnašii doppe sámegielat oahpaheddjiid. Son bijai gáidameahttumis gáibádussan ahte sii galge čájehit oahppaduođaštusa mii duođaštii čálalaš oahpu sámegielas.</p>
<p>Okta suohkana oahpaheddjiin bistevaš virggis lea vázzán oahpaheaddjioahpu Sámi allaskuvllas. Muhto sus lea leamašan virgelohpi daid maŋimus jagiid. Dál lea dan golmma oahpaheaddjis geat buohkat gullet Ruŋgu/Ruŋgogierraga-birrasii eanas Sámeskuvlla oahpahus. Guoktásis dáin lei maŋimus dálvvi soames mánu virgelohpi bálkkáin čuovvut álgodását sámegielat oahpahusprográmma. Goalmmádis ii leat formálalaš oahppu sámegielas, muhto sáhttá gaskkustit sámegiela ja gulahallat álggolaš dásis. Earret oahpaheaddji geas lea virgelohpi, de Loabát sámeskuvllas eai leat oahpaheaddjit geat ollásit máhttet sámegiela. Moanat sámi váhnemat leat gažadallamiin moaitán ja cuiggodan go oahpaheaddjit geain lea váilevaš sámegielmáhttu leat biddjon sámegiela oahpahit. Dát lea váhnemiin dávjjimus moaittan Sámeskuvlla vuostá. Sii čuoččuhit ahte Sámeskuvllas hubmet beare unnán sámegiela. Ollugat oaivvildit ahte báhcá heajos govvan ohppiide go sámegielat oahpaheaddjit eai viššaleappot ja diđolaččabut máhte geavahit sámegiela. Jus sámeskuvllas livčče diđolaččabut ja struktuvrralaččat geavahan giela vai oainnusindahket ja loktejit dan árvvu, de gal livčče eanet váhnemat árvvoštallan skuvlla eará ládje.</p>
<p>Váhnemiid mielas lei áibbas boastut virgádit oahpaheaddjin sámeskuvlii dakkár ruŋgolaččaid geain ii lean sámegielmáhttu. Soapmásat gal juo julggáštedje ahte dát heađušta sámeskuvlla vuođu.</p>
<p>Ii stáhtalaš dássi ge beassan cuiggodemiin. Fylkkamánni cuiggoduvvui go lei váilevaččat gozihan oahpaheddjiid geain lei virgelohpi bálkkáin sámegiela lohkat. Dušše soapmásat sis geain lei leamašan dákkár virgelohpi ledje ollašuhttán oahpu ja loahppageahččaleami.</p>
<p>Eahpitkeahttá váilevaš gelbbolaš sámegielat biras lea geahnohuhttán Sámeskuvlla ja dagahan ahte soames váhnemat leat massán luohttámuša Sámeskuvlii. Sámeskuvla ja dakko bakte suohkana sámegiela oahpahusfálaldagas ii leat makkárge vejolašvuohta ovdánahttit ohppiid doaibmi guovttegielalašvuođa. Ollu váhnemiid mielas Sámeskuvllas váilot oalle mealgat gelbbolaš oahpaheaddjit, mii lea vuođđun jus galgá ovdánit guđege muddui giellaoahpahusain.</p>
<p xml:lang="nob">...</p>
<p type="title">Geaidnu ovddasguvlui</p>
<p type="title">Sámegieloahpahus vuosteluohkás</p>
<p>Dálá sámegiel dahje guovttegielat oahpahus Loabágis ii doaimma dohkálaččat dál. Sámi váhnenjoavkkus iige leat nu buorre oktavuohta go ovdal lei. Váhnemat eai šat daguidisguin ja oskkáldasat doarjjo Sámeskuvlla, ja moanat váhnemat leat baicca heađástuvvamis sádden mánáideaset <span type="quote">«dáččaskuvlii»</span>. Dát dagaha ahte Sámeskuvlla ohppiidlohku njiedjá, mii fas dagaha skuvlla boahtteáiggi eahpečielggasin.</p>
<p>Dušše áibbas moattis váhnemiin, geain leat mánát Sámeskuvllas, hupmet beaivválaččat sámegiela mánáidisguin ruovttus. Ruŋgolaččat geat hupmet sámegiela, leat eatnasat badjel 60 jagi. Mánát gullet unnán sámegiela beaivválaš dilis. Nu ruovttubirrasat unnánaččat addet dan vuođu mánáide mii lea dehálaš vai ovdánahtášedje sámegielčehppodaga.</p>
<p>Go sámegiela geavaheapmi Sámeskuvllas buori muddui gáržžiduvvo dušše dan golmma– njealji diibmui vahkkus go lea sámegieloahpahus, de lea čielggas ahte šaddá váttisin olahit buori bohtosiid. Dát velá nannejuvvo danne go oahpaheddjiin lea váilevaš sámegielčehppodat ja gelbbolašvuohta.</p>
<p>Sámeskuvla ii leat lihkostuvvan ovdánahttit ohppiid doaibmi guovttegielalašvuođa, vaikko Øzerk gal oaivvildii dan vejolažžan. Nu lea dát maiddái áibbas nuppeláhkai go skuvlla váldoáigumuš. Dán oktavuođas lea goitge dehálaš muittuhit ahte Øzerk aiddostahtii dan ahte dát dušše livččii lean vejolaš jus suohkana politihkalaš ja hálddahuslaš jođiheaddjit, iige unnimusat Loabága oppalaš skuvlabiras, livčče dorjon ja daguidisguin searvan dasa man Øzerk gohčodii guovttegielalašvuođaprošeaktan. Go Sámeskuvllas duohtadilis lea sámegieloahpahusa ovddasvástádus, lea váttis oaidnit ahte dát eavttut leat ollašuvvan. Ii báljo mihkkege leat nu bures duođaštuvvon dutkamiin ahte golbma diimmu sámegieloahpahus vahkkus lea áibbas duššas jos doaibmi guovttegielatvuohta galgá leat mihttomearrin. Seammás lea dehálaš aiddostahttit ahte dákkár sámegieloahpahus goittot ii lea árvvoheapmi.</p>
<p>Áigeguovdilis ja riidduvuloš fáddán lea man stuora oassi fágain nugo mat dárogielas, matematihkas, eŋgelasgielas jna. berre leat oktasaš buot ovttaahkásaš skuvlamánáide Loabágis. Dán gažaldaga áigeguovdilvuohta ii unno danne go dáid fágaid oahpahus sámeskuvllas lea dárogillii. Dalle goit juobe šaddá váttisin bealuštit ahte sámi ahkeseaguhus joavkkuin galgá dakkár oahpahus buohtalasat vástideaddji oahpahusain dáččaskuvllas. Mearkkašahtti stuorit oahpaheaddjiveahka <span type="quote">«dáččaskuvllas»</span> go Sámeskuvllas mielddisbuktá ahte doppe oahpaheddjiin lea buoret gelbbolašvuohta skuvlafágain. Oktasaš oahpahus dáidá, nu movt máŋga váhnema leat dadjan, nannet buoret fágaoahpahusa.</p>
<p>Go Sámeskuvllas lea seamma jođihangoddi ja lea formálalaččat oassin Loabát skuvllas, lea boastut ollásit duvdit sámegieloahpahusa ovddasvástádusa sámeskuvlla oahpaheddjiide. Lea olles skuvlaservodaga ja Loabága suohkana oktasaš ovddasvástádussan fuolahit nu buori sámegieloahpahusa go vejolaš.</p>
<p><em type="bold">Loabága sámeskuvlla gaskadássi, 2002 </em></p>
<p>(Govva: Svein Lund)</p>
<p><em type="bold">Loabága sámeskuvlla nuoraiddássi, 2002 </em></p>
<p>(Govva: Svein Lund)</p>
<p type="title">Sámi oahpaheaddjit galget máhttit sámegiela</p>
<p>Jus suohkan mearrida bisuhit doaibmi dárogiel-sámegiel guovttegielalašvuođa mihttomearrin, de leat eaktun dasa oahpaheaddjit geat ollásit hálddašit sámegiela. Buot suohkana oahpaheaddjit, maiddai sii geat gullet sámeskuvlii, leat nammaduvvon virgái Loabát skuvlii. Dát mearkkaša ahte jus lihkostuvvá oažžut gelbbolaš sámegieloahpaheddjiid, de lea vejolaš sirdit oahpaheddjiid Sámeskuvllas <span type="quote">«Dáččaskuvlii»</span>.</p>
<p>Jus galgá ovdánit dađi dobbelii, de lea diehttelas eaktun virgádit oahpaheddjiid geat máhttet sámegiela ollásit. Dasto ferte sámegiella adnot ja gullot mealgat eanet go dušše dain diimmuin go lea sámegieloahpahus. Dalle sáhttá ng. <span type="quote">«Loabátmodealla»</span> leat áigeguovdil. Oanehaččat daddjon de dat doaimmai nu ahte čađat ledje guokte oahpaheaddji klássalanjain buot diimmuin. Nubbi aivve sámástii ja nubbi ges dušše dárostii. Headjuvuohta dákkár vuogádagain jus dat adno ollásit, lea ahte dat gáibida ollu resurssaid eai ge oahppit beasa leat mielde oktasaš oahpahusas eará ohppiiguin.</p>
<p>Molssaeaktun sáhttá ng. <span type="quote">«Gáivuonmodealla»</span> leat. Das lea buot oahpahus sámegielas ja sámegillii skuvlabeaivvi álgobealis. Nuppi beaivebeali oahppit geat lohket sámegiela servet oktasašoahpahussii eará ohppiiguin.</p>
<p>Muhto dattege lea hui ávkkálaš go oahppit maiddái astoáiggisteaset ovttastallet doaibmi sámegielat birrasiin. Dalle ferte maiddái lágidit sámegielfálaldaga rávisolbmuide, earenoamážit váhnemiidda, ja ásahit eahketveaigái ja eahkediidda deaivvadanbáikkiid gos sámegiella adno.</p>
<p xml:lang="nob">...</p>
<p type="title">Dárbu rievdadit suohkana sámegielfálaldaga</p>
<p>Loabát suohkan ii sáhte joatkkihit dálá ortnega rievdatkeahttá. Dat ii ávkkut sámegieloahpahusa iige váikkut dasa ahte nannet ovttastallama, oktavuođa ja sápmelaččaid ja dážaid gaskasaš áktejumi. Suohkan ferte vuolggahit rabas gulahallama ja viidát ságaškuššat das makkár áigumušaid ja ulbmiliid mearrida sámegielat oahpahussii ja bargui vai ovdánahtášii máŋggakultuvrralaš ipmárdusa.</p>
<p>Sámi váhnemiid ja skuvlla jođiheddjiid soahpameahttunvuođa vuođul čálii Norgga oahpaheddjiidsearvvi báikkálaš ossodat Loabát guovddášskuvllas cealkámuša 1997 geassemánu 17. beaivvi. Dás rávve searvi ahte eai galggaše sirret ohppiid ja čuoččuha ohppiid fágalaš, sosiála ja pedagogalaš vejolašvuođaid buoremusat áimmahuššat birrasis gos sihke dáru ja sámi kultuvra lea oidnosis. Dát 1997 cealkámuša konklušuvdna lea čielgasit áigeguovdil dál nai go aiddostahttá ahte <span type="quote">«sámi oahppit ánssášit dievaslaš skuvlafálaldaga iežaset eavttuid vuođul báikkálaš searvevuođas! Vai sámi oahppit dovddaše gullevašvuođa oktasaš sámi-dáru skuvlii; ja vai dáru oahppit ipmirdivčče ahte sámegiella ja sámi kultuvra gullá min oktasaš duogážii, ferteše buot skuvlla bargit čađahit geatnegahtti ovttasbarggu goappaš joavkkuid eavttuid vuođul. Dát lea stuora hástalussan skuvlla hálddahussii, bargiide ja buot Loabága váhnemiidda, ja dan sáhttit čoavdit veahkkálaga»</span>.</p>
<p>Dat strategiija movt skuvla berre meannudit sámi ja dáru ohppiiguin sáhttá adnot vuođđun go Loabát suohkan galgá bargat dáinna gáibidahkes ja dehálaš áššiin. Diehttelas lea hástalussan bidjat dákkár sátnádemiide čielga sisdoalu mii geatnegahttá ja váikkuha skuvlla árgabeaivái. Jus oaidnit movt sámeskuvla doaibmá, ii ge unnimusat jus jurddašit dan go dađistaga eanet sámi oahppit ja váhnemat válljejit <span type="quote">«dáččaskuvlla»</span>, de lea sivva árvvoštallat duođalaččat lea go ávkkálaš doalahit vuogádaga mas sámi oahppit doalahuvvojit sierra dáčča ohppiin.</p>
<p>Visti mas Sámeskuvla dál lea, berre Loabága sámi biras sáhttit atnit deaivvadanbáikin jus dálá ortnet heaittihuvvo. Doppe sáhttá fállat rávisolbmuide sámegieloahpahusa ja ásahit buolvvaidgaskasaš bistevaš deaivvadanbáikki. Visti heive maiddái bures čájáhusaide, omd. čájehit sámi dujiid ja govvadáidaga mii govvida sámi servodaga ovdáneami, ja girjjálašvuođa čájáhussii.</p>
<p>Ii dárbbaš gal čiegadit ahte sámevuohta báhcá dego doaresbeallái go galget álggahuvvot doaimmat mat ovttastahttet olmmoščearddaid. Vaikko dásseárvu leage ulbmilin, de dárogiella, kultuvra ja árvvut mat gullet stuorát álbmogii dávjá ožžot váldosajádaga. Ođđa dutkan, man fáddán lea guovttegielalašvuohta ja unnán árvvus adnon unnitálbmotgielaid ealáskahttin, čájeha ge ahte lea hui váttis olahit ovdáneami giellaoahpahusas dákkár earuheami haga. Jus Loabát ain áigu olahit doaibmi guovttegielalašvuođa ulbmila, de ii leat eaktun dušše oahpaheaddjit geain lea nu buorre giellamáhttu ahte sáhttet oahpahit buot skuvlafágain sámegillii. Jáhkkimis eaktuda dat maiddái ahte eanas oahpahus lea sámegillii. Dása lassin fertejit lágiduvvot dávjjibut váhnenčoahkkimat gos muitalit váhnemiidda mii gáibiduvvo vai oahppá sámegiela albma ládje, mii lea vejolaš ja movt váhnemat sáhttet veahkehit. Lea dehálaš ovdánahttit váhnemiidda gielalaš diđolašvuođa. Doaibmi guovttegielalašvuođa eaktun lea ee. nana ja čielga sámeskuvla sámegielat galbbaiguin ja gos muđui sámi kultuvrra dovdomearkkat oidnojit.</p>
<p>Dát goitge ii mearkkaš ahte lea áibbas ávkkuheapmi ja árvvoheapmi fállat sámegiela oahpahusa unnánaččaiguin. Loabát suohkanii dát ii mearkkaš ahte galgá go – dehe ii obage. Mot dal leaš, stuorimus hástalussan boahttevaš jagiid lea oččodit oahpaheddjiid geat máhttet sámegiela, ja nannet skuvllaid ja suohkana dáhtu ja beroštumi áŋgiruššat diđolaš ulbmiliin mas</p>
<p type="title">Girjjálašvuohta</p>
<p xml:lang="nob">Eira, K. I. (1993): Halvårsrapport fra undervisningen i samiskklassen høsten 1992. Lavangen kommune Jernsletten, L. (udatert): Om opplæring i og på samisk i Tromsø fylke. Statens utdanningskontor i Troms Lund, S. (2005): Spansdalen: Som fugl Fønix av aska. (Upublisert) Skåden, A. (1993): Samiskspråklig utvikling som middel og mål i Lavangen. Samisk høgskole Øzerk, K. Z. (1996): På rett vei Det handler om tospråklig undervisning i Lavangen sentralskole. Samisk Høgskole Kautokeino</p>
<p>Eará artihkkalat girjjis Sámi skuvlahistorjá 3</p>
</body></document>