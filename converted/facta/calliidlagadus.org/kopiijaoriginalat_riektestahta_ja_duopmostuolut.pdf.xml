<document xml:lang="sme" id="no_id"><header><title/><genre code="facta"/><author><unknown/></author><wordcount>3826</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.calliidlagadus.org/govat/doc/kopiijaoriginalat_riektestahta_ja_duopmostuolut.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Áššáskuhtton Jáhkehahtti?</p>
<p>Ahki, sohkabealli, vuosttašgeardderihkuheaddji?</p>
<p>Duopmárat Rituálat/meanut</p>
<p>Ahki, sohkabealli</p>
<p>Áktor/áššáskuhttineiseváldi Bealušteaddji</p>
<p>Ahki, sohkabealli</p>
<p>Duopmu Ráŋggáštus Ráŋggáštanreakšuvdna Guoddalus</p>
<p><em type="bold">Jury geassáda árvvoštallat </em></p>
<p>Agnar Mykle  Sámegillii: ČálliidLágádus</p>
<p><span type="quote">“Jo, Duopmár. Mun mieđihan dasa ahte lean dahkan dan mii áššáskuhttimis boahtá ovdan. Mun huškon ja časken guokte gándda nu ahte soai hávváduvaiga go gahčaiga eatnamii. Doavtterraporttas čuožžu ahte goalmmát gánda fertii doaktára lusa, ja gulu manahii maŋŋá go mun ledjen nu garrasit speddjen su. In eahpit ahte dát leat duođat. Ja munnje lea váivi jurddašit ahte mun lean huškon 10 jahkásaš gándda nu ahte son lea manahan gulus. Jos vejolaš, de livččen máksit divššu ovddas jos das livččii ávki ja son oččošii gulu fas.  Muhto mus lea dušše dábálaš sisaboahtu ja danne ii leat vejolašvuohta su veahkehit.”</span></p>
<p>“Liikká mun in mieđit dasa ahte galggan ráŋggáštuvvot, Duopmár. Ja dasa leat iešguđet sivat maid ovdal lean namuhan sihke dutnje ja bealušteaddjái. Muhto mun háliidan daid oktii vel muitalit vai maiddái jury<em type="bold"> </em>gullá daid. Lea jury<em type="bold"> </em>mii loahpalaččat galgá mearridit lean go mun sivalaš vai in. “ </p>
<p><span type="quote">“Ja dalle in hálit dušše cealkit ahte in mieđit sivalažžan muhto maiddái dan ahte jos goasse eallimis fas vásihan seammá lágan dáhpáhusa, de balan sakka ahte livččen seammá láhkai dahkat!”</span></p>
<p>“Mun dieđán dat orru imaš ahte mun dás dikkis cealkkán ná, mun gii lean biliidan nuorra gándda dearvvašvuođa. Danne ferten mun muitalit dáhpáhusa nu mo dat lei ja nu mo mun dovddan dan. Go dát, duopmár,  lea dovdduin sáhka, ja mun in jáhke ahte sii geat leat ráhkadan Norgga ráŋggáštuslága, álo áddejit man váttis, na dadjat veadjemeahttun dat lea doallat oaivvi čielggasin go menddo garra dovddut badjánit. Mun lean jurddašan dan birra ollu dan maŋimuš mánu,  maŋŋá dán dáhpáhusa, go mun in leat vásihan dákkára ovdal. Ja, mun jáhkán ahte juohke lágas galggašii leat paragráfa  mii áššehuhttá olbmuid geat dahket eahpeulbmillaš<em type="bold"> </em>daguid, go dovddut duldejit. Galggašii leat maid muhtin paragráfa mii muitala ahte servodat, dahje vearromáksit galggašedje buoridit ja buhtadit vahágiid mat gevvet dákkár diliin gos ii goappáge <em type="italic">áigumuš</em> lean nu mo šattai, muhto dáhpáhuvai dego uđas man ii oktage sáhttán bissehit.” </p>
<p>1 “Lei miessemánu 6. beaivi. Muittán dáhtona bures go dat lei mu boarráseamos nieidda riegádanbeaivi. Áigon finadit ruovttus viežžaleamen muhtin johtasiid maid ledjen vajáldahttán váldimis  mielde. Nu go dieđát Duopmár, de lean mun gieldda filbmaguovddáža ámmátvuoddji, ja dan beaivve galge muhtin bargit Bisletii govvet amerihkálaččaid geat ledje gávpogis. Ruoktot jođus, bisánin oastit lákcajiekŋakássa muhtin láibbohagas. Don dieđát, diekkár jieŋa maid guossohit doaluin. Daid áigon doalvut keallárii, go dat sáhttet bissut gálmmasin guhká jos vel ii leat ge galmmihanskáhppe. “</p>
<p><span type="quote">“Lei beaivvádat. Mun ledjen buorremielas, go muiten ja fuomášin dien lákcajieŋa. Dieđusge ii leat munnje álki dán muitalit oanehaččat, Duopmár. Jos mii oanidit muitalusa dušše fáktadieđuide, de lea dieđusge duohta ahte mun huškon gándda, ja Norggas ii leat lohpi dan dahkat, ja dalle lean sivalaš. Nu fal. Sivva manne mun muitalan ja dárkkuhan detáljjaid lea ahte mu dovddut leat mu ášši ja leat munnje seammá dehálaččat go dat maid don gohčodat fáktan.”</span></p>
<p>“Nu, mun ledjen buorremielas ja várra vel huraidin das go vuojašin. Imaš, muhto duohta lea ahte dego ámmátvuodji de lean buorremielas juohke háve go lea beaivvádat ja in dárbbaš smiehttat ja ballat ahte biila čeassá eret geainnus, dahje ferte gehtegiid bidjagoahtit. Beaivvádahkan smiehtan maiddái filbmadahkkiid, go ii sis ge leat álo nu álki. Diibmu lei várra beal guokte go mohkastin Stenstrupsgáhtai. In dieđe leat go oahpis Stenstrupsgáhtas, Duopmár? Dat lea oalle guhkki ja baski. Dan dálus gos mun orun, lea buvda 1. gearddis. Go jovden dohko, de lei okta guorbmebiila das orrumin, nu ahte mun fertejin dan meattá vuodjit ohcat eará parkerenbáikki. Dasto fertejin murddihit guokte mehtera vai ledjen gáhtaváccáhaga guora ja eará biillaide lei buorre sadji vuodjit guora. “</p>
<p>“Na, mun ferten muitalit moadde ášši. Stenstrupsgáhtas leat ollu mánát. Dat stohket sihke váccáhagas ja gáhta alde. Sii čikčet spáppa gáhta alde  ja viegadit ruossut rássut.  Dat ii leat gal nu váralaš sidjiide, go olbmot vudjet várrogasat go gáhta lea nu baski. Dávjá gullojit biillat njurgguhastimin go mánát galget čáhkket saji biillaide. Nubbi ášši lea ahte mun álo smiehtan mánáid birra go vuoján doppe. Dan dahká juohke bargovuoddji, jáhkán mun, Duopmár. Mun dieđán gos mun galggan leat várrogas, ja dieđán ahte sii sáhttet fáhkka ihtit parkerejuvvon biillaid duohken, dahje fáhkka viehkalit nuppe beallái geainnu go fuomášit kioskka dahje eará gelddolaš áššiid nuppe bealde. Dat leat dego šibihat ja eai smiehtas ovdal go viehkalit</p>
<p>2 geainnu rastá. Mun álo unnidan leavttu go oainnán mánáid gáhtaváccáhagas dahje geaidnoravddas. Ii olmmoš dieđe goasse. Juohke bargovuoddji, jáhkán mun, ballá das ahte vuodjit mánáid ala. Sii smihttet ja govvidit oaivvis ahte mánná girdá mohtora njeaiga ja gahččá juvllaid vuollái ja gullo dušše <em type="italic">bump</em> go vuodjá rupmaša badjel. Giljas lea várra dat vearrámus. Jáhkán ollu bargovuoddjit leat smiehttan ja baluin vuordán ahte juste diet giljas galgá dáhpáhuvvat. Sii várra eai beasa dákkár jurdagiin eret ge. “  </p>
<p><span type="quote">“Mánáid várohit lea seammá dehálaš go dan ahte várohit alkoholageavaheami. Ii dat ahte in juga, muhto in juga go ii heive ja go barggus lean. Diet doaibmá áibbas automáhtalaččat. Nu jáhkán lea eanaš bargovuoddjiiguin. Muhto, Duopmár, dat lea dieđusge eará muitalus.”</span></p>
<p><span type="quote">“Nu, dál de lean fargga geargan. Čužžo ollu mánát guorbmebiilla birra go mun bohten vuoji. Ja mun gehččen dárkilit, maiddái dalle go murddihin. Ford gálvobiillas lea glássa maŋŋeuvssas, nu ahte mun ledjen sihkkar ahte ii oktage mánná lean das maŋábealde go murddihin. Mun jáddadin biilla ja áigon njuiket olggos, go fuomášin ahte mun ledje juste muhtin čáhcehydrántta ovdii parkeren. In livčče gal várra go moadde minuhta ádjánit viežžalit dan maid áigon, muhto ii orron heivemin das orrut čáhcegáldu ovddas jos fáhkka buollá,  nu ahte mun murddihin vel mehtera. Dieđusge gehččen dárkilit ahte eai lean mánát das maŋábealde, ja murddihin go ii oidnon mihkkege.”</span></p>
<p>“Dalle dat dáhpáhuvai. Dat maid buot bargovuoddjit ballet.  Juste nu mo jurdagiin ballet. Dovden ahte biila bumpii man nu badjel, ja ii lean vejolaš bisánit. Seammás gullen mánágilljasa. Jurdagiid giljas. Dat lei dakkár giljas mii boahtá mánás geas lea hirbmat bávččas, ja de čuovui vel luoibman. “</p>
<p>“In dieđe mo galgá čilget dovdduid. Várra mun galbmojin jiekŋan ja stirdon, go in sáhttán dallán lihkastit. Mun ledjen duolmmastan goazana ja juolgi lei dasa bisánan, ja in ožžon dan eret. Gieđat ledje maid stirdon ja darvánan stivranii. Ledjen dego lápmašuvvan, muhto jurdagat goitge elle. In sáhttán maidege dahkat ja dušše issoras váivves ja balddihahtii dovddut ledje rupmašis. Mun jurddašin dan birra man ala ledje vuodján, ja dihten mo dat lea oaidnit.  Ja mo dat gillái bákčasiin. Dihten maiddái maid dát mearkkaša munnje. Gudni. Mo mun gutnálaččat ja dárkilit lean váruhan ahte dákkár dillái in galgga šaddat. Oidnen  iežan buohcceviesus ja mo mun doppe čohkkán ja vuorddán dieđu das mo mánáin manná. Oidnen</p>
<p>3 mo politiijat gažadit mu, hávdádusa,  gisttu ja máná váhnemiid čalmmiid, ja iežan barggu birra, ja gergen vel dan ge smiehttat ahte filbmadahkkit eai oaččo dál iežaset johtasiid. “</p>
<p>“In dieđe man guhká mun čohkkájin nie. Buot árja golggai olggos rupmašis. Jos, Duopmár, leat goasse jámálgan, de dieđát makkár fuones dovdu lea njálmmis ja olles rupmašis go váhkkasat fas. Sullii nie lei, go čohkkájin gittačalmmiid ja gehččen dan vártnuhis helvehii olmmoš sáhttá jurddašit, dat ahte goddit muhtun vigihis máná. Dál in gullan šat luoibmama olgun. Várra čohkkájin ná minuhta. Várra dušše moadde sekundda, in dieđe. “</p>
<p>“Dieđán ahte go doaibmagohten fas, de mun čievččastin uvssa  rabas ja viehkalin olggos. Lean áibbas sihkkar ahte ledjen šoavkat dego muohta, go jurdagiin lei dat maid mun dál galgen roggat eret biilla vuolde. Don gal leat gullan dán ovdal, Duopmár, muhto mun háliidan muitalit juryi mii dat lei maid mun gávdnen ja roggen biilla vuolde. Dan sadjái go cuovkanan mánárumaš lei maŋŋejuvlla vuolde dušše okta devdon seahkka. Maŋŋá lea gullan ahte dat lei áviisaseahkka. “</p>
<p>“Dieđusge illá jáhkken maid oidnen, ja dan giitevašvuođa-dovddu go ii lean oktage mánná  goddon, in sáhte ge čilget. Geahpehii nu sakka ahte measta vuksen. “</p>
<p><span type="quote">“Ii ádjánan smiehtastit ja gávnnahit dán čanastagaid. Muhtun gánddat čužžo ja gehčče nuppe beallái gáhta. Mun dieđusge maid geahčastin dohko, ja doppe ledje golbma 10-12 jahkásaš gándda čearsámin. Okta dain sevii munnje ja čurvii æ bæ!”</span></p>
<p>“In leat gal sihkkar Duopmár, muhto in jáhke ahte mun livččen dás čuožžumin otne jos gánddat eai livčče hárdilan mu. Dalle dáhpáhuvai juoidá mu siste. Soaitá lei dat ahte mun jurdagiin aiddo ledjen leamaš olmmošgoddi, ja jurdagiin ledjen aiddo goddán olbmo, ja dovden ahte gieđat ain ledje varran. Ii olmmoš reaškke jápmimis. Muittán beare ahte issoras garra suhttu badjánii, ja mus čáhpodedje čalmmit. Muittán ahte dadjen alccesan go viehkalin gáhta rastá ahte lea 20 jagi áigi dassá go mun geahčakeahttá olgeš ja gurut beallái rasttildin geainnu. Dábálaččat livčče gánddat leamaš johtileappot viehkat go mun, go bargovuoddjit eai leat gal aitto valán. Muhto mun ledjen nu issoras ja nu suhttan ahte ollejin sin lusa ovdal go gerge oppa verráha siskkobeallai livkkihit. Vuos dohppejin guoktása ja časken sudno oivviid oktii ja bálkestin dasa eatnamii, nu ahte soai bárgogođiiga. Áigon sudno eambbo huškut go muitájin dan goalmmáda, su gii aitto lei das nihlistan ja reaškán. Čuovvulin su</p>
<p>4 šilljui. Son lei muhtin vinjudáhki  alde ja áiggui lovpet, muhto mun njuikejin dáhki ala, fáhtejin su juolgái ja gaikon su vulos. Das go čuoččuime de mun dollen su niskkis ja speddjon su niera nu garrasit go nagodin. Vuosttaš háve son njalppihii, muhto nuppes mun deiven ja dat skájai miehtá šilju. “</p>
<p><span type="quote">“Dan maŋŋá dollen su gitta vel oanehis botta ja šluvgilin su garrasit,  muhto in šat huškon gal. Čergon gal sutnje hui jitnosit garra jienain. Dan birra ahte ii go son ádden man duođalaš skelbmošeapmi dát lei. De ihtigohte nissonat glásaide, ja muhtimat bohte tráhpaid ala ja áitigohte mu go ledjen sin gánddaid nie garrasit gieđahallan. Dalle gal vázzilin. Digaštallagoahtit 5-6 suhttan nissoniin, ii leat ávki. Dat lea ollu vearrát go dás dikkis, Duopmár.”</span></p>
<p>“Miehtá beaivvi ledjen suhtus dainna mii lei dáhpáhuvvan ja in sáhttán eará go dan birra smiehttat. Dieđusge váivašuvven maid dainna ahte ledjen nu garrasit suhttan. Ledjen heahpanan ja  veaháš skurtnjagan dan ektui, mun gii muđui lean hui jaskes ja ráfálaš olmmoš. Muhto mii filbmiimet miehtá beaivvi gitta eahkedii, ja in ge šaddan jearahallat ja gulaskuddat gánddaid birra. Eamit muitalii ahte muhtimat ledje garrasit suhttan ja áite váidit mu politiijaide. Dan ledje gullon hállamin dat nieiddat geat ledje leamaš mu nieidda riegádanbeaivvidoaluin.  Mun ledjen váiban ja buohcci iežan siste. In háliidan dan ášši birra ságastit dan eahkeda, inge háliidan gánddaiguin ge háleštit. Dat oaččui vuordit. “</p>
<p><span type="quote">“Nuppi beaivvi ožžon gohččuma boahtit politiijakantuvrii, ja loahpa don dieđát, Duopmár. Dál lea mannan mánnu dan rájes go seahkka-dáhpáhus  geavai. Jos livččen sáhttit nuppástuhttit dan maid dahken, de livččen sávvat ahte in livčče gánddaid huškon. Muhto go dál jurdagiin fas leamaš dien dáhpáhusas, de dieđán ahte in livčče sáhttit  eará láhkai dahkat.”</span></p>
<p>“In sáhte gal gánddaid ge láitit. Sin skelbmošeapmi lei gal veahá menddo groavis, muhto ii leat nu boastut/vearrut skelbmošit rávisolbmuiguin. Dan leat mii buohkat dahkan goas nu. Muhto mánát eai dieđe ja máhte árvvoštallat mii lea duođalaš ja ii–duođalaš skelbmošeapmi. Dát fearán ii lean sidjiide eambbo duođas go muohtaspáppaid bálkun. “</p>
<p>5 “Muhto, nu mo mun dadjen Duopmár, de in mun ge leat<em type="bold"> </em>sivalaš. Gánddat dahke dán go sii ledje jierrásat ja ledje fuobmán hilbošit, ja mun dahken dan go mus  badjánii ja leavai nu garra suhttu maid in sáhttán bissehit. “ </p>
<p>“Sáhttit gal dadjat ahte olmmoš galgá máhttit stivret ja muhttit iežas dovdduid go eallá earáiguin ovttas servodagas. Dasa lean áibbas ovttaoaivil,  muhto muhtimin dáhpáhuvvet áššit main dovddut duldejit ja vuitet áigumuša ja dáhtu badjel. Olmmoš geas dáhttu ii doaimma, sáhttá go son rihkkut lága? Mun oaivvildan: go in sáhttán man ge láhkai hehttet geavvamis dan mii geavai? Lei dušše dát maid mun áigon jearrat, Duopmár. Ja dál várra galgá jury vástidit. Giitu. “</p>
<p xml:lang="vep">6</p>
<p>Leat go goasse kriminála daguid dahkan?</p>
<p>Skovvái galggat beare russestit. Oahpaheaddji gieđahallá dán skovi anonymalaččat. Ceahki vástádusat sáhttet leat vuolggasadjin buori ságasteapmái kriminalitehta birra ja mo juohkehaš  vállje dahkat.</p>
<p xml:lang="deu">NIEIDA/GÁNDA</p>
<p>Leat go guokte maŋimuš jagi... Jo In Ledjet go</p>
<p>okto? Dahken dan go lei nu gelddolaš Bággejuvvojin dahkat dan Dárbbašin ruđa</p>
<p>Suoládan sihkkela, skohtera dahje mopeda? Suoládan gálvvuid buvddas?       Suoládan juoidá skuvllas?</p>
<p>Suoládan ruđa dahje eará ruovttus?       Suoládan juoidá skuvlaskihpáris?       Leat go vuodján skohtera dahje eará vuojána masa dárbbaša vuodjenkoartta?</p>
<p>Áitán huškut/cábmat ovttage? Givssidan?</p>
<p>Huškon/cábmán dahje illástan ovttage?       Billistan geaidnogalbbaid, gáhtačuovggaid dahje sárggodan seinniid? Sisagaikon stohpui, keallárii, bartii dahje muhtin vuorkái? Bivdán earáid oastit vuola du ovddas?       Borgguhan hášša?</p>
<p>Vuovdán hášša?</p>
<p><em type="bold">Rihkkumušat ja láhkarihkkumat 13.-19. ahkásaččaid gaskkas.  </em></p>
<p>Oslo Eará</p>
<p>stuorragávpogat Uhcit gávpogat Čoahkkebáikkit  Gilit Buvddas dahje kioskkas suoládan gálvvuid main lei árvu vuollil 500 25,3 13,7 17,5 15,3 17,1 Bilidan ávdnasiid ja huksehusaid eambbo go 1000 ru ovddas 7,2 4,0 5,3 4,4 4,6 Sisa-gaikkodan dainna ulbmiliin ahte suoládit  8,0 2,8 4,6 3,8 4,2 Dorron vearjjuiguin  3,8 2,0 3,0 2,9 3,0 Leamaš politiijaiguin oktavuohta go leat verrošan 12,8 7,7 10,1 8,8 4,7</p>
<p>Dás oaidnit bohtosa das mo nuorat ieš-rapporterejit rihkkumušaid, láhkarihkkumiid ja oktavuođa politiijaiguin maŋimuš 12 mánu, Norggas. Proseanta. <span type="quote">“Eará stuorragávpogat”</span> leat dán oktavuođas Bergen ja Troandin.</p>
<p xml:lang="nno">Gáldu: Tormod Øia: <em type="italic">Ung på 90-tallet.</em>  </p>
<p>1.  Geahča dárkilit loguid tabeallas, ja gávnna muhtima geainna ságastit. Ságasteahkki dan birra maid dás sáhttá oahppat? Mii lea eanemus miellagiddevaš dahje hirpmástuhtti diehtu?</p>
<p>2.  Jurddaš ahte don leat journalista . Daga muhtin áviisaartihkkala  tabealla dieđuid vuođul. Bajilčála galgá čalmmustahttit, fuomášahttit dahje geasuhit olbmuid lohkat artihkkala.</p>
<p>3.  Lohket artihkkaliid guđet guimmiide ceahkis ja darvvihehket daid seaidnái maŋŋá.</p>
<p>Mo meannudit nuorra láhkarihkolaččaid?</p>
<p>Mo son nuorra olbmuide váikkuha giddagassii lohkkašuvvan?</p>
<p>Dieđusge livččii buorre dovdu bidjat nuoraid giddagassii. Dat dahkko muhtimin. Ii leat guhkes áigi diggi mearridii ahte muhtin 15 jahkásaš ja okta 14 jahkásaš galggaiga giddagassii. Riikkaadvokáhta lea mearridan ahte eambbo nuorra láhkarihkolaččat (lovbrytere)  galget giddagassii ráŋggáštuvvot.  Dál lea juohke <em type="italic">logát</em> nuorra politiijaid ráŋggáštuslogahallamis.  Áibbas duohta. Juohke logát. Ii leat statistihkas ge boasttuvuohta. Boasttuvuohta lea nuorain dahje<em type="bold"> </em>áššáskuhttineiseválddiin (påtalemyndighetene).  </p>
<p>Jos boasttuvuohta <em type="italic">lea</em> nuorain, de dat lea <em type="italic">min</em> sivva, go mii han leat sin bajásgeassán. Dalle han buot sáhka ráŋggáštusas nohká dasa. Dahje várra ferte min ráŋggáštit, go ii han dat leat nuoraid iežas sivva ahte mii leat sin boastut bajásgeassán. Dan fertejit áddet, maiddái<em type="bold"> </em>áššáskuhttineiseválddit, ahte galgá álo ráŋggáštit dušše sin dahje su gii lea sivalaš. Nu go mun dán ášši oainnán, de lea dat áibbas jierpmálaš.  </p>
<p>Muhtin riikkaadvokáhta gohčču ja dáhttu eambbo eavttuhis (ubetinget) giddagasráŋggáštusa (fengselsstraff) nuoraide, ja son lea sihkkarit buorre olmmoš. Politiijat leat giddegoahtán nuoraid giddagasaide. Álbmot gáibida ja čuorvu ahte rihkolaš nuorat galget biddjot giddagassii vel guhkit áigái. Álbmot ja politiijat leat maid áibbas sihkkarit buorit olbmot.   Dáid buriid olbmuid geažil liikká nuoraidkriminalitehta lassána. Erenoamážit VG lea addán spáltasaji olbmuide cealkit iežaset morála, oainnuid ja gáibádusaid dasa ahte rihkolaš nuorat galget ráŋggáštuvvot. Buot dát morálalaš lohkkijienat ožžot spáltasaji daid álás nieiddaid, šerres biillaid ja filbmanásttiid Hollywoodeallima gaskka. Gáibádusat leat: Eambbo politiijaid, eambbo giddagasráŋggáštusaid ja guhkit duomuid. Loahpas mii jáhkkit ahte juohke mohtorsihkkelnuorra lea rihkolaš (kriminell). Liikká nuorat mannet iežaset čiekŋalis eahpemorálalaš geainnuid, iežaset baskkes buvssaiguin. Moanat jagiid lean leamaš oahpaheaddji ja lean oahpahan mánáid ja nuoraid gaskal čieža ja guoktelogi. In leat goasse dárbbašan ráŋggáštit oahppi, ja mus leat leamaš maiddái <span type="quote">“váttes”</span> nuorat.</p>
<p>Duohtabealis ii leat váttisvuohta sus gii galgá ráŋggáštuvvot. Váttisvuohta lea áibbas eará sajis: Dárbu earáid ráŋggáštit  lea olbmo luonddu. Dat lea issoras, muhto mii ráŋggáštit ja ráŋggáštit! Gos boahtá diet vuoigatvuohta ahte earáid ráŋggáštit?  Dárbu goit lea dasa. Lea go nu ahte olbmot geain lea dárbu ráŋggáštit, ohcet bargguid<em type="bold"> </em>ráŋggáštaneiseválddiide? Ja, doppe čohkkát ja gullat mo olbmot čurvot: <em type="italic">Eambbo ráŋggáštusa ja guhkit duomuid!</em> Ja árvvoštallat ja čuovvut riikkaadvokáhta dáhtu das ahte eambbo rihkolaš nuoraid ráŋggáštit giddagassii. Muhtin olbmot leat čeahpit čuojahit fidjola ja earát fas málejit čáppa govaid, ja fas earáin lea miella ráŋggáštit. Ruoktu, skuvla ja giddagasdoaimmahat (fengselsvesenet) juogadit seammá váttisvuođa: Nuoraidkriminalitehta.  </p>
<p>In sáhte jáhkkit ahte lea juoga boastut nuorain. Ii han olles buolvvas sáhte leat boasttuvuohta. Muhto sii leat vajálduvvon,  dain váilot gullevašvuohta ja ideálat. Lea maid áibbas duohta ahte sii gehččet ja árvvoštallet min eahpeluohttámušain (mistillit, mistro). Jos dan eai dagaše, de livččii duođai mearkkašanveara ja juoga boastut sis. Mii han sidjiide juohke beaivve muitalit ja dáguhit ahte eallin lea ruhta, biila ja seksa. Dieđusge dát váikkuha sin jurddašeapmái. Mii eat sáhte sin váilevašvuođaid ja váttisvuođaid čoavdit dáinna ahte čuorvut politiijaide. Dákkár váttisvuođaid ja eará váttisvuođaid ii sáhte čoavdit guhkit ja garraset ráŋggáštusduomuin.   Goitge ii silolaš ja psyhkalaš heađi. Dađebahát lea juoga hirpmus boastut riikkaadvokáhta jurddašeamis. Giddagasráŋggáštus ii sáhte buhtadit dahje divvut dan <em type="italic">silolaš guorusvuođa maid otná nuorat leat árben riikkaadvokáhta iežas buolvvas</em>.   Rissen livččii buoret ráŋggáštus. Giddagasráŋggáštus, dahje friddjavuođarivven (frihetsberøvelse) lea illásteapmi, ja das lea dat áigodat mii lea issoreamos.  </p>
<p>Jo muhtin beaivvi giddagasas dáhpáhuvvá juoidá olbmuiguin, ja mađe nuorat dasto johtileappot sii rivdet. Psykiatriijas gohčoduvvo miellabuohccin (sinnsykdom). Olbmuid miella buohccá jos lohkkaduvvojit giddagassii. Dát dáhpáhuvvá jo go ovtta jándora lea čohkkán giddagasas. Dat lea nu vahát olbmo millii ahte sii sáhttet cuvket giddagaslanja (fengselscelle). Dáinna lágiin sii geahččalit oažžut oktavuođa máilmmiin. Buohkat dihtet dieđusge ahte das ii leat ávki, muhto dát lea buohcuvuohta mii bohciida go olmmoš giddejuvvo lohka duohkai. Dát árvideames vuolgá klaustrofobiijas mii lea ballu mii mis buohkain orru ja sáhttá bohciidit jos mii vásihit giddagasa. Sutnje gii čuožžu olggobealde giddagasa, sáhttá dát orrut dego dušše riedja. Muhto sutnje gii lea giddagasas, lea dakkár dovdu ahte seainnit bohtet lagat ahte lagat ja loahpas vigget buvihit su. Ballu sáhttá šaddat nu issoras ja buotdivnnat (altomfattende) ahte sáhttá šaddat oalát miellabuohccin. Muhtimat nu buohccájit ahte sin rumašlaš bákčasat eai leat hehttehussan dasa ahte geahččalit beassat olggos giddagasas.</p>
<p>Duopmárat ja mielduopmárat galggašedje leat mielde goarrumin ja duogŋamin sin geat giddagasain leat geahččalan heakkaset váldit. Mun dovddan olbmuid geat ráhkkenbláđiin leat čuohpadan rupmaša nu čiekŋalassii vai ollejit ulbmila; jápmit dahje buhcciidvissui gártat. Dovddan eará gii riššain geahččalii boaldit guktui čalmmiid vai beasašii olggos. Son cahkkehii beallerabas riššadoasaid ja doalai daid čalbmegáhká (øyeeplet) ovddas go cahkkanedje. Muhto dát leat dakkár doaimmat maid sii barget maŋŋá. Álggus vuos geahččalit giddagaslanja cuvket.</p>
<p>Dáid áiggiid beahttalit giddagasmearrádusaid (fengslingskjennelser) 14 ja 15 jahkásaččaide. Dál geavahuvvo eavttuhis giddagasráŋggáštus.</p>
<p>Mun in dieđe mo 14 jahkásaččat dovdet go lohkkaduvvojit ruovdeuvssaid duohkái, go mun han ledjen jo 17 jahkásaš go mun čohkkájin giddagasas, muhto jos mun muittán riekta,  de mun holvon dego beana olles 12 diimmu. Váikkuhus? In šaddan goit šiegat dainna. Baicce šadden eambbo vel bahánihkkán.</p>
<p>Lea vuoiggalaš jearrat: Mo lea dat duopmár siskkobealde oaidnit gii mearrida ahte (dubme) njealjenuppelotjahkásaš galgá giddagassii? Lea go son áhčči? Lea go son leamaš oahpaheaddji? Son ii leat várra ieš goasge čohkkán giddagasas? Ii go son dieđe makkár psyhkalaš váikkuhusat leat dušše oanehis botta čohkkát ruovdeuvssaid duohken, ja ahte olbmot sáhttet eallinagi buohcat dáinna? Mo manná dáinna morálalaš  álbmogiin?</p>
<p>Oktii lean ovtta girjjis – ironiijalaččat- evttohan ahte politiijat galggašedje bajásgeassit nuoraid ja mánáid. Leat go mii dohko jođus? Politiijat!?  Maid árpmuid dahket politiijat ja giddagasdoaimmahat pedagogalaš ja medisiinnalaš gažaldagain?</p>
<p>Mun lean muhtin áigge čuvvon guokte nuorra láhkarihkolačča. Guktot leaba 20 jahkásaččat, ja guktot guhkitáigge giddagasas čohkkámiin beallemuddui guohcagan. Lean ieš oaidnán mo norgga giddagasat moatti jagis sáhtte bilidit nuorra olbmo. Mun áiggun geahččalit mu oainnuid viidáset gilvit sidjiide geat háliidit gullat. Lea han juovllat dušše oktii jagis.</p>
<p>Jens Bjørneboe: Oassi girjjis: <em type="italic">Utvalget Essays.</em> Pax. 1989. Sámegillii: ČálliidLágádus. </p>
<p><em type="bold">Loga essaya ja vástit gažaldagaid: </em></p>
<p>1.  Mo Jens Bjørneboe čilge ahte lea lohkkašuvvat giddagaslatnjii? 2.  Maid don ieš jurddašat dan birra ahte nuorat biddjojit giddagassii? 3.  Mo galggašedje nuorra rihkolaččat meannuduvvot, du mielas? 4.  Mo eará láhkai sáhttá nuoraid ráŋggáštit? 5.  Bjørneboe namuha muhtin sivaid nuoraidkriminalitehtii. Mat dat leat? (Dása sáhttá  geavahit skovi mii gávdno lágádusa reaidostobes, neahttasiiddus.) 6.  Maid don ieš oaivvildat dán birra?</p>
<p><em type="bold">Áššáskuhttinmearrádus </em></p>
<p>Hålogalándda stáhtaadvokáhtat</p>
<p>leat mearridan ahte</p>
<p xml:lang="kal">Namma</p>
<p xml:lang="smj">Riegádannr</p>
<p>Ássanbáiki</p>
<p>lea áššáskuhtton ja Sis-Finnmárkku diggegoddi galgá dubmet čuovvovaš ráŋggáštuslágaid mielde:</p>
<p xml:lang="smj"><em type="italic">I Ráŋggáštuslága § 257 </em></p>
<p>Go lea váldán dahje leamaš mielde váldimin ávdnasa mii gullá earáide dainna áigumušain ahte alcces dahje earáide oaččuhit ávdnasa eahpevuoiggalaččat gánnáhit.</p>
<p><em type="italic">Vuođđu: </em></p>
<p>Maŋŋebárgga 26/11 jagi 2012, birrasii dii 16:00 Guovdageainnu Skohtergávppis (namma +čujuhus)  válddii son gárvvu/biktasa mas lea árvu: 5000,-</p>
<p><em type="italic">II Ráŋggáštuslága § 391 a, 2. oasi bst 1. oasi, bst, §257 </em></p>
<p>Go lea váldán dahje leamaš mielde váldimin ávdnasa mii gullá earáide dainna áigumušain ahte alcces dahje earáide oaččuhit ávdnasa eahpevuoiggalaččat gánnáhit. Ráŋggáštus galgá vuoliduvvot go váldon ávdnasiid árvu lea nu vuollegaš. Lassin galget eará dilálašvuođat váldot vuhtii.</p>
<p><em type="italic">Vuođđu: </em></p>
<p>Maŋŋebárgga 26/11 jagi 2012, birrasii dii: 14:45. Válddii son Guovdageainnu njuovahagas (čujuhus) bohccočoarbbeali.</p>
<p>Ráŋggáštusláhka §63, 2. oassi ja § 54 nr. 3 adno ášši meannudeamis.</p>
<p>Poasta II: Gáibiduvvo almmolaš beroštupmi/vuhtii váldin áššáskuhttimii.</p>
<p>Deatnu, Geassemánnu 10.b. j. 2013.</p>
<p>Áššáskuhtton olbmui lea nammaduvvon bealušteaddjin:</p>
<p><em type="bold">Loga áššáskuhttinmearrádusa ja vástit gažaldagaid</em>: </p>
<p>1.  Mii lea vuođđun dán áššáskuhttimii? (Manne son áššáskuhtto?) 2.  Oza Norgga láhkagirjjis ja gávnnat mii čuožžu ráŋggáštuslágas, paragráfa 63,2. oasis ja paragráfa 54 nr. 3. Váikkuhit go dát paragráfat garra vai láđis dupmui? Manne, jáhkát don dát paragráfat adnojit? 3.  Maid, jáhkát don maŋimuš cealkka áššáskuhttinmearrádusas mearkkaša? 4.  Sárggo sárgosa mii govvida vearredagu mas dát olmmoš lea áššáskuhtton.</p>
<p><em type="bold">Smiehtas maŋos! </em></p>
<p>Don leat dán kapihttalis bargan sihke láhka- ja riekteáššiin, áššáskuhttineiseváldiáššiin ja ráŋggáštuseiseváldiáššiin. Dát vuogádat ja stáhtafápmoásahus lea ádjánan guhkes áiggi šaddat ja doaibmat nu mo dat otne leat ja doibmet.</p>
<p>Maid barge obmot ovdal go šattai stáhta mii sáhtii ortnet ja ráfi bisuhit báikegottiin ja dubmet ja ráŋggáštit vearredahkkiid? Dalle lei bearaš ja sohkagoddi dehálaš. Bearrašat ja sogat fertejedje várjalit iežaset gutni ja ráŋggáštit dahje mávssahit sin geat verrošedje sin vuostá. Dat lei áibbas dábálaš riikkain ja stáhtain gos eai lean sorjjasmeahttun (uavhengig) fápmoásahusat.</p>
<p>Áiggiid čađa lea Norga ásahan golbma fápmoásahusa, ja okta dain lea sorjjasmeahttun duopmostuollu. Dat galgá dubmet buohkaid geat verrošit, beroškeahttá makkár sehtui dahje sohkii gullet. Álggus duopmostuolut eai doaibman nu mo ledje jurddašuvvon. Muhtin duopmárat ledje korrupta ja bearráigeahčču ja lágat eai lean čielgasat.  Áiggiid čađa leat duopmostuolut šaddan buoret go olbmot leat cuiggodan ja servodat lea rievdan. Sámis lea easkka maŋimuš čuohtejagi doaibman dohkálaččat.</p>
<p>Ain otne lea sámiid gaskkas eahpeluohttámuš politiijaide, duopmostuoluide, ráŋggáštuseiseválddiide ja áššáskuhttineiseválddiide. Sivat dasa leat máŋga. Okta lea ahte dát fápmoásahus ii leat nu guhká vel doaibman Sámis. Nubbi lea ahte olbmot leat vásihan ahte sii eai áddehala duopmáriin, mielduopmáriin ja áššáskuhttin- ja ráŋggáštuseiseválddiin. Sii ledje dávjá dážat ja hálle dušše dárogiela. Goalmmádin: Ollugat leat vásihan eahpevuoiggalašvuođa go rollat (duopmárat ja politiijat) leat dovddadan ja danne bealátvuohta ii leat doarvái bures váldon vuhtii ja/dahje guorahallon. Njealját sivva lea dieđusge ahte olbmot leat dáhtton čuovvut dološ vuogi ja ieža soahpat, mávssahit ja čorget riidduid. Dát dieđusge sáhttá dagahit ahte áššit eai goasse noga ja nu viidánit ja levvet máŋggaid buolvvaide.</p>
<p>Sámi sátnevájas: Olmmoš guhte ii birge ja gulahala siiddalahtuiguin, galgá guođđit siidda.</p>
<p><em type="bold">Geahččaleapmi kapihtal 9.  Vástit oanehaččat: </em></p>
<p>1.  Maid galgá bealušteaddji dahkat? 2.  Maid mearkkaša dat ahte áššáskuhttot? 3.  Mii lea álbmotduopmár? 4.  Maid mearkkaša dat ahte guoddalit ovtta duomu? 5.  Man galle duopmára leat dutkanrievttis?  6.  Maid mearkkaša evttolaš duopmu? 7.  Mii lea eavttohis giddagas? 8.  Makkár áššiid lea dábálaš guoddalit lágamánneriektái? 9.  Galle fágaduopmára leat lágamánnerievttis? 10. Galle álbmotduopmára leat lágamánnerievttis? 11. Maid galgá Alimusrievtti váiddagoddi bargat?  12. Galle duopmára čohkkájit Alimusrievttis? 13. Čále Norgga lágamánnerivttiid namaid. 14. Maid galgá jury bargat?</p>
<p><em type="bold">Geahččaleapmi kapihtal 9. Guhkes vástádus. </em></p>
<p>Čilge čuovvovaš doahpagiid/sániid hábmedettiin muitalusa:</p>
<p type="listitem">•  Áššáskuhttin</p>
<p type="listitem">•  Duođaštusaid bilidit</p>
<p type="listitem">•  Ovddidit ráŋggáštusášši</p>
<p type="listitem">•  Rumašloavkašupmi</p>
<p type="listitem">•  Duopmu</p>
<p type="listitem" xml:lang="nob">•  Áktor</p>
<p type="listitem">•  Bealušteaddji</p>
<p type="listitem">•  Vihtanat</p>
<p type="listitem" xml:lang="nob">•  Diggeriekti</p>
<p type="listitem">•  Lágamánneriekti</p>
<p type="listitem">•  Alimusriekti</p>
</body></document>