<document xml:lang="sme" id="no_id"><header><title/><genre code="facta"/><author><unknown/></author><wordcount>249</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/></multilingual><origFileName>http://www.calliidlagadus.org/govat/doc/sam_d_s_konv.pdf</origFileName><parallel_text xml:lang="nob" location="nor_nordisk_samekonv.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Dalá golbma Sámediggepresideantta govvejuvvon guovvamánus 2005:s. Lars Anders Bær, Ruoŧa Sámediggi, Pekka Aikio, Suoma Sámediggi ja Sven-Roald Nystø, ovddit Sámediggepresideanta Norggas. Govva: Min ÁiGi.</p>
<p>Davviriikkalaš sámekonvenšuvdna</p>
<p>Sámiráđđi lei vuosttas mii loktii jurdaga ásahit Davviriikkalaš sámekonvenšuvnna 1986 Sámekonferánssas. 1992 Sámekonferánssas čuovvolddje ášši. 1998:s ášši gieđahallojuvvui oktasaš Suoma, Norgga ja Ruoŧa sámi vuoigatvuođaidlávdegotti čoahkkimis.</p>
<p>Davviriikkalaš ráđi 46. čoahkkimis, guovvamánu 28. b. 1995:s Reykjavikas Islánddas, deaivvadedje Suoma, Norgga ja Ruoŧa ministarat geain lei ovddasvástádus sámi áššiide. Sii mearridedje álggahit barggu Davviriikkalaš sámekonvenšuvnnain.</p>
<p>Suoma, Norgga ja Ruoŧa sámi áššiid ministarat oktan dáid golmma riikka sámediggepresideanttaiguin, nammadedje čakčat 2002 áššedovdijoavkku mii galggai ráhkkanahttit Davviriikalaš sámekonvenšuvndaárvalusa. Golmma jagi árjjálaš barggu maŋŋel, geigii áššedovdijoavku árvalusas jahkásaš čoahkkimis skábmamánu 16. b. 2005:s Helssegis. Dán čoahkkimis oassálaste Suoma, Norgga ja Ruoŧa sámi áššiid ministarat ja Suoma, Norgga ja Ruoŧa golbma sámediggepresideanttat. Áššedovdijoavkku jođihii professor Carsten Smith, gii lea leamaš Norgga alimusriektejustitiarius.</p>
<p>Konvenšuvdnaárvalus sisttisdoallá 51 artihkkala juhkkojuvvon 7 kapihttalii. Deháleamos ulbmil dán árvalusas lea nannet ja gievrudahttit sámi álgoálbmotvuoigatvuođaid, mas lea erenoamáš deaddu várjalit ja ovddidit sámegiela, sámi kultuvrra, ealáhusaid ja servodaga. Konvenšuvdnaárvalus cealká ahte dan golmma riikkas leat sápmelaččat álgoálbmot, ja okta álbmot geat orrot riikarájiid rastá. Konvenšuvdnaárvalus sisttisdoallá unnimus gáibádusaid mat leat vuođđuduvvon riikkaidgaskasaš olmmošvuoigatvuođagáibádusaide mat juo gávdnojit, ja mat leat boahtimin.</p>
<p>Áššedovdiidjoavku árvala ahte konvenšuvdna galgá mearriduvvot Suomas, Norggas ja Ruoŧas, ja dat ii galgga mearriduvvot ovdal dat golbma Sámedikki leat dohkkehan konvenšuvdnaárvalusa. Konvenšuvdnaárvalus sáddejuvvui gulaskuddamii oktanaga buot golmma riikii 2006 álggus. Árvalusa meannudeami leat dasto digaštallamin.</p>
<p>www.samediggi.no www.galdu.org www.dep,no/aid/ Samene – en håndbok, Karasjok 2003</p>
</body></document>