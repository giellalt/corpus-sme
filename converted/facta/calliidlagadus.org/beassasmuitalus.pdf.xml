<document xml:lang="sme" id="no_id"><header><title/><genre code="facta"/><author><unknown/></author><wordcount>608</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.calliidlagadus.org/govat/doc/beassasmuitalus.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="bold">Beassášmuitalus </em></p>
<p>Go Jesus šattai rávisolmmožin, son jođii viidát ovttas iežas máhttájeddjiiguin. Son háliidii muitalit buohkaide geaid deaivvai, Ipmila birra ja olbmot galge eallit ja veahkehit guđet guoimmi. Don maid háliidat buohkaide muitalit dan birra mii du mielas lea dehálaš. Jesusis ledje ollu ustibat ja olbmot geat dorjo su ja liikojedje sutnje, go son veahkehii gefiid ja buhcciid. Muhtumat eai liikon sutnje, ja riikka jođiheaddjit balle ahte Jesus galggai oažžut menddo stuorra fámu. Sii plánejedje váldit Jesusa giddagassii.</p>
<p><em type="bold">Pálbmasotnabeaivi </em></p>
<p>Muhtin sotnabeaivvi ovdal beassážiid, dáhtui Jesus iežas máhttájeddjiid vuolgit fárrui Jerusalemii ávvudit beassážiid. Máhttájeaddjit gávdne sutnje ásena mainna Jesus beasai riidet Jerusalemii jođidettiin. Go son joavddai gávpotmuvrra siskkobeallai, de olbmot dearvvahedje ja dustejedje su dego son livččii gonagas. Su čurvo: -Hosianna, Hosianna, min gonagas lea boahtán. Hosianna lea ávvučuorvvas sullii seammá go Hurra. Muhtimat sevve stuorra pálbmalasttaiguin.</p>
<p xml:lang="est"><em type="bold">Skilleduorastat </em></p>
<p>Skilleduorastat gohčoduvvo maiddái “ <em type="italic">buhtistan duorastahkan </em>”. Dan áigge go Jesus elii, ledje eanaš olbmuin álás juolggit dahje dušše muhtinlágan náhkkebázahusat gápmagiin. Buohkain ledje juolggit hui duolvasat go veiggodii. Dalle fertejedje bures bassat julggiid ovdal go manne tempelii dahje eará dáluide. Dán eahkeda lei Jesus bovden máhttájeddjiid boradit suinna beassášmállása ovttas. Jesus háliidii bassat máhttájeddjiid julggiid ovdal go manne boradit, danne go son háliidii leat šiega singuin ja maiddái čájehit ahte buohkat galget veahkehit guđet guimmiid. </p>
<p>Sii boradedje ja suohtastalle ovttas. Jesus muitalii ahte dát lea maŋimuš geardde sii boradit ovttas. <span type="quote">“Dál fargga sii váldet mu gitta ja mun ferten jápmit”</span>, logai son. Jesus diđii maid ahte okta su máhttájeddjiin, Judas ii liikon sutnje nu bures, ja ahte son áiggui dieđihit vávttaide gos gávdnet su. Judas háliidii leat albma gonagasa bálvá, muhto Jesus ii lean dakkár dábálaš gonagas gii beroštii ruđas ja fámus. Judas lei danne šiehtadan vávttain ahte son muitala gos Jesus lea, ja son oažžu dan ovddas 30 silbaruđa.</p>
<p>Maŋŋá boradeami, sii manne muhtin gárdimii gos sii rohkadalle Ipmilii. Judas beahttalii Jesusa ja muitalii vávttaide ahte son lei gárdimis. Jesus diđii dan birra, ja son jegolaččat čuovvulii vávttaid go dat bohte viežžat su giddagassii.</p>
<p><em type="bold">Guhkesbearjadat </em></p>
<p>Vávttat dolvo Jesusa jođiheddjiid lusa. Sii dadje ahte Jesus ferte jápmit danne go son gohčoda iežas Ipmila bárdnin. Muhto Jesus diđii dán birra. Ipmil lei visot plánen. Jesus diđii ahte son fertii jápmit danne go son fertii ráŋggáštuvvot buot suttuid ovddas maid olbmot ledje suddudan ja ain šadde suddudit. Sii darvvihedje Jesusa spihkáriiguin gitta russii muhtin báikkis mas lea namma Golgata. Doppe Jesus jámii. Dan áigge lei dábálaš dán láhkai goddit olbmuid geat ledje verrošan duođalaččat. Dat lei hui váivi ja stuorra moraš máhttájeddjiide ja buohkaide geat liikojedje Jesusii ja čuvvo su daguid. Muhto sii eai diehtán ahte Ipmil lei plánen stuorra suollemasvuođa, ja ahte sii eai dárbbašan moraštit guhkká.</p>
<p><em type="bold">Beassášlávvardat </em></p>
<p>Okta almmái geas lei namma Josef, liikui Jesusii. Son fálai Jesusii hávdesaji muhtin bákteloapmái. Dan háliidii son addit skeaŋkan Ipmila bárdnái. Dokko máhttájeaddjit bidje Jesusa rupmaša maŋŋá go lei jápmán. Sii gágge ja hoige vel stuorra lossa geađggi loami ovdii. Vávttat galge geahččat bearrái hávddi vai ii oktage beassan sisa váldit Jesusa rupmaša.</p>
<p><em type="bold">Vuosttaš ja nubbi beassášbeaivi </em></p>
<p>Sotnabeaivve iđida iđii eŋgel almmis ja jorralii eret geađggi mii lei loami ovddas. Vávttat hirpmástuvve ja ballájedje go oidne eŋgela, ja viehkaledje báhtui. Maŋŋelaš bođii Márjá Magdalena gii lei Jesusa ustit. Son imaštii manne geađgi lei sirdojuvvon, ja manai loapmái. Doppe son deaivvai eŋgela gii muitalii: <span type="quote">“Jesus ii leat dáppe, son eallá fas!”</span> ” Mana muitalit buot su ustibiidda ahte sii besset oaidnit su fas.” Márjá ii šat moraštan. Jesus ii lean liikká jápmán. Son elii! Son viehkalii muitalit ođđasa buohkaide. Álggus máhttájeaddjit illá jáhkke maid Márjá muitalii. Muhto dat lei áibbas duohta! Jesus bođii dearvvahit sin. Son lei duođaid bajásčuožžilan jápmimis. _______________________________________________________________________________________________________________________________________________________________________________________________________________________________________________________________________________________________________________________________________________________________________________________ _______________________________________________________________________________________________________________________________________________________________________________________________________________________________________________________________________________________________________________________________________________________________________________________ _______________________________________________________________________________________________________________________________________________________________________________________________________________________________________________________________________________________________________________________________________________________________________________________ _______________________________________________________________________________________________________________________________________________________________________________________________________________________________________________________________________________________________________________________________________________________________________________________ _______________________________________________________________________________________________________________________________________________________________________________________________________________________________________________________________________________________________________________________________________________________________________________________</p>
</body></document>
