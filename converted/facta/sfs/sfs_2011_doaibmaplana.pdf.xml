<document xml:lang="sme" id="no_id"><header><title/><genre code="facta"/><author><unknown/></author><year>2011</year><wordcount>726</wordcount><conversion_status type="standard"/><availability><license type="standard"/></availability><multilingual/><origFileName>http://www.samifaga.org/govat/doc/sfs_2011_doaibmaplana.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p>13 <em type="bold">2011 doaibmaplána </em>2011 doaibmaplána mearrida 2011 jahkečoahkkin miessemánus 2011. Eanaš áššit leat dakkárat maiguin searvi bargá oppa áiggi. <em type="bold">1. </em></p>
<p><em type="bold">SFS miehtá Sámi searvin. </em></p>
<p>Dađistaga viidána searvi miehtá sámi searvin miellahttolassáneami bokte. Ain bohtet suomabeale fágagirjjálaš čállit miellahttun. Ruoŧa beale fágagirjjálaš čállit leat bázahallan organiserema dáfus, go doppe eai leat SFS:as miellahtut, vaikke leat ge hástalan searvat. Gielalaččat lea doaimmain vuosttamužžan leamaš davvisámegiella guovddážis. Searvi dattege muittuha jahkásaččat ahte searvi lea fálaldahkan buot sámegielat fágagirjjálaš čálliide. Nu lea ge fágagirjjálaš čálliid iežaset hálddus ávkkuhit SFS:ain buoremusat. <em type="bold">2. www.samifaga.org </em>SFS oastá dihtorteknologaš veahki dikšut ruovttusiiddu. Ruovttusiidu lea jurddašuvvon doaibmat dieđihangaskaoapmin miellahtuide. <em type="bold">3. Fágagirjjiide oastinortnet </em></p>
<p>Viimmat dáhpáhuvvagođii oastinortnet-áššiin juoga 2008:s, mii doaivvuimet rivttes guvlui. Sámedikkis lea soahpamuš dáiddáriiguin mas daddjo ahte čáppagirjjálašvuođa oastinortnet galgá vuoruhuvvot. Sámedikkis ja dáiddárservviin lei oktasaš lávdegoddi mii barggai áššiin. Ii SÁLAS ii ge SFS lean bivdojuvvon oassálastit. SFS:a bealis fuobmáimet ahte lávdegottis hálle dušše čáppagirjálašvuođas. Go Sámediggi 2008 rájes vuoruhišgođii fágagirjjálašvuođa, de livččii lunddolaš ahte dákkár girjjit maiddái gullet boahtteáiggi oastinortnegii. Nu han lea namahuvvon Sámedikki bealis juo 2002:s. Maŋŋá go namahuvvon bargojoavku buvttii evttohuasas, de lea SFS ja SÁLAS ovddasteaddjit fuobmášahttán Sámediggeráđđái ahte dehálaš oassi oastinortnegis orui báhcimin. Mii leat de ožžon lohpádussii ahte dattege galgá fágagirjjálašvuohta mielde oastinortnegii. Lea dehálaš fuobmášahttit ahte ekonomalaččat dákkár ortnet vuosttamužžan lea ávkin girjelágádusaide. Sii han dan bokte jođihivčče eambbo girjjiid. Ovddeš oastinortnegis ii goaikkihan makkárge buhtadus dahje royalty čálliide. Dán galgá maiddái atnit muittus jos lihkostuvvat oažžut ortnega fas johtui. <em type="bold">4. </em></p>
<p><em type="bold">Girjerájus- ja kopibuhtadus </em></p>
<p>Norgga beali girjerájusbuhtadusa soahpamuš bistá seamma go ovdal, eai ge sámi organisašuvnnat leat ovddidan rievdademiid. SGS ja SFS <span type="quote">”oamastit”</span> 85% olles buhtadusas. Lea dušše Sámikopiija soahpamuš Norgga Kopinor:ain mii dohkálaččat gáhtte ja buhtada sámi vuoigŋaduoji kopierema Sámis. Ruoŧa Bonus Presskopia ja Suoma Kopiosto eai leat eai ge áiggo čuovvolit Sámikopiija dáhtu, mii lei ahte Sámikopiija galgá hálddašit Ruoŧa ja Suoma sámi buhtadusruđa. SFS sáhttá dál dušše ávžžuhit Suoma ja Ruoŧa beale fágagirjjálaš čálliid ohcat stipeanddaid Suoma ja Ruoŧa fágagirjjálaš foanddain. <em type="bold">5. </em></p>
<p><em type="bold">Uhccán fágagirjjit sámegillii </em></p>
<p>SFS lea guhká fuobmášahttán ahte otná sámi girjjálašvuođas leat áibbas unnán fágateavsttat sámegillii, earret oahppogirjjiid. Searvi ávžžuha ain dán oktavuođas omd. Fágagirjjálaš foandda vuoruhit prošeavttaid mat sáhttet leat mielde lasiheamen sámi fágaprosa olggosaddimiid. Muđui berre searvi ohcat eará vugiid ge mo movttiidahttášii almmuhit eambbo sámi fágateavsttaid. Dán oktavuođas ohcalat dieđusge maiddái lágádusaid áigumušaid. 142008 bušeahttamearrádusain viimmat vuoruhišgođii Norggabeale Sámediggi maiddái dokumentára- ja fágagirjjálašvuođa. Sámedikki 2009 bušeahtas lei várrejuvvon 3 million dása. Oktiibuot badjelaš 6 mill lei várrejuvvon girjjálašvuhtii. 2010 bušehttii lea submi badjelaš 5 mill, ja 2011 bušehttii vuollil 5 milliuvnna. Das sullii 950.000 fága- ja dokumentára girjjiide. SFS barggai máŋga jagi fuobmášahttit sámi eiseválddiide mo almmolašvuođa ruđahisvuohta lea čuohcan sámi girjjiid almmuheapmái. Dás lea leamaš erenoamáš bahás váikkuhus sámi fága- ja dokumentára girjjiid almmuheapmái, mat eai oppa leat leamaš vuoruhuvvon ge. Go fas unniduvvui várrejuvvon ruhta girjjálašvuhtii, de oaidnit juo fas ahte dat čuohcá bahádebbo fága- ja dokumentára girjjiid olggosaddimii. Girjjálašvuođa ruhtavátnivuođain šaddá SFS ain rahčat ovddosguvlui. <em type="bold">6. </em></p>
<p><em type="bold">Dulkonoahpahus ja jorgaleapmi </em></p>
<p>SFS dahká giellagoziheami sierra prošeaktan. SFS ohcala dulkkaid oahpaheami, ja fuomášuhttit dárbbu profešunaliseret dulkondaimma, ja maiddái nanusmahttit jorgaleami doaimmaid. Geahča maiddái 10. čuoggá. <em type="bold">7. </em></p>
<p><em type="bold">Fágagirjjálaš gudnistipeanda </em></p>
<p>SFS 2008 jahkečoahkkin mearridii čuovvovaččat: B. Gudnistipeanda Gudnistipeandda sáhttá juohkit foanddastivrra iežas ákkastallama vuođul, ja das árvvoštallojuvvo kandidáhta buvttadeapmi dahje bargu searvvi buorrin. Erohus dábálaš juolludemiid ektui lea ahte prošeakta ii dárbbaš leat njulgestaga čadnon čállosa dahje sámegielat čállosa buvttadeapmái, muhto juogalágan doibmii mii lea mielde ovddideamen dieđuid ja beroštumiid sápmelaččaid, sámi kultuvrra ja/dahje SFS birra. Fágagirjjálaš foandda stivra sáhttá dan juohkit olbmui gii ánssáša erenoamáš fuomášumi dahje gudnejahttima searvvi bealis. Stipeandda sturrodat lea NOK 20 000,-. Fágagirjjálaš foandda stivra lea áibbas friijja ja oktomearrideaddji juolludeamis. <em type="bold">8. Fágagirjjálaš bálkkašupmi </em></p>
<p>SFS bargá ain ásahit bistevaš fágagirjjálaš bálkkašumi. Dan galggašii dahkat ovttas eará ásahusaiguin. Bálkkašupmi galggašii geigejuvvot juohke nuppi jagi. SFS árvvoštallá bidjat dasa NOK 25.000,-, ja hástala SÁLASa, ja goit guokte stuorimus sámi girjelágádusa bidjat seamma sumi. Bálkkašumi sturrodat livččii dalle NOK 100.000,-. <em type="bold">9. - Sámi čálakultuvrralaš áigečála </em>Sámediggi lea viimmat 2010 bušehttii bidjan Sámisii NOK 300.000. ČálliidLágádus vuođđudus lea dohkkehan váldit olggosaddi ovddasvástádusa. Dat mielddisbuktá ahte lágideaddji galgá háhkat áigečállagii dárbbašlaš bistevaš ruhtadeami, ja bidjat dasa doaimmaheaddji jos stuorát bistevaš ruhtadeapmi ollašuvvá. SFS galgá jahkásaččat várret vissis mađe ruđa Fágagirjjálaš foanddas <em type="italic">Sámis </em>almmuheapmái. Dan ovddas SFS galgá juohke nummirii oažžut saji searvvi dieđuide. Sámedikki fásta juolludemiin oktan evttohuvvon <em type="bold">SFS foandda 40.000:iin </em>juohke nummirii, galgat almmuhit guokte nummira 2011:s. *** </p>
</body></document>
