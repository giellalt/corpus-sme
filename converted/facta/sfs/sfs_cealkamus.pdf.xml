<document xml:lang="sme" id="no_id"><header><title/><genre code="facta"/><author><unknown/></author><year>2016</year><wordcount>617</wordcount><conversion_status type="standard"/><availability><license type="standard"/></availability><multilingual/><origFileName>http://www.samifaga.org/govat/doc/sfs_cealkamus.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p>Sámi fágagirjjálaš čálliid ja jorgaleaddjiid searvi</p>
<p>Fitnodatgeaidnu 13 9735 Kárášjohka</p>
<p>Tromsa ja Kárášjohka 08.09.2016</p>
<p>Sámediggi</p>
<p>Ávjovárgeaidnu 50 9730 Kárášjohka</p>
<p><em type="bold">Gulaskuddancealkámuš Sámediggeráđi čilgehussii sámi girjjálašvuođa birra </em></p>
<p>Sámi fágagirjjálaš čálliid ja jorgaleaddjiid searvi atná buorrin go Sámediggi lea čállán čilgehusa sámi girjjálašvuođa birra, ja mii áinnas buktit cealkámuša čilgehussii.</p>
<p>SFS váillaha eanet višuvnnaid fágagirjjálašvuođa hárrái, ja iešalddes oppanassii ge sámi girjjálašvuođa boahtteáiggi hárrái. Dat lea namuhuvvon muhto lea unnán gieđahallon cealkámušas. Dás jurddašit áššiid dego girj álašvuođa sadji servodagas, dan mearkkašumi kulturhistorjjálaš gáldun, girjjálašvuođa potensiála cuiggodit ja kommenteret servodaga, girjjálašvuohta vuostefápmun ja gielalaš ovdánahttin.</p>
<p>Sámedikki čilgehusas lea sávahahtti ahte livččii eanet áigeguovdil govva das mii girj álašvuohta lea ja mii dat sáhtášii leat.</p>
<p>Sámediggi ii berre sirret nu garrasit go dássážii lea dahkan, sámi fága- ja čáppagirjjálašvuođa gaskkas. Sámi kulturpolitihkas dat guokte suorggi gullaba oktii, ja Sámedikki dálá politihkka ráhkada joavdelas gaskkaid gokko dat servodagas eai duođaid gávdno.</p>
<p>Jagi 2000 Bondevik ráđđehus ásahii Sámeálbmoga foandda, mii galggai leat kollektiivva buhtadussan dáruiduhttinpolitihka dihte. 2013 heaittihii</p>
<p>Olgešbellodaga-Ovddádusbellodaga ráđđehus dán foandda, ja mearridii baicce addit sámi doaimmaide 5 mill NOK jahkái fásta doarjjan. Sámediggi berrešii bargat dainna ulbmiliin ahte ásahuvvošii foanda mas lágádusat sáhtášedje ohcat buvttadandoarjaga, vai guhkes giehtačálusráiddut nogašedje. Buot sámegielat leat áitojuvvon, ja sámi servodat dárbbašivččii albma girjjálašvuođa kanona. Dán ovddasvástádusa ferte Norgga ráđđehus váldit, garra dáruiduhttinvahágiid dihte.</p>
<p>Sámi fágagirječálliid ja jorgaleaddjiid searvi juolluda jahkásaččat bargostipeandda (100 000 kr) ovtta dokumeantáragirjji čállimii. Lágádus mii áigu almmuhit dan, sáhttá maid ohcat searvvis deaddilandoarjaga (30 000 kr). Go lágádus sádde dakkár prošeaktastipeandda giehtačállosa, de berrešii dat vuoruhuvvot maiddái Sámedikki bealis. Dan leat vuos fágaolbmot árvvoštallan ja dohkkehan, ja de lea vel dohkkehuvvon lágádusa bealis, ja oassi deaddileamis lea jo ruhtaduvvon searvvi bealis.</p>
<p>Sámi girjjálašvuohta maid galgá ovddastit jiena mii gullošii olggobeale Sámi, ja dalle ferte sámi girjjálašvuohta jorgaluvvot eará gielaide, muđui šattašii áibbas jávoheapme stuorraservodaga ja servodatságastallama hárrái. Sámediggi ferte joatkit barggu oažžun dihte ovttasbarggu NORLA-ásahusain, vai livččii vejolaš fidnet jorgalandoarjaga maiddái sámegiel girjjiid jorgaleapmái. Sámi girjjálašvuohta galggašii oidnojuvvot oassin Norgga girjjálašvuođas, mii lunddolaččat gullá NORLA bargosuorgái.</p>
<p>Girjjálašuovđa gaskusteapmi – Mis galggašii sámis leat sullasaš go Norggas <span type="quote" xml:lang="nob">“leser søker bok”</span> ásahus. Dien ásahusas leat odne 9 olbmo olles virggis bargamin dáinna ahte Norgga girjjálašvuohta ovdána ja gávnnašii lohkiid. Sámis mis ii leamaš sullasaš, ovdal go Sámi girjjálašvuođaguovddáš álggahii geahččalan prošeavtta 2014:s. Dát sámi ásahus galggašii beassat joatkit dán dehálaš doaimma maŋŋá jagi 2016 go geahččalanáigodat lea luohpahuvvon</p>
<p type="listitem">Sámi fágagirjjálaš čálliid ja jorgaleaddjiid searvvis leat golbma višuvnna sámi fága-, ja obalohkái sámi girjjálašvuođa hárrái:</p>
<p type="listitem">Sámi servodagas galgá leat iežas fágagirjjálašvuođa corpus sámegillii mas gávdná girjjálašvuođa man vuođđu vuolgá sámi servodagas ja sámi kultuvrras. Dát eaktuda ahte Sámediggi bargá ruhtademiin, nu ahte dehálaš giehtačállosat almmuhuvvojit. Lea erenoamáš dehálaš ahte ol es skuvlavuogádagas, vuođđoskuvllas gitta universitehta rádjái, leat buorit fága- ja dokumentáragirjjit, vai ohppiin ja eará lohkkiin livčče girjjit mat leat heivehuvvon ođđaseamos skuvlaplánaid ja servodatovdáneami mielde.</p>
<p type="listitem">Lohkan- ja čállinmáhttu lea dálá servodagas hui guovddáš, ja sii geat lohket sámegiela dárbbašit buori, somás ja áigeguovdilis sámi girjjálašvuođa. Dát bajidivččii maid sámegiela stáhtusa.</p>
<p type="listitem">Sámi servodagas galgá leat vejolaš fidnet girjjálašvuođa mii buktá juoidá ođđasa servodatdigaštallamii. Čállit ja jorgaleaddjit eai váilloše. Dalle lea buorre jos lágádusat ieža oččošedje eanet fámu vuoruhit guđe giehtačállosiid berre vuoruhit go ohcet almmuhandoarjaga Sámedikkis. Sámedikki buvttadandoarjja lea unnun maŋimuš jagiid, ja Sámediggi ferte dainna rahčat vai sámi girjjálašvuohta ovdánivččii.</p>
<p type="listitem">Sámi servodagas galgá leat nuorra sámiin hállu čállit sámi girjjálašvuođa ja sis galgá leat vejolašvuohta dasa, go sii oidnet ahte lea vejolaš almmuhit girjjiid, eai ge dárbbaš vuordit jahkeviissáid. Dákkár boahtteáiggis ii sáhte sámi girjjálašvuođa ruhtadeapmi unnut, nu mo dál.  Čujuhat tabellii mii lea mielddusin.</p>
<p type="listitem">Sámi girjjálašvuođa sisaoastinortnet maid livččii dehálaš sámi čálliide ja girjjálašvuhtii. SFS lea máŋga jagi bargan dáinna áššiin. Dalle jođihivččii ollu sámi girjjiid guovddáš girjerádjosiidda ja ásahusaide sámi guovllus.</p>
</body></document>
