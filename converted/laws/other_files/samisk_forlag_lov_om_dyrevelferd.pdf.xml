<document xml:lang="sme" id="no_id"><header><title/><genre code="laws"/><author><unknown/></author><wordcount>3217</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://www.regjeringen.no/Upload/LMD/Vedlegg/Horinger/Samisk_Forlag_Lov_om_dyrevelferd.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Láhka elliidčálggu birra</p>
<p>Kapihtal I. Álgomearrádusat § 1. <em type="italic">Ulbmil </em>Lága ulbmil lea ovddidit buori elliidčálggu ja elliid árvvusatnima. § 2. <em type="italic">Doaibmaviidodat </em>Láhka fátmmasta diliid mat váikkuhit čuovvovaš ealli elliid čálgui ja árvvusatnimii: njiččehasat, lottit, njoammueallit, rihcceeallit, guolit, logijuolggát gazzareappát, bleahkkaguolit ja honnetmieđážat, ja namuhuvvon elliid ovdánanmuttut, main lea dan dássái ovdánan dovddaaperahtta seammá go loahpalaš ovdánanhámis. </p>
<p>Láhka gusto daiguin ráddjejumiiguin, mat čuvvot soahpamušaid vieris riikkaiguin dahje organisašuvnnaiguin Norgga riikka territoriijas, territoriála mearas, Norgga ekonomiija avádagas, norgga fatnasiin ja áibmofievrruin, norgga nannáneatnama ráhkkanusain ja Svalbárddas, Jan Mayenis ja daidda gulli eatnamiin. Gonagas sáhttá láhkaásahusas mearridit sierra njuolggadusaid Svalbárdii, Jan Mayenii ja Norgii gulli eatnamiidda báikkálaš diliid vuhtiiváldima nammii.</p>
<p>Kapihtal II. Oppalaš mearrádusat § 3. <em type="italic">Oppalaččat </em></p>
<p>Elliin lea iešalddiset árvu geahčakeahttá dan ávkkis mii dain leažžá olbmuide.</p>
<p>Elliiguin galgá meannudit bures ja gáhttet daid amaset gillát dárbbašmeahttumit. Elliid fysihkalaš ja mentála dárbbut galget váldojuvvot vuhtii elliid luonddu ja dovdamuša vuođul das movt dat vásihit positiivvalaš ja negatiivvalaš muosáhusaid. § 4. <em type="italic">Veahkehangeatnegasvuohta </em>Juohkehaš gii boahtá ealli lusa, mii lea oinnolaččat skibas, hui váibbat, vaháguvvan, goariduvvon dahje vuoimmehuvvan, ja juohkehaš gii vaháguhttá ealli, galgá nu guhkás go vejolaš fuolahit ahte ealli oažžu veahki ja jus dárbbašuvvo, de galgá heakkahuhttit ealli. Heakkahuhttin galgá dahkkojuvvot § 12 gáibádusaid mielde. </p>
<p>Ealli eaiggát, Biebmobearráigeahčču dahje politiija galgá oažžut dieđu dan doaimma birra mii lea dahkkojuvvon,vuosttaš lađđasa vuođul, jos dat ii adnojuvvo čielgasit dárbbašmeahttumin.</p>
<p>Dahkkojuvvon doaimmaid dárbbašlaš olggosgoluid galgá stáhta máksit dán paragráfa vuođul, muhto olggosgolut sáhttet gáibiduvvot ruovttoluotta eallidoallis. Olggosgolut mat gáibiduvvojit ruovttoluotta leat bággopántideami vuođđun. Dat gii dagaha vahága elliide, ii sáhte gáibidit stáhta gokčat doaimma olggosgoluid dán paragráfa vuođul.</p>
<p>Gonagas sáhttá mearridit dárkilut láhkaásahusaid veahkehangeatnegasvuođa, heakkahuhttinrievtti ja olggosgoluid gokčama birra. § 5. <em type="italic">Dieđiheapmi </em>Juohkehaš, geas lea ágga várohit ahte eallit gillájit boastováldegeavaheami dahje duođalaš váilivuođa birrasa, geahču ja fuolaheami dáfus, galgá farggamusat dieđihit </p>
<p>Biebmobearráigehččui dahje politiijai. Dieđihangeatnegasvuohta gusto daiguin ráddjejumiiguin mat čuvvot eará lágain. Juohkehaš gii oažžu dihtosii ahte stuora lohku meahcceeallit dahje meahcáiduvvan eallit gillájit skihppáma, vahága dahje eará eahpedábálaš gillámuša, galgá farggamusat dieđihit Biebmobearráigehččui dahje politiijai. Gonagas sáhttá mearridit dárkilut láhkaásahusaid dieđihangeatnegasvuođa hárrái. § 6. <em type="italic">Gelbbolašvuohta ja ovddasvástádus </em>Eallidoalli galgá fuolahit ahte bargit geat dikšot elliid, leat doarvái ja fágalaččat gelbbolaččat. Earáin galgá leat dárbbašlaš gelbbolašvuohta dan doibmii man sii barget. Ovddasteaddji ii galgga diktit mánáid vuollel 16-jagi iehčaneaset guoddit ovddasvástádusa elliin. Eallidoalli ii galgga bidjat elliid dakkár olbmuid háldui geaid hárrái lea ágga navdit ahte sii eai máhte dahje dáhto dikšut elliid dohkálaš láhkái. Gonagas sáhttá mearridit dárkilut láhkaásahusaid oahpu, oahpahusa ja gelbbolašvuođa hárrái, nu maiddái bargiid dohkkeheami ja autorisašuvnna hárrái. § 7. <em type="italic">Registreren- dahje lobiaddima gáibádusat </em></p>
<p>Gonagas sáhttá mearridit láhkaásahusaid gáibádusaide ja eavttuide mat gusket registreremii dahje lobiaddimii doaimmahit doaimmaid dán lága vuođul. § 8. <em type="italic">Doaibmavuogit, metodat, reaiddut ja teknihkalaš čovdosat </em>Doaibmavuogit, metodat, reaiddut ja teknihkalaš čovdosat, mat geavahuvvojit elliide, galget leat heivvolaččat elliid čálggu vuhtiiváldima dáfus. Ođđa doaibmavuogit, metodat, reaiddut ja teknihkalaš čovdosat galget leat geahččaluvvon ja gávnnahuvvon leat dohkálažžan elliid čálggu vuhtiiváldima dáfus ovdalgo dat váldojuvvojit dábálaš atnui. Das gii fállá dahje vuovdá fásta opmodaga dahje reaidduid geavahussii elliid oktavuođas, lea mieldeovddasvástádus fuolahit ahte dát heivejit geavahuvvot ja seammás vuhtiiváldet elliid čálggu. Gonagas sáhttá mearridit dárkilut láhkaásahusaid doaibmavugiide, metodaide, reaidduide ja teknihkalaš čovdosiidda, ja dan oktavuođas maiddái duođaštusa heivvolašvuođa, márkanfievrrideami ja dohkkeheami birra. § 9. <em type="italic">Medisiinnalaš ja kirurgalaš dikšun </em></p>
<p>Medisiinnalaš ja kirurgalaš dikšu galgá čađahuvvot nu ahte seammás vuhtiiváldá elliid čálggu dohkálaš vugiin ja galgá vuhtiiváldit ealli doaimma ja eallinkvaliteahta.</p>
<p>Elliid ii galgga daguid bokte duohtadit iige váldit eret elliin gorutlahtuid jos dasa eai leat dohkálaš ákkat ealli dearvvašvuođa vuhtiiváldima vuođul. Lea dattetge lohpi merket ealli dohkálaš vugiin elliiddoalus. Nállan ja gálden lea lobálaš go dat lea dárbbašlaš elliidčálgui dahje erenoamáš geavahandárbbuid dihtii.</p>
<p>Go duohtadeamit buktet bákčasiid, de galgá jámihit ealli ja dárbbu mielde váidudit bákčasiid. Medisiinnalaš dahje kirurgalaš divššodeapmi ii galgga márkanfievrriduvvot dahje geavahuvvot vásedin buhtadussan láhkarihkku nállasuhttima dahje birrasa sajis, dahje dan dihtii vai buvttadeapmi lassána.</p>
<p>Gonagas sáhttá mearridit dárkilut láhkaásahusaid medisiinnalaš ja kirurgalaš divššodeapmái, nu maiddái gieldit dihto vugiid dákkár divššodeamis ja spiehkastit nuppi lađđasis. § 10. <em type="italic">Elliid merken </em>Elliid merkemis galgá geavahit dohkálaš vugiid, mat eai ráddje elliid lunddolaš láhttema eaige dagat daidda eará gillámuša. </p>
<p>Gonagas sáhttá mearridit dárkilut láhkaásahusaid elliid merkemii, nu maiddái gáibidit ja gieldit merkema, gáibidit ahte merkejuvvon eallit galget leat registrerejuvvon registaris ja mearridit gii beassá oaidnit registara dieđuid. § 11. <em type="italic">Fievrrideapmi </em></p>
<p>Eallit galget fievrriduvvot vugiin mii unnimus lági mielde čuohcá unohasat elliide.</p>
<p>Elliid galgá fievrridit duššefal dalle go dat leat dakkár vuimmiin ahte lea dohkálaš ollašuhttit olles fievrrideami.</p>
<p>Fievru galgá leat heivvolaš elliid sihkkarvuođa ja iešlági vuhtiiváldima dáfus. Eallit galget oažžut dárbbašlaš geahču ja fuolaheami fievrridettiin.</p>
<p>Gonagas sáhttá mearridit dárkilut láhkaásahusaid elliid fievrrideapmái. § 12. <em type="italic">Heakkahuhttin </em>Elliid heakkahuhttin ja vuohki movt daid gieđahallá gottidettiin galgá dahkkojuvvot dohkálaččat elliidčálggu dáfus, nu ahte ealli ii váivahuva ja bávččat. Go geavaha jámálgahttin- dahje heakkahuhttinreaidduid, de galgá fuolahit ahte dat leat heivvolaččat ja buori ortnegis. Eallit, maid olbmot eaiggáduššet dahje eará láhkai dollet iežaset hálddus, galget jámihuvvot ovdal heakkahuhttima dahje oktanaga dainna. Jámihanvuohki ii galgga dagahit eallái stuora unohasvuođa ja galgá jámálgahttit ealli ja dárkkistit ahte ealli ii gillá bákčasa ovdalgo jápmá. Go ealli lea jámihuvvon, galgá dat dakkaviđe goddojuvvot. Galgá dárkkistuvvot ahte ealli lea jápmán, ja jus dárbbu, de golggahit vara. Heakkahuhttin heahtedilis galgá nu guhkás go vejolaš dahkkojuvvot vuosttaš ja nuppi lađđasa mielde. Eallit eai galgga heakkahuhttojuvvot duššefal guoimmuheami dahje gilvvohallama dihtii. Gonagas sáhttá mearridit dárkilut láhkaásahusaid dievasmahttit dán mearrádusa, ja bidjat gáibádusaid birrasa ja reaidduid ektui ja movt gieđahallat ealli go galgá heakkahuhttit, ja movt vahátelliid eastadit elliidčálggu vuhtiiváldima dihtii. Gonagas sáhttá mearridit spiehkasteami nuppi lađđasa mearrádusas. § 13. <em type="italic">Elliid geavaheapmi geahččaladdamiin ja oahpahusas </em>Go galgá beassat elliid nállasuhttit, doallat, gaskkustit, heakkahuhttit ja geavahit geahččaladdamiidda dahje oahpahussii, earret go dábálaš dikšui ja gieđahallamii, eaktuda dat ahte sihke ásahus ja son gii ovddasvástida doaimma lea ožžon lobi bearráigeahččaneiseválddiin. Vuosttaš lađđasa vuođul ii galgga addojuvvot lohpi jos ulbmila sáhttá ollašuhttit almmá elliid geavaheami haga, dahje jos eallit sáhttet šaddat gillát eahpegovttolaš láhkái. Ii galgga geavahit eanet elliid go dárbbaša, ja geavahus galgá unnimus lágis čuohcat unohasat elliide. Gonagas sáhttá mearridit dárkilut láhkaásahusaid elliid geavaheamis geahččaladdamiidda ja oahpahussii, nu maiddái gieldit dihtolágan geahččaladdamiid, gieldit geavaheamis dihtošlájat elliid geahččaladdamiidda, mearridit lobi addima ja spiehkastit lohpeaddima gáibádusas. </p>
<p>Gonagas sáhttá láhkaásahusas addit vejolašvuođa spiehkastit dán lága kapihttaliid II, III ja IV mearrádusain elliid geavaheami hárrái geahččaladdamiin. § 14. <em type="italic">Sierra gildosat </em>Lea gildojuvvon: a) dahkat veahkaválddi elliide, b) guođđit elliid almmá fuolaheamis daid go dárbbašit veahki, c) rohcošit elliiguin, ja d) geavahit ealli elliid fuođarin dahje seaktin. Gonagas sáhttá mearridit dárkilut láhkaásahusaid sierra gildosiidda, nu maiddái gieldit doaimmaid mat buktet oppalaš etihkalaš reakšuvnnaid. § 15. <em type="italic">Huksehusat, áiddit/gárddit ja eará smávva ráhkkanusat. </em>Huksehusat, áiddit/gárddit ja eará smávva ráhkkanusat galget ceggejuvvot ja dollojuvvot ortnegis vai dat eai čuoze unohasat elliide. Ii galgga geavahit biikasreaŋgga áiddiide/gárddiide dan várás vai hehtte elliid johtaleami. </p>
<p>Jos lea dárbbašlaš, de galgá huksehusa, áiddi/gárddi dahje ráhkkanusa ovddasvástideaddji bearráigeahččat daid ja bargat dan láhkái ahte sáhttá fuomášit, eastadit ja hehttet gilláma. Gonagas sáhttá mearridit dárkilut láhkaásahusaid huksehusaid, áiddiid/gárddiid ja dakkáriid várás, nu maiddái gieldit daid ja mearridit rádjat daid eret. § 16. <em type="italic">Mearkun, ovdanbuktin, máinnašeapmi ja márkanfievrrideapmi </em>Elliin ráhkadan buktagiid mearkun, ovdanbuktin, máinnašeapmi ja márkanfievrrideapmi, galgá addit doarvái dieđuid, iige galgga sáhttit doalvvuhit boasttuáddejupmái. </p>
<p>Gonagas sáhttá mearridit dárkilut láhkaásahusaid diehtojuohkima, mearkuma, ovdanbuktima, máinnašeami ja márkanfievrrideami birra ja eavttuid eaktodáhtolaš mearkunortnegiid geavaheapmái. § 17. <em type="italic">Guorranvejolašvuohta </em></p>
<p>Gonagas sáhttá mearridit láhkaásahusaid vai sáhttá guorrat elliid dahje elliin ráhkadan buktagiid dan várás ahte vuhtiiváldit elliidčálggu. § 18. <em type="italic">Elliin ráhkadan buktagiid vuovdin ja sullasaš </em>Gonagas sáhttá láhkaásahusain ráddjet, bidjat gáibádusaid dahje gieldit vuovdimis elliin ráhkadan buktagiid,mat fátmmastuvvojit dán lágas. Daiguin ráddjejumiiguin, mat čuvvot soahpamušaid vieris stáhtaiguin dahje riikkaidgaskasaš organisašuvnnaiguin dahje muđui leat álbmotrievttis, de sáhttá Gonagas maiddái ráddjet, bidjat gáibádusaid dahje gieldit sisafievrridit riikii dakkár buktagiid. § 19. <em type="italic">Báikái beassan ja geatnegasvuohta veahkehit </em>Eallidoalli ja dat gii buvttada, gárvvista dahje vuovdá elliin ráhkadan buktagiid ja mat fátmmastuvvojit dán lágas, galgá almmá hehttekeahttá addit bearráigeahččaneiseválddiide ja politiijaide lobi boahtit báikái dahje lanjaide gos eallit leat dahje gos barget doaimmaid, mat fátmmastuvvojit dán lágas. Olgoriikka bearráigeahččit sáhttet searvat bearráigehččui ja sullasaš doaimmaide, go dat lea dárbbašlaš fuolahan dihtii Norgga riikkaidgaskasaš geatnegasvuođaid. Eallidoalli ja son gii buvttada, gárvvista dahje vuovdá buktagiid mat fátmmastuvvojit dán lágas, galgá mávssu gáibitkeahttá addit dárbbašlaš lanjaid, latnjabiergasiid, bargoveahki ja reaidduid bearráigeahču čađaheapmái ja muđui veahkehit láhčit dilálašvuođaid bearráigehččui. Gonagas sáhttá mearridit dárkilut láhkaásahusaid báikái dahje lanjaide sisabeassama hárrái. § 20. <em type="italic">Čuvgengeatnegasvuohta, dokumentašuvdna ja dárkkistandoaibma </em>Eallidoalli ja son gii buvttada, gárvvista dahje vuovdá elliin ráhkadan buktagiid, ja mat fátmmastuvvojit dán lágas, galgá bearráigeahččaneiseválddiid ávžžuheami vuođul addit čuvgehusaid, dieđáhusa, raporttaid, dokumentašuvnna ja vejolašvuođa geahčadit dokumeanttaid mat leat ávkin bearráigeahččaneiseválddiid dárkkisteapmái oaidnit leago láhka dahje mearrádusat lágas čuvvojuvvon láhkavuođu vuođul. Earát geain leat áigeguovdilis dieđut, galget bearráigeahččoeiseválddiid ávžžuheami mielde addit dárbbašlaš čuvgehusaid. </p>
<p>Gonagas sáhttá mearridit dárkilut láhkaásahusaid čuvgen- ja dokumenterengeatnegasvuođas, ja geatnegasvuođas ásahit ja čađahit vuogádatlaš bearráigeahččama. Kapihtal III. Elliid doallu § 21. <em type="italic">Elliid doallama oppalaš eavttut </em></p>
<p>Elliid galgá doallat duššefal jos dat sáhttet hárjánit dollui dohkálaš láhkái seammás go elliidčálgu vuhtiiváldojuvvo.</p>
<p>Gonagas sáhttá mearridit dárkilut láhkaásahusaid, mat ráddjejit dahje gildet dihto eallišlájaid riikii sisafievrrideami, nállasuhttima ja doallama. § 22. <em type="italic">Elliid eallinbiras </em>Eallidoalli galgá sihkkarastit ahte eallit dollojuvvojit dakkár dilálašvuođas, mii addá buori čálggu eallišlája lunddolašvuođa ja oktagaslaš dárbbuid mielde, dan oktavuođas vejolašvuođa ahtanuššat, lihkadit, vuoiŋŋastit ja earaládje lunddolaččat láhttet. Elliid eallinbiras galgá ovddidit buori dearvvašvuođa ja vuoimmi ja addit elliide oadjebasvuođa ja loaktima. </p>
<p>Elliid galgá suddjet heajos dálkkiid vuostá ja dain galgá leat vejolašvuohta beassat heivvolaš ja oadjebas latnjii dalle go eai leat dábálaš guohtunáigodagat. Gonagas sáhttá mearridit dárkilut láhkaásahusaid elliid eallinbirrasa birra, nu maiddái bidjat gáibádusa ahte galget leat heivvolaš ja oadjebas lanjat gos bargojuvvo nu ahte sáhttá eastadit, fuomášit ja hehttet buollima, ja addit spiehkasteami latnjagáibádusas. § 23. <em type="italic">Geahčču, dikšu ja biebman </em>Eallidoalli galgá sihkkarastit ahte: a) eallit ožžot buori geahču ja divššu, nu maiddái buori buhtisindoalu, b) fuođđariin, guohtumis ja čázis lea buorre kvaliteahta, ja dat duhtada ealli ealádat- ja čáhcedárbbu ja ovddida buori dearvvašvuođa ja čálggu. Elliid ii galgga bákkuin biebmat iige jugahit, earret jos ággan dasa lea ealli dearvvašvuohta c) eallit gáhttejuvvojit vahága, skihpama, parasihtaid, boraspiriid ja eará váraid vuostá. Skihpa ja vaháguvvan eallit galget dikšojuvvot dohkálaš láhkái ja dárbbu mielde heakkahuhttojuvvot, d) dávdanjoammuma lávdan ráddjejuvvo, ja e) eallit, go dat lea áigeguovdil, šaddet doarvái lojit vai daid sáhttá gieđahallat ja dikšut dohkálaš láhkái ja seammás vuhtiiváldit elliidčálggu. Gonagas sáhttá mearridit dárkilut láhkaásahusaid geahču, divššu ja biebmama várás. § 24. <em type="italic">Nállasuhttin ja bioteknologiija </em>Nállasuhttin galgá ovddidit iešvuođaid maiguin šaddet nana eallit, mat doibmet bures ja lea buorre dearvvašvuohta. Ii galgga bargat sahkanahttimiin nu movt genateknologalaš metodaid geavahemiin, mainna: a) rievdadit árbeáhpiid nu ahte dat váikkuhit elliid fysihkalaš dahje mentála doaimmaide negatiivvalaččat, dahje nu ahte dakkár árbeáhpit sirdáhuvvojit viidáseappot, b) ráddje elliid vejolašvuođa láhttet lunddolaččat, dahje c) buktet ovdan oppalaš etihkalaš reakšuvnnaid. Gonagas sáhttá mearridit dárkilut láhkaásahusaid elliid nállasuhttimis ja doallamis mat leat dán paragráfa vuođđojurdagiid vuostá. § 25. <em type="italic">Hárjeheapmi, čájehallan, guoimmuheapmi ja gilvvohallan </em>Eallit mat hárjehuvvojit ja eallit mat geavahuvvojit čájehallamis, guoimmuheamis ja gilvvohallamis: a) galget nagodit čađahit doaimma almmá oalát sillot ja vaháguvvat, b) eai galgga váikkuhuvvot ávdnasiin eaige dálkkodemiin man geažil doaibma ii soaba oktii elliidčálggu vuhtiiváldimiin, c) eai galgga dihtomielalašvuođain elliide dagahit balu, vahágahttima eaige eará gillámuša, ja d) eai galgga geavahuvvot doarrumiidda eará elliiguin dahje olbmuiguin. Gonagas sáhttá mearridit dárkilut láhkaásahusaid hárjeheami, čájehallama ja gilvvohallama ja sullasačča birra, nu maiddái bidjat gáibádusaid sierra lohpeaddimii dahje gieldit iešguđet lágan doaimmaid, gieldit dihto eallišlájaid geavaheami, ja gieldit dihtolágan gaskaomiid ja dálkkodeami. </p>
<p>Gonagas sáhttá láhkaásahusas spiehkastit vuosttaš lađđasis dihtolágan hárjeheami oktavuođas. § 26. <em type="italic">Elliid vuovdin ja earáid elliid fuolaheapmi dienasláhkái </em></p>
<p>Dat gii vuovdá dahje bidjá elliid nuppiid háldui, galgá addit dasa, gii váldá ealli badjelasas, dárbbašlaš dieđuid diliid birra, main lea mearkkašupmi ealli čálgui.</p>
<p>Gonagas sáhttá mearridit dárkilut láhkaásahusaid diehtojuohkima, márkanfievrrideami, máinnašeami, riikii sisafievrrideami, riikkas olggosfievrrideami, vuovdima, vuorbádeami, láigoheami ja luoikama hárrái ja earáid elliid dienasláhkái badjelasašváldima hárrái, nu maiddái dakkár doaimmaid registrerema, dohkkeheami ja gieldima hárrái. § 27. <em type="italic">Dollojuvvon elliid bivdu ja guolástus </em>Gonagas sáhttá mearridit láhkaásahusaid daid elliid bivddu ja guolástusa hárrái maid olmmoš eaiggáduššá dahje eará láhkái doallá hálddustis, nu maiddái hárjeheami dakkár doaimma várás, ja gieldit dahje bidjat gáibádusaid sierra lobi hárrái dakkár doaimmaid oktavuođas. § 28. <em type="italic">Elliid luoitin lundui </em></p>
<p>Eallit mat leat leamaš elliiddoalus sáhttet duššefal dalle luitojuvvot meahccái, go eallis leat buorit vejolašvuođat hárjánit ja birget ođđa birrasis.</p>
<p>Gonagas sáhttá mearridit dárkilut láhkaásahusaid elliid luoitimis meahccái, nu maiddái mearridit eavttuid dahje gieldit meahccái luoitima. Kapihtal IV. Meahcceeallit § 29. <em type="italic">Bivdu ja guolástus </em>Bivddu ja guolástusa galgá čađahit dohkálaš vugiin mii seammás vuhtiiváldá elliidčálggu. Gonagas sáhttá vuosttaš lađđasa dievasmahttimii mearridit dárkilut láhkaásahusaid bivddu ja guolástusa várás ja maiddái meahcceelliid ohcama ja heakkahuhttima várás. § 30. <em type="italic">Meahcceelliid gittaváldin </em>Eallit mat ellet meahcis nannámis ja mearranjiččehasat eai galgga váldojuvvot gitta gieđahallama várás eaige galgga dollojuvvot giddagasas. Dat ii guoskka skihpa dahje vaháguvvan elliid oanehis áiggi fuolaheapmái, dan botta go dat bohtet vuimmiide nu ahte sáhttet fas máhcahuvvot ealli lunddolaš birrasii. Gonagas sáhttá láhkaásahusas mearridit spiehkasteami vuosttaš lađđasa vuosttaš čuoggá mearrádusas ja mearridit dárkilut láhkaásahusaid meahcceelliid gittaváldima, gieđahallama ja doallama várás. </p>
<p>Kapihtal V. Divadat ja bálvalusmávssut § 31. <em type="italic">Divadat ja bálvalusmávssut </em></p>
<p>Gonagas sáhttá láhkaásahusain geatnegahttit máksit bálvalusmávssuid goluide mat čuvvot bearráigeahčus, dárkkisteamis ja sierra bálvalusain dán lága vuođul dahje dán láhkii vuođđuduvvi láhkaásahusaid vuođul. Gonagas sáhttá láhkaásahusain geatnegahttit ásahusaid maidda guoská láhka biebmobuvttadeami ja biebmooadjebasvuođa jd. birra (biebmoláhka), máksit divada biebmoávdnasiin. Divat galgá gokčat bearráigeahččan- ja dárkkistangoluid dán lága vuođul elliid doallamii ja elliid geavaheami biebmoávnnasin, go golut eai gokčojuvvo vuosttaš lađđasa bálvalusmávssuin. Gonagas sáhttá láhkaásahusain geatnegahttit buvttadeddjiid dahje riikii sisafievrrideddjiid máksit divada dakkár elliid fuođđariin, mat eai geavahuvvo biebmoávdnasiid buvttadeapmái. Divat galgá gokčat elliid doallama ja geavaheami bearráigeahččan- ja dárkkistangoluid dán lága vuođul, go eallit eai geavahuvvo biebmoávdnasiid buvttadeapmái, ja go golut eai gokčojuvvo vuosttaš lađđasa bálvalusmávssuin.</p>
<p>Gonagas sáhttá mearridit dárkilut láhkaásahusaid bálvalusmávssuid ja divadiid meroštallamis, ja daid bearramis ja máksimis.</p>
<p>Divadiid ja bálvalusmávssuid máksima maŋŋoneamis galgá máksit reanttuid juovlamánu 17. beaivvi 1976 lága nr. 100 mielde, mii gieđahallá reanttuid maŋŋonan máksimiid vuođul.</p>
<p>Divadat ja bálvalusmávssut leat bággopántideami vuođđun.</p>
<p>Kapihtal VI. Hálddahuslaš mearrádusat ja sankšuvnnat § 32. Bearrái <em type="italic">geahčču ja mearrádusat </em>Biebmobearráigeahčču bearráigeahččá ja sáhttá dahkat dárbbašlaš mearrádusaid ollašuhttit mearrádusaid dán lágas dahje dán láhkavuođu vuođul.. Biebmobearráigeahčču sáhttá dahkat mearrádusaid mas ráddje guođoheami dan dihtii vai šibihat gáhttejuvvojit boraspiriid vuostá. Go mearrádusat dahkkojit guohtunráddjema várás boraspiriid dihte, de lea eallieaiggádeaddjis vuoigatvuohta oažžut ekonomalaš buhtadusa. Gonagas sáhttá mearridit dárkilut láhkaásahusaid das makkár eavttut ja sturrodat buhtadusas galget leat. Gonagas sáhttá sirdit válddi eará almmolaš dahje priváhta orgánaide ja mearridit gii lea váidinorgána dáin áššiin. Gonagas sáhttá mearridit dárkilut láhkaásahusaid bearráigeahču čađaheamis ja movt bearráigeahččanorgánat galget nammaduvvot, oktiibiddjot ja jođihuvvot. § 33. <em type="italic">Gohččosiid čađaheapmi ja elliid gaskaboddasaš doallan </em>Jos eiseválddiid gohččosat eai čuvvojuvvo, ii leat dihtosis geas lea ovddasvástádus, dahje go lea dárbbašlaš ollašuhttit doaimmaid johtilit, de sáhttet bearráigeahččaneiseválddit ieža álggahit dárbbašlaš doaimmaid. </p>
<p>Bearráigeahččaneiseváldi dahje politiija sáhttá mearrádusa vuođul váldit elliid gaskaboddasaš dikšui dahje eará láhkai fuolahit vai ealli oažžu dárbbašlaš bearráigeahču ja divššu. Politiija mearrádus ii leat šat fámus jus bearráigeahččaneiseváldi ii dohkket dan 7 beaivvi siste. Ovddasvástádus elliin, mii fátmmastuvvo politiijaid mearrádusas, sirdojuvvo bearráigeahččaneiseválddiide go mearrádus dohkkehuvvo. Doaimmat vuosttaš ja nuppi lađđasa vuođul sáhttet čađahuvvot eallidoalli goasttádusain. Velggolaš ruhtasupmit lea bággopántideami vuođđun. Politiija galgá veahkehit čađahit bearráigeahču ja mearrádusa go bearráigeahččaneiseválddit bivdet veahki. Gonagas sáhttá mearridit dárkilut láhkaásahusaid gohččosiid čađaheapmái ja elliid gaskaboddasaš dikšui. § 34. <em type="italic">Gielddus doaimmaid dahkat dán lága vuođul </em></p>
<p>Son guhte ii čuovo dettolaš gohččosiid dahje roavvát dahje máŋgii rihkku mearrádusaid dán lágas dahje dán láhkavuođu vuođul, su ektui sáhttá Biebmobearráigeahčču mearridit gieldit doaimmaid mat fátmmastuvvojit dán lágas. Gielddus sáhttá guoskat buot dahje muhtin šlájaide, ovtta dahje máŋgga doibmii, dihto áigodahkii dahje viidáset ovddasguvlui. Gielddus sáhttá guoskat eará olbmuide geain lea oktavuohta sutnje, gii lea bargan lága vuostá.</p>
<p>Diggi sáhttá ráŋggáštusášši oktavuođas mearridit gildosa dán paragráfa vuođul. Gonagas sáhttá mearridit láhkaásahusaid mas gieldá doaimmaid maidda dát láhka guoská ja dakkár áššiid gieđahallamii. § 35. <em type="italic">Bággosáhkku </em></p>
<p>Bearráigeahččaneiseváldi sáhttá mearridit bággosáhku mas addojuvvo ovttageardde sáhkku dahje jotkkolaš beaivesáhkku dasa gii ii čuovo ovttaskasmearrádusa mearriduvvon áigemeari siste. Bággosáhku sturrodat mearriduvvo vuhtiiválddiidettiin dan man mávssolaš mearrádusa čađaheapmi lea, ja makkár golut das sáhttet čuovvut.</p>
<p>Bággosáhkku sáhttá mearriduvvot juo mearrádusa dahkama oktavuođas, go adnojuvvo dárbbašlažžan áigemeari doallat. Bággosáhku mearrádus lea bággopántideami vuođđun. Bearráigeahččaneiseváldi sáhttá luoitit čoggon bággosáhku máksima. Gonagas sáhttá mearridit dárkilut láhkaásahusaid man stuoris bággosáhku galgá leat ja dan meroštallama. Kapihtal VII. Ráŋggáštus § 36. <em type="italic">Ráŋggáštus </em>Dáhtolaš dahje dáhtokeahtes mearrádusrihkkun dán lága vuođul dahje láhkavuođu vuođul, ráŋggáštuvvo sáhkuiguin dahje eanemusat 1 jagi giddagasain dahje goappašiin, jus dilálašvuohta ii fátmmastuvvo garrasit ráŋggáštusmearrádusa vuođul. Seammaláhkai ráŋggáštuvvo geahččaladdan ja oassálastin. </p>
<p>Roava rihkkun ráŋggáštuvvo eanemusat 3 jagi giddagasain. Rihkkuma roavisvuođa árvvoštallamis galgá erenoamážit deattuhit rihkkuma viidodaga ja váikkuhusaid, ja man muddui sivalašvuohta lea čujuhuvvon. § 37. <em type="italic">Álkes sáhkku </em>Gonagas sáhttá láhkaásahusas mearridit ahte sáhkkoheapmi, dasttánaga báikkis dahje maŋŋá, rihkkumiidda mat leat dihto šlájas, sáhttá čállit álkes sáhku fásta sáhkkomeriid mielde. Dakkár sáhkus sáhttá ráŋggáštusmerren ja ráŋggáštahtti dilli namuhuvvot mottiin sániin dahje sullasaš vugiin. Politiijabargi geas muđui ii leat sáhkkohanváldi, sáhttá oažžut válddi čállit álkes sáhku. Sáhkku mii lea čállojuvvon dasttánaga báikkis, ii leat šat fámus jos dat ii dohkkehuvvo ovttatmano. Jos áššáiduhtton lea vuollil 18 jagi, de sáhttá son oažžut oanehis áigemeari sáhkkočállima dohkkehit. Sáhkku mii lea čállojuvvon maŋŋelgihtii, fátmmastuvvo ráŋggáštusproseassalága § 256 nr. 5 vástideaddjin. Dakkár sáhkkočállin ii leat šat fámus jos dat ii dohkkehuvvo áigemeari siste. Gonagas sáhttá mearridit dárkilut láhkaásahusaid bargovuogi hárrái go sáhkkočállin dahkkojuvvo maŋŋelgihtii. Áššáskuhttineiseváldi sáhttá áššáskuhtton olbmo buorrin fámuhuhttit álkes sáhku. </p>
<p>Gonagas mearrida dárkilut njuolggadusaid álkes sáhku geavaheami hárrái dán paragráfa vuođul ja mearrida sáhkkomeriid ja maŋitvurrosaš giddagasráŋggáštusa daidda rihkkumiidda, maid ortnet fátmmasta.</p>
<p>Kapihtal VIII. Eará mearrádusat § 38. <em type="italic">Diehtoregistariid ásaheapmi </em></p>
<p>Bearráigeahččaneiseváldi sáhttá ásahit ođđa registariid dahje goallostuvvot diehtoregistariidda mat leat juo ásahuvvon, go dat lea dárbbašlaš lága ulbmila geažil, dahje go lea dárbbašlaš deavdin dihte riikkaidgaskasaš šiehtadusaid, maid Norga lea dahkan. Dakkár registarat eai galgga almmá mieđitkeahttá sus geasa guoská, sisttisdoallat sensitiiva persovdnadieđuid lága cuoŋománu 14. b. 2000 nr. 31 persovdnadieđuid gieđahallama birra § 2 nr. 8 vuođul.</p>
<p>Gonagas sáhttá láhkaásahusain mearridit geatnegasvuođa addit čuvgehusaid dakkár registariidda. § 39. <em type="italic">Ollašuhttin ja dievasmahttin </em></p>
<p>Gonagas sáhttá mearridit láhkaásahusaid mat dárbbašuvvojit sihkkarastit dán lága ollašuhttima ja dievasmahttima.</p>
<p>Gonagas sáhttá mearridit láhkaásahusaid, mat dárbbašuvvojit ollašuhttit Norgga geatnegasvuođaid EØS-soahpamuša deavdimii, nu maiddái ahte dát láhkaásahusat, jus leat vuostelasvuođat, mannet dán lága ovddabeallai.</p>
<p>Kapihtal IX. Fápmuiboahtin ja gaskaboddasaš njuolggadusat § 40. <em type="italic">Rievdadusat eará lágain </em></p>
<p>Dahkkojuvvojit čuovvovaš rievdadusat eará lágain: 1. Lágas geassemánu 15. b. 2001 nr. 75 šibitdoaktáriid ja eará elliid dearvvašvuođabargiid birra. § 31. <em type="italic">Ráđi doaimmat </em>Vuosttaš lađas, vuosttaš cealkka galgá leat: </p>
<p>Ráđđi galgá leat šibitdoavttereiseválddiid ráđđeaddi disiplináraáššiin, áššiin dohkálaš doaimma hárrái ja šibitdoavttermedisiinnalaš áššiin. 2. Lágas suoidnemánu 2. b. 1999 nr. 64 dearvvašvuođabargiid jed. birra dahkkojuvvojit čuovvovaš rievdadusat:</p>
<p>Ođđa § 23 nr. 4 galgá leat: 4. ahte čuvgehusat addojuvvojit viidáseappot go erenoamáš mávssolaš priváhta dahje almmolaš beroštumit dahket ahte lea govttolaš addit dieđuid <em type="italic">viidáseappot </em>, Ođđa § 23 nr. 5 galgá leat: <em type="italic">5. ahte </em>čuvgehusat <em type="italic">addojuvvojit viidáseappot go dearvvašvuođabargiin virggiset bokte lea ágga várohit ahte eallit </em>gillájit boastováldegeavaheami dahje duođalaš váilivuođa birrasa, geahču ja fuolaheami dáfus, <em type="italic">ahte adnojuvvo govttolažžan addit </em>čuvgehusat <em type="italic">viidáseappot Biebmobearráigehččui dahje politiijaid dahje </em></p>
<p>Dálá § 23 nr. 5 šaddá ođđa § 23 nr. 6. § 41. <em type="italic">Fápmuiboahtin ja gaskaboddasaš njuolggadusat </em></p>
<p>Dát láhka boahtá fápmui (beaivi). Seammá beaivve fámuhuhttojuvvo láhka juovlamánu 20. b. 1974 nr. 73 elliidsuodjaleami birra ja láhka cuoŋománu 19. b. 2002 nr. 11 rievdadusaid birra lágas juovlamánu 20. b. 1974 nr. 73 elliidsuodjaleami birra.</p>
<p>Láhkaásahusat dahje ovttaskasmearrádusat mat leat addojuvvon lágas dahje dan vuođul juovlamánu 20. b. 1974 nr. 73 elliidsuodjaleami birra gustojit ain dassážii go dat fámuhuhttojuvvojit.</p>
</body></document>
