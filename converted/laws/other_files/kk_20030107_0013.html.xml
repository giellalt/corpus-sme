<document xml:lang="sme" id="no_id">
  <header>
    <title>Sámeláhka  3-12</title>
    <genre code="laws"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>344</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@samediggi.no"/>
    <multilingual>
      <language xml:lang="nob"/>
    </multilingual>
    <metadata>
      <uncomplete/>
    </metadata>
    <version>XSLtemplate Revision 1.8; file-specific xsl  $Revision: 1.6 $; common.xsl  $Revision: 154948 $; </version>
  </header>
  <body>
    <p xml:lang="nob">Lignende dokumenter</p>
    <p type="title">Sámeláhka&#13; § 3-12</p>
    <p>§ 3-12 Sámi giellabarggu organiseren</p>
    <p>Sámediggi galgá bargat sámi gielaid suddjema ja viidáset gárgedeami ovddas Norggas.</p>
    <p>Sámediggi ráhkada juohke njealját jagi raportta Gonagassii sámi gielaid dilis Norggas.</p>
    <p type="title">Ođđa&#13; láhkaásahus&#13; Láhkaásahus sámelága giellanjuolggadusaide</p>
    <p>Mearriduvvon Kultuvra- ja girkodepartemeanttas ođđajagemánu 2. 2003 lága geassemánu 12. 1987 nr. 56 Sámedikki ja eará sámi vuoigatvuođadiliid (sámeláhka) §§ 3-7 ja 3-10 láhkavuđđosiin.</p>
    <p>
      <em type="bold">§ 1. </em>
      <em type="italic">Bearráigeahčču jna. </em>
    </p>
    <p/>
    <p>Kulturdepartemeanta geahččá bearrái sámelága kapihttala 3 njuolggadusaid ja dán láhkaásahusa čađaheami.</p>
    <p>Buot almmolaš orgánat, maid sámelága kapihtal 3 ja dát láhkaásahus siskkildit, leat geatnegasat fuolahit, ahte njuolggadusat čuvvojuvvojit.</p>
    <p>Juohke orgánas lea ovddasvástádus fuolahit, ahte das leat gelbbolaš sámegielat bargit.</p>
    <p>
      <em type="bold">§ 2. </em>
      <em type="italic">Almmolaš orgánaid virgelohpenjuolggadusat </em>
    </p>
    <p>Gos lea geavatlaččat ja ruđalaččat ávkkálaš, berrejit máŋga orgána, maid sámelága kapihtal 3 ja dát láhkaásahus sikkildit, ovttasbarggus čađahit sámegiela oahpaheami. Orgánaid virgehasain, geaidda addojuvvo virgelohpi oahpahallat sámegiela oahppoinstitušuvnnas, lea vuoigatvuohta oažžut bálkká oahppoáiggis. Oassálas bálkámáksámuš sáhttá addojuvvot, go oahppu siskkilda eambbo go dan maid orgána dárbbaša ja go oahppu ii leat njuolgga dárbbašlaš virgái.</p>
    <p>Eaktun oažžut virgelobi bálkkáin lea, ahte virgehas maŋŋá virgelobi geatnegahttá iežas bargat orgána ovddas dihto áiggi maŋŋá go oahpaheapmi lea loahpahuvvon. Geatnegasvuođabálvalus galgá váldonjuolggadusa mielde leat guovtti dan mađe go virgelohpeáigi ja galgá dábálaččat álggahuvvot dakkaviđe maŋŋá go oahpaheapmi lea loahpahuvvon. Sáhttá biddjojuvvot eaktun, ahte guoskevaš duođašta iežas oassálastán oahpaheapmái.</p>
    <p>Juos virgehas ii deavdde eavttuid geatnegasvuođabálvalusa birra dahje ii duođaš ahte lea oassálastán oahpaheapmái, de galgá son ruoktotmáksit govttolaš oasi goluin, mat etáhtas leat leamaš oahpu geažil. Go leat nana buorredille- dahje bálvalussivat, de sáhttá etáhta luohpat ruoktotmáksingáibádusas. Vuoigatvuohta virgelohpái sámelága § 3-7 mielde ii ráddje vejolašvuođa oažžut virgelobi eará njuolggadusaid mielde.</p>
    <p>Maiddái orgána, man sámelága § 3-7 ii siskkil, berre addit virgehasaide virgelobi oahpahallat sámegiela, go dárbbaša sámegiela gelbbolašvuođa.</p>
    <p>
      <em type="bold">§ 3. </em>
      <em type="italic">Doaibmaguovllu viiddideapmi </em>
    </p>
    <p>Njuolggadusat, mat leat sámelágas §§ 3-2, 3-3 vuosttas lađđasis, 3-7 ja 3-11, gustojit maiddái Sámediggái, Boazodoallohálddahussii, Sámi allaskuvlii ja stáhtalaš sámeskuvllaide.</p>
    <p>Njuolggadusat, mat leat sámelágas §§ 3-2, 3-3 nuppi lađđasis, 3-7 ja 3-11, gustojit maidddái Luondduhálddahandirektoráhttii ja Romssa universitehttii.</p>
    <p>
      <em type="bold">§ 4. </em>
      <em type="italic">Fápmuibidjan </em>
    </p>
    <p>Láhkaásahus biddjojuvvo dakkaviđe fápmui. Seammás fámuhuhttojuvvo láhkaásahus ođđajagemánu 30. 1992 nr. 79 sámelága giellanjuolggadusaide.</p>
  </body>
</document>
