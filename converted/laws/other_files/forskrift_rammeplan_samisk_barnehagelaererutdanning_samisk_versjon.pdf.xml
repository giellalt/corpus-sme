<document xml:lang="sme" id="no_id">
  <header>
    <title>Našunála láhkaásahus Sámi rámmaplánii mánáidgárdeoahpaheaddjioahpu bachelora várás.</title>
    <genre code="laws"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>1262</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>https://www.regjeringen.no/contentassets/968800378e9d47e794f7c252904f98b0/forskrift_rammeplan_samisk_barnehagelaererutdanning_samisk_versjon.pdf</origFileName>
    <parallel_text xml:lang="nob" location="forskrift_rammeplan_samisk_barnehagelaererutdanning.pdf"/>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Našunála láhkaásahus Sámi rámmaplánii mánáidgárdeoahpaheaddjioahpu bachelora várás</p>
    <p>Diehtodepartemeanta mearridan [dd.mm.åååå]. Láhkavuođđu lea universitehta- ja allaskuvlaláhka cuoŋománu 1.beaivi 2005 nr. 15 § 3-2 nubbi lađas.</p>
    <p>§ 1. Doaibmaviidodat ja ulbmil</p>
    <p>Láhkaásahus gusto universitehtaide ja allaskuvllaide mat addet sámi mánáidgárdeoahpaheaddjioahpu, ja mat leat akkrediterejuvvon Universitehta- ja allaskuvlalága §§ 1-2 ja 3-1 vuođul (Lov om universiteter og høyskoler §§ 1-2 og 3-1.) Sámi mánáidgárdeoahpaheaddjioahpu lea ovttaárvosaš našunála mánáidgárdeoahpaheaddjioahpuin.</p>
    <p>Láhkaásahus gusto 3-jagáš sámi mánáidgárdeoahpaheaddjioahpu bachelora dássái.  Láhkaásahus meroštallá sámi mánáidgárdeoahpaheaddjioahpu našunála rámmaid.</p>
    <p>Sámi mánáidgárdeoahpaheaddjioahpu vuođđudussan lea sápmelaš kultuvra ja servodat ja dan váldo oahpahusgiella lea sámegiella.  Sápmelaš  oahppanáddejumit, oahpahusvuogit  ja árbevirolaš luondduáddejupmi  leat guovddážis oahpus. Oahppu galgá addit máŋggabealát máhtu sápmelaš dilálašvuođain ja etnopolitihkas.</p>
    <p>Láhkaásahus galgá sihkkarastit ahte sápmelaš  mánáidgárdeoahpaheaddjioahppu addá kandidáhttii gelbbolašvuođa fuolahit máhtu sápmelaš dilálašvuođain, sámi mánáid vuoigatvuođaid birra mat čuvvot Lága mánáidgárddi várás 17-06-2005 nr 64, gustojeaddji rámmaplána láhkaásahusa mánáidgárddi sisdoalus ja bargguin, Sámelága, konvenšuvnnaid ja njuolggadusaid mat gusket sámi dilálašvuođaide.</p>
    <p>Láhkaásahusa ulbmil lea sihkkarastit ahte oahppoásahusat fállet integrerejuvvon, profešuvdnii ráhkkanahtti, dutkamii vuođđuduvvan ja sápmelaš máhttovuđđosaš mánáidgárdeoahpaheaddjioahpu mas lea alla kvalitehta ja ahte lágiduvvo dilli geatnegahtti ovttasdoaibmamii oahppoásahusaid ja hárjehallanbáikkiid gaskkas.</p>
    <p>Oahppu galgá sihkkarastit ovttasdoaibmama gaskal alla fágalaš, didákttalaš ja sosiála gelbbolašvuođa ja dasto maid gálgga profešuvdnaehtalaš reflekšuvdnii pedagogalaš barggus mánáiguin mánáidgárddis. Oahppu galgá deattuhit pedagogalaš jođiheami.</p>
    <p>Oahppu galgá vuhtiiváldit mánáidgárddi bajásgeassirolla ja ovddidit mánáid buotbeallásaš  ahtanuššama ja fuolahit mánáid máŋggabealát ovdáneami. Oahppu gealbudahttá vuhtiiváldit máŋggabealátvuođa mánáidgárddis, nu maid dan ahte lassánit mánát vuollel 3 jagi, eambbo mánát geain leat sierralágan dárbbut ja eambbo máŋggagielat mánát. Viidáset galgá oahppu deattuhit man dehálaš lea ovttasbargu, áddejupmi ja dialoga mánáid ruovttuiguin ja eará ásahusaiguin mat ovddasvástidit mánáid bajásšaddama.  Oahppu galgá hukset dutkamii vuođđuduvvan máhttui mii adnojuvvo profešuvdnadoaimma vuođđun ja jeavddalaččat ámmátlaš ovdáneapmái. Oahppu galgá maid váikkuhit kritihkalaš reflekšuvdnii ja profešuvdnaáddejupmái. Mánáidgárdeoahpaheaddjiprofešuvdna ja mánáidgárdi gullet oktii servodagain. Oahppu addá historjjálaš, áigeguovdilis ja boahtteáigái ráhkkanahtti perspektiivvaid ámmáhii ja mánáidgárddi doibmii ollislaš oahppovuogádagas. Riikkaidgaskasaš perspektiivvat galget leat oassin oahpus.  Oahppu galgá váikkuhit nu ahte olmmošárvo- ja demokratiijaáddejupmi lassána, erenoamážit mánáid mielváikkuhemiin ja galgá soahpat oktii mánáidgárdelága ulbmilparagráfain Lágas mánáidgárddi várás geassemánu 17. beaivi 2005 nr. 64.</p>
    <p>Sámi mánáidgárdeoahpaheaddjioahppu galgá biddjojuvvot sámi- ja álgoálbmotkontekstiija ja deattuhit sihke álgoálbmogiid stáhtusa ja vuoigatvuođaid sihke našunála ja riikkaidgaskasaš dásis.</p>
    <p>§ 2. Oahppanjoksosat</p>
    <p>Sápmelaš mánáidgárdeoahpaheaddjioahppu gealbudahttá kandidáhta doaimmahit mánáidgárdeoahpaheaddjiámmáha máŋggabealát ja rievdi servodagas. Oahppanjoksosat leat hábmejuvvon alit oahpu, bachelora dási, našunála kvalifiserenrámmaid vuođul.</p>
    <p>Go kandidáhtta lea ollašuhttán sápmelaš mánáidgárdeoahpaheaddjioahpu, galgá kandidáhtta leat olahan čuovvovaš oahppanjoksosiid mat čilgejuvvojit máhtu, gálggaid ja oppalaš gelbbolašvuođa vuođul. Dát leat pedagogalaš barggu vuođđun mánáidgárddis ja gelbbolašvuođa ovdáneamis ja masterdásioahpus.</p>
    <p>Máhttu Kandidáhtas lea ● máhttu norgalaš ja sápmelaš mánáidgárddiin, mánáidgárddi iešvuođas, historjjás, servodatmandáhtas, láhkavuođus ja stivrendokumeanttain  ● viiddis máhttu pedagogihkas ja mánáidgárddi fágasurggiin, jođiheamis ja pedagogalaš barggu láhčimis ja mánáid stoahkamis ja oahppanproseassain, mat dáhpáhuvvet earret eará praktihkalaš bargguid oassálastimiid bokte ● viiddis máhttu mánáid buotbeallásaš ahtanuššamis, modearna mánnávuođas, mánnákultuvrras, mánáid iešguđetlágan bajásšaddaneavttuin, duogážis ja ovdáneamis servodagas mas lea valljivuohta gielaid, sosiála diliid, oskkuid, eallinoainnuid ja kultuvrraid dáfus.</p>
    <p type="listitem">  viiddis máhttu giellaealáskahttimis,  mánáid giellaovdáneamis, máŋggagielatvuođas, sosiála, fysalaš ja hábmejeaddji ovdáneamis ja álggahalli digitála, lohkan-,  čállin- ja matematihkkagálggain</p>
    <p>● viiddis máhttu mánáid vuoigatvuođain ja diehtá makkár dovdomearkkat gullet inkluderejeaddji, dásseárvosaš, dearvvašmahtti ja oahppandáhtolaš mánáidgárdebirrasii  ● máhttu dovdat našunála, riikkaidgaskasaš ja sápmelaš dutkan- ja ovddidanbargguid mat leat relevánta mánáidgárdeoahpaheaddjiprofešuvdnii ja bastá ođastit máhtuidis dán fágasuorggis</p>
    <p>Gálggat  Kandidáhtta máhttá</p>
    <p type="listitem">  geavahit sápmelaš árbevirolaš máhtu ja sápmelaš oahppanáddejumiid ja iežas fágalašvuođa ja relevánta DoB:a bohtosiid nu ahte bastá láidestit ja movttiidahttit mánáid stoahkama, sáhkkiivuođa, oahppama ja ovdáneami ja ákkastallat iežas válljemiid</p>
    <p>●   árvvoštallat, movttiidahttit ja doarjut iešguđetlágan mánáid buotbeallásaš ovdáneami ovttasbarggus ruovttuiguin ja eará relevánta ásahusaiguin</p>
    <p type="listitem">  geavahit fágalašvuođa improvisašuvdnii stoahkamis, oahppamis ja gaskkusteamis</p>
    <p>●  árvvoštallat, movttiidahttit ja doarjut mánáid iešguđetlágan návccaid, ja vuhtiiváldit mánáid iešguđetlágan duogážiid ja eavttuid</p>
    <p type="listitem">  ovdánahttit hutkás proseassaid, kultur- ja luonddumuosáhusaid mas čalmmustahttá mánáid hábmennávccaid, ollislaš oahppama ja birgendovddu</p>
    <p>●  geavahit heivvolaš fágalaš reaidduid, strategiijaid ja ovdanbuktinvugiid iežas oahppanproseassain, pedagogalaš bargguin, ovttasdoaimmas ruovttuiguin ja relevánta olggobeal ásahusaiguin</p>
    <p type="listitem">  máhttá identifiseret sierralágan dárbbuid ovttaskas mánáin ja fágalaš árvvoštallama vuođul jođánit álggahit doaibmabijuid</p>
    <p type="listitem">  jođihit ja bagadallat mielbargiid, reflekteret iežas praksisa kritihkalaččat ja rievdadit dan bagadallamis</p>
    <p>●   gávdnat, árvvoštallat ja čujuhit dieđuide ja fágaávdnasiidda ja ovdanbuktit dáid nu ahte dat čuvgejit vásedin čuolbmaásaheami</p>
    <p>Oppalaš gelbbolašvuohta Kandidáhtta: ●  diehtá profešuvdnaehtalaš gažaldagaid, erenoamážit mat gullet ovddasvástádussii, árvvusatnimii ja fápmoperspektiivvaide. ● máhttá plánet, jođihit, čađahit, dokumenteret ja reflekteret pedagogalaš bargguid mánáidgárddi sisdoalus ja doaimmain maid vuolggasadjin leat ehtalaš gáibádusat ja njuolggadusat, dutkamii vuođđuduvvan máhttu ja sápmelaš árbevirolaš- ja vásáhusmáhttu, hálddaša sámegiela ja dárogiela, gelbbolaš vugiin profešuvdnadoaimmas.</p>
    <p type="listitem"> máhttá mánáidgárddi bargui searvvahit globála, našunála, regiovnnalaš, máŋggakultuvrralaš, álgoálbmot, sápmelaš,  ja báikkálaš, perspektiivvaid, maid vuođđun lea árvvusatnin ja gierdavašvuohta ●    lea háhkan rievdan- ja ovdánangelbbolašvuođa, nákce jođihit pedagogalaš ovddidanbargguid ja váikkuhit ođasmahtti jurdagiiguin ja innovašuvnnain boahttevaš mánáidgárdái  ● máhttá gaskkustit guovddáš fágasisdoaluid njálmmálaččat ja čálalaččat, bastá searvat fágalaš digaštallamiidda oahpu iešguđetlágan fágasurggiin ja juogadit máhtu  ja vásáhusaid earáiguin  ● sáhttá leat doarjjan sámi mánáid identitehtanannemis ja leat mielde ovddideamen sin vuoigatvuođaid.</p>
    <p>§ 3. Struktuvra ja sisdoallu</p>
    <p>Oahpu struktuvrra galgá dáhkidit progrešuvnna ollislaš profešuvdnaoahpus.</p>
    <p>Sápmelaš mánáidgárdeoahpaheaddjioahpu sisdoalu struktuvrras leat čieža máhttoviidodaga ja vel čiekŋudeapmi ja bachelorbargu. Guovtti vuosttaš oahppojagis galgá leat ovttahámat huksehus mii addá studentii vejolašvuođa sirdit eará oahppoásahussii maŋŋil nuppi oahppojagi.  Juohke máhttoviidodat galgá leat profešuvdnii ráhkkanahtti ja integreret relevánta pedagogalaš, fágalaš ja didákttalaš máhtu mii heivehuvvo mánáidgárddi fágasurggiide.</p>
    <p>Pedagogihkka lea guovddáš ja oktiičadni fága mii čuovvu juohke máhttoviidodaga, ja lea sierra ovddasvástádus progrešuvdnii ja profešuvdnaráhkkaneapmái oahpus.</p>
    <p>Máhttoviidodagat ja čiekŋudeamit galget dutkamii vuođđuduvvat ja dutkanaktiivvalaš fágabirrasii vuođđudit. Máhttoviidodagat galget organiserejuvvot ja árvvoštallojuvvot oktiigullevaš ovttadahkan.</p>
    <p>Oahppu huksejuvvo čuovvovaččat:</p>
    <p>Oahppo- jahki  Pedagogihkka Hárjehallan Oahppočuoggá(t) (oč)</p>
    <p>1.   ja  2.   oahppojagi  Máhttoviidodat: Mánáid ovdáneapmi, stoahkan ja oahppan 20  oč.</p>
    <p>Máhttoviidodat: Servodat, oskkoldat, eallinoaidnu ja etihkka 20  oč.</p>
    <p>Máhttoviidodat: Giella, teaksta ja matematihkka 20  oč.</p>
    <p>Máhttoviidodat: Dáidda, kultuvra ja kreativitehta (hutkáivuohta) 20  oč.</p>
    <p>Máhttoviidodat: Luondu, dearvvašvuohta ja lihkadeapmi 20  oč.</p>
    <p>Máhttoviidodat: Sámegiella, máŋggagielatvuohta ja gielalaš ealáskahttin 20  oč.</p>
    <p>3.oahppo- jahki Máhttoviidodat: Jođiheapmi, ovttasbargu ja ovddidanbargu 15 oč.</p>
    <p>Čiekŋudeapmi 30 oč. Geatnegahtton bachelorbargu 15 oč.</p>
    <p>Hárjehallanoahppu galgá doallat sisttis bagadallama, máŋggalágan ja árvvoštallojuvvon hárjehallama mii čuovvu siskkiduvvon oassin buot máhttoviidodagaid ja čiekŋudeami.Hárjehallanoahppu galgá leat unnimusat 100 beaivvi: unnimusat 85 beaivvi galget leat mánáidgárddis. 10 beaivvi hárjehallanoahpahusa sáhttá čađahit eará álgoálbmotoahppobáikkiin dahje oahpposajis mii bargá gielalaš ealáskahttimiin dahje eará ásahusain main lea čielga sámi profiila. Unnimusat 75 beaivvi galget leat guovtti vuosttaš oahppojagi, ja unnimusat 25 beaivvi maŋemuš oahppojagi. Viidáset galgá unnimusat 5 beaivásaš hárjehallan čalmmustahttit mánáid sirdima mánáidgárddis skuvlii.  Hárjehallanoahpahusas galgá leat progrešuvdna.</p>
    <p>Čiekŋudeapmi hukse máhttoviidodagaide ja ovddida fágalaš progrešuvnna ja lasiha gelbbolašvuođa mii lea áigeguovdil mánáidgárdebargui.</p>
    <p>Oahppoásahusat galget láhčit studeanttaide vejolašvuođa riikkaidgaskasaš lohkanbadjái goalmmát oahppojagi.</p>
    <p>Bachelorbargu galgá leat profešuvdnii ráhkkanahtti ja válljejuvvot dakkár fáttás mii gullá  máhttoviidodagaide dahje čiekŋudeapmái. Bachelorbargu ja dieđateoriija ja metoda vuođđoahppu dahket oktiibuot 15 oahppočuoggá.</p>
    <p>§ 4. Našunála njuolggadusat,  kvalitehtaindikáhtorat ja prográmmaplánat</p>
    <p>Oahppoásahusat galget čuovvut našunála njuolggadusaid ja mánáidgárdeoahpaheaddjioahpu kvalitehtaindikáhtoriid. Láhkaásahusa ja našunála njuolggadusaid vuođul galgá juohke oahppoásahus ráhkadit prográmmaplánaid sápmelaš mánáidgárdeoahpaheaddjiohppui mas leat plánat mearridit fágalaš sisdoalu, hárjehallanoahpahusa, organiserema, bargovugiid ja árvvoštallanortnegiid. Oahppoásahusa stivra galgá dohkkehit prográmmaplánaid.</p>
    <p>§ 5. Friddjenmearrádusat</p>
    <p>Eksámen dahje geahččaleapmi mii ii leat čađahuvvon oassin sápmelaš mánáidgárdeoahpaheaddjioahpu olis, sáhttá leat vuođđun friddjet eksámenis, gč. universitehta- ja allaskuvlalága § 3-5.  Oahppu mii sáhttá addit vuođu friddjet eksámenis, galgá sisttisdoallat pedagogihka ja hárjehallanoahpahusa, ja galgá leat dakkár fága/oahppu mas lea relevánsa mánáidgárdeoahpaheaddji bargui, gč. § 1.</p>
    <p>Olgoriikastudeanttat geat válljejit oahpu iežaset eatnigielas oassin oahpus, sáhttet friddjejuvvot dárogiellagáibádusas.</p>
    <p>Friddjen galgá merkejuvvot oahppoduođaštussii.</p>
    <p>§ 6. Fápmuiboahtin ja gaskaboddosaš njuolggadusat</p>
    <p>Láhkaásahus lea fámus čuovvovaš dáhtonis ............ Láhkaásahus gusto studeanttaide geat váldojit studeantan oahpuide oahppojagi 2013/14 rájes.</p>
    <p>Studeanttain, geat čuvvot ovddeš rámmaplánaid, lea daid vuođul vuoigatvuohta váldit eksámena gitta juovlamánu 31.beaivái 2017. Dán dáhtona rájes ii leat šat fámus ovddeš láhkaásahus juovlamánu 13.beaivi 2005 nr. 1448 mánáidgárdeoahpaheaddjioahpu rámmaplánii.</p>
  </body>
</document>
