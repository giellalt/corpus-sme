<document xml:lang="sme" id="no_id">
  <header>
    <title>DAVVIRIIKKALAŠ SÁMESOAHPAMUŠ</title>
    <genre code="laws"/>
    <author>
      <unknown/>
    </author>
    <year>2017</year>
    <wordcount>2672</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>https://www.regjeringen.no/contentassets/eac999412c5a4fd083fa35f6e6c7380b/nordisk-samekonvention-nordsamisk.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>DAVVIRIIKKALAŠ SÁMESOAHPAMUŠ</p>
    <p>Suoma, Norgga ja Ruoŧa ráđđehusat,  váldet vuhtii, ahte sápmelaččain álbmogin ja álgoálbmogin dán golmma stáhtas lea iežaset kultuvra, iežaset servodateallin ja iežaset gielat, mat leat riikkarájáid rasttildeaddjit,  ahte juo 1751 golggotmánu 7 ja 18 beivviid sohppojuvvon rádjasoahpamuša vuosttas lassebeavdegirjjis (Lappekodicillen) láhččojuvvui vuođđu rájáid rasttildeaddji ovttasbargui ja nannejuvvojedje sápmelaččaid vieruidumiid vuođul, ahte sápmelaččaid vuoigatvuođat suodjaluvvot riikkaidgaskasaš olmmošvuoigatvuođasoahpamušain, ahte Ovttastuvvan Našuvnnat jagis 2007 dohkkehii julggaštusa álgoálbmotvuoigatvuođain ja ahte doarjja álgoálbmotjulggaštussii ođasmuhttui Ovttastuvvan Našuvnnaid álgoálbmogiid máilmmikonfereanssa loahppaáššebáhpáris jagis 2014,  ahte Norga lea, muhto ii Suopma iige Ruoŧŧa leat dán soahpamuša vuolláičállima rádjai ratifiseren Riikkaidgaskasaš bargoorganisašuvnna (ILO) soahpamuša nr 169 jagis 1989 álgoálbmogiid ja čearddalaš álbmogiid birra iešheanalaš stáhtain, muittuhit, ahte Ovttastuvvon Našuvnnaid fitnodagaide ja olmmošvuoigatvuođaide guoski láidejeaddji prinsihpat ja OECD válddahusat riikkaidgaskasaš fitnodagaide addet ealáhuseallimii earenoamáš ovddasvástádusa gudnejahttit olmmošvuoigatvuođaid, maidda gullet maid álgoálbmotvuoigatvuođat, ja ahte stáhtain lea ovddasvástádus neavvut fitnodagaid gudnejahttit dáid vuoigatvuođaid, atnet vuođđun, ahte sápmelaččaid boahtteáiggi vuoigatvuođasajádaga nannemis deattuhuvvo, ahte sápmelaččat eai leat historjjá čađa adnojuvvon seammaárvosaš álbmogin ja danne leat gillán eahpevuoiggalašvuođa, ahte sámi álbmot sávvá ja háliida váldit ovddasvástádusa iežas boahtteáiggi ovddideamis ja sis lea maiddái vuoigatvuohta dasa, ahte stáhtat váldet vuhtii sápmelaččaid iešmearridanvuoigatvuođa, go dat ollašuhttet geatnegasvuođaid dán soahpamušas vuođul, ahte soahpamuš ii eastte stáhtaid mieđiheamis, go váldojuvvojit vuhtii artihkal 2 vuolimus dási vuoigatvuođat ja artihkal 4 sápmelaččaid iešmearridanvuoigatvuohta, vuoigatvuođa beassat Sámedikki válgalogahallamii dahje jienastuslohkui daidda, geat atnet iežaset sápmelažžan ja geain lea lagaš oktavuohta sámi kultuvrii, ahte sámeguovllut dán soahpamušas sáhttet ráddjejuvvot sierraláhkai dán golmma stáhtas ja maid iešguđetlágan áššiid vuođul, muhto dát galgá dahkkot nu, ahte sápmelaččaid historjjálaš ja dálá leahkin ja maid sámi geavaheapmi gudnejahttojuvvo, ja ulbmilin lea nannet ja gievrudit sámi kultuvrra, sámegielaid ja sámi servodateallima sápmelaččaid iešmearridanvuoigatvuođa vuođul, ahte sámi ealáhusat ja sámi luondduvalljodagaid geavaheapmi mearkkašit dán soahpamušas dakkár árbevirolaš sámi ealáhusaid ja dakkár árbevirolaš luondduvalljodagaid geavaheami, mii seailluha ja ovddida sápmelaččaid kultuvrra, gielaid ja servodateallima, ja árbevirolaš geavaheapmi ii galgga hehttet ođđa ávkkálaš doaibmavugiid atnuiváldima, ahte boazodoalus, guolásteamis ja eará sámi luondduvalljodagaid árbevirolaš geavaheamis lea earenoamáš mearkkašupmi sámi kultuvrra, sámegielaid ja sámi servodateallima seailluheamis ja ovdánahttimis, ahte sámi nissoniin lea guovddáš sajádat sámi kultuvrra, sámegielaid ja sámi servodateallima seailluheamis ja ovdánahttimis, dovddastit, ahte sápmelaččat galget beassat eatnamiidda ja čáziide, mat leat vuođđun sámi kultuvrii, sámegielaide ja sámi servodateallimii, ahte sápmelaččat – nugo earátge – leat sáhttán háhkat sihke oktagaslaš ja kollektiiva oamastanvuoigatvuođaid ja geavahanvuoigatvuođaid, ahte soahpamuš suodjala, muhto ii nuppástuhte sámeguovlluin sajáiduvvan vuoigatvuođaid, ahte stáhtain lea earenoamáš ovddasvástádus, sámi vieruidumiid gudnejahttimiin, sihkkarastit sápmelaččaide duođalaš vejolašvuođa oažžut našunála riektevuogádaga bokte dovddastuvvot ja duomuin nannejuvvot sajáiduvvan eanavuoigatvuođaid guovlluineaset, ahte stáhtain lea vejolašvuohta sihkkarastit, ahte sápmelaččat ožžot oasiset sámeguovlluid buvttaduvvon luondduvalljodagaid árvvus, go váldit vuhtii váikkuhusa, mii luondduvalljodagaid buvttadeamis lea leamaš ja lea ain sámeguovlluid sápmelaččaid ealáhusaide, sámi kultuvrii ja árbevirolaš eallinvuohkái, dovddastit Sámedikkiid árjjalaš sajádaga ja oassálastima konsultašuvnnain ja mat váldet vuhtii, ahte dán golmma stáhta Sámedikkit leat bealisteaset dohkkehan soahpamuša, leat soahpan čuovvovaš davviriikkalaš sámesoahpamušas.</p>
    <p>
      <em type="bold">Lohku I Sámi álbmoga oppalaš vuoigatvuođat </em>
    </p>
    <p><em type="bold">Artihkal 1 Soahpamuša ulbmil </em>Soahpamuša ulbmilin lea suodjalit ja nannet Sámi álbmoga vuoigatvuođaid vai sápmelaččat sáhttet seailluhit, geavahit ja ovddidit kultuvrraset, gielaideaset ja servodateallimeaset nu unnán go vejolaš stáhtarájáid dahkan heađuštusaiguin. <em type="bold">Artihkal 2 Vuolimus dási vuoigatvuođat </em>Dán soahpamušas suodjaluvvon vuoigatvuođat leat vuolimus dási vuoigatvuođat. Dat eai hehtte ovttaskas stáhta viiddideames sápmelaččaid vuoigatvuođaid dahje mearrideames viidát doaibmabijuid, iige daid vuođul sáhte gáržžidit sápmelaččaid vuoigatvuođaid, mat čuvvot eará riektenjuolggadusain dahje álbmotrievttálaš geatnegasvuođain. <em type="bold">Artihkal 3 Sápmelaččaid vuoigatvuođat</em> Sápmelaččat leat álgoálbmot soahpamušstáhtain. Sápmelaččain lea vuoigatvuohta seailluhit, geavahit ja ovddidit kultuvrraset, gielaideaset ja servodateallimeaset. Stáhtat galget suodjalit beaktilis vugiin sápmelaččaid vuoigatvuođaid ja dárbbu mielde lágidit earenoamáš doaibmabijuid vai sápmelaččain lea álkit ollašuhttit dáid vuoigatvuođaid. <em type="bold">Artihkal 4 Iešmearridanvuoigatvuohta </em>Sámi álbmogis lea vuoigatvuohta iešmearrideapmái. Dán vuoigatvuođa vuođul álbmot mearrida friddja iežaset politihkalaš sajádagas ja                                                                                                                                                                                                                                                                    iežaset ekonomalaš, sosiála ja kultuvrralaš ovdáneami. Iešmearrideapmi ollašuvvá iešstivrejumiin siskkáldas áššiin konsultašuvnnaid bokte áššiin, main sáhttá leat earenoamáš mearkkašupmi sápmelaččaide. <em type="bold">Artihkal 5 Nissoniid ja albmáid gaskasaš dásseárvu </em>Stáhtat galget ovddidit sámenissoniid ja -albmáid gaskasaš dásseárvvu ja maid sámenieiddaid ja -gánddaid gaskasaš dásseárvvu. Ulbmilin lea nissoniid ja albmáid gaskasaš dásseárvvu olaheapmi. Áššemeannudeamis ja mearrádusain surggiin, maid dát soahpamuš fátmmasta, galget stáhtat guorahallat ja váldit vuhtii doaibmabiju váikkuhusaid sámenissoniidda ja –albmáide. Dán soahpamušas nannejuvvon friddjavuođaid ja vuoigatvuođaid geavaheami galgá suodjalit almmá sohkabealvealaheami haga. </p>
    <p><em type="bold">Artihkal 6 Sámemánáid vuoigatvuođat</em> Stáhtat galget earenoamážit ovddidit sámemánáid vuoigatvuođa iešguhtege sierra ja ovttas eará sápmelaččaiguin seailluhit, geavahit ja ovddidit kultuvrraset, gielaideaset ja servodateallimeaset. Stáhtat galget giddet earenoamážit deattuhit sámemánáid dárbbuid ja vuoigatvuođaid, go dat ollašuhttet dán soahpamuša geatnegasvuođaideaset. Sámemánát galget beassat váikkuhit alcceset guoski áššiide agis ja láddamis vuođul. Buot sámemánáide guoski doaibmabijuin galgá máná ovddu váldit vuosttažettiin vuhtii. <em type="bold">Artihkal 7 Vealatkeahtesvuohta </em>Sápmelaččaid galgá suodjalit sápmelašvuhtii laktáseaddji vealaheami vuostá. Stáhtat galget vuolggahit beaktilis doaibmabijuid vai sápmelaččaid vealaheapmi ja ovdagáttut sin vuostá eastaduvvojit ja maid vai ovddidit goabbatbealat gudnejahttima ja ipmárdusa sápmelaččaid ja eará álbmoga gaskkas. <em type="bold">Artihkal 8 Giella </em>Sámegielain oaivvilduvvojit dán soahpamušas buot sámegielat. <em type="bold">Artihkal 9 Vieruidumit</em> Stáhtat galget soahppevaččat gudnejahttit sápmelaččaid riekteipmárdusaid, riekte- árbevieruid ja vieruidumiid.  Go stáhtat gárvejit láhkaásaheami surggiin, main sáhttet leat sámi vieruidumit, galget stáhtat čielggadit, gávdnojitgo dákkár vierut ja galggašiigo daid dalle suodjalit dahje muđui vuhtii váldit láhkaásaheamis. <em type="bold">Artihkal 10 Ovttasbargu stáhtarájáid rastá </em>Stáhtat galget álkidit sápmelaččaid rájáidrasttildeaddji ovttasbarggu ja figgat jávkadit hehttehusaid, mat bohtet riikkavulošvuođas dahje orrunsajis dahje muđui das, ahte sápmelaččat leat okta álbmot ásaiduvvan stáhtarájáid rastá. Stáhtat galget álkidit sápmelaččaid seailluhit, geavahit ja ovddidit kultuvrraset, gielaideaset ja servodateallimeaset stáhtarájáid rastá. Dáinna ulbmiliin stáhtat galget earenoamážit álkidit sápmelaččaid ealáhusdoaimmaid stáhtarájáid rastá ja maid ovddidit sápmelaččaid vejolašvuođaid oažžut oahpahusa, dearvvasvuođafuolahusa, buohccedikšuma ja sosiálabálvalusaid ovttas dáin stáhtain dalle, go dákkár čoavddus lea ávkkálut. </p>
    <p><em type="bold">Artihkal 11 Čearddalaš dovddaldagat </em>Stáhtat galget gudnejahttit sápmelaččaid vuoigatvuođa mearridit sámeleavgga ja eará sámi čearddalaš dovddaldagaid geavaheamis ja ovddidit sámi čearddalaš dovddaldagaid čalmmustuhttima. </p>
    <p>
      <em type="bold">Lohku II Iešmearridanvuoigatvuohta </em>
    </p>
    <p><em type="bold">Artihkal 12 Sámediggi </em>Juohke soahpamušstáhtas galgá leat Sámediggi, mii lea alimus sámi doaibmaorgána gustovaš stáhtas. Sámediggi ovddasta sámi álbmoga ja dat válljejuvvo válggain, mii vuođđuduvvá gustovaš stáhta sápmelaččaid dábálaš jienastanvuoigatvuhtii. Sámedikki válganjuolggadusat mearriduvvojit lágain. Sámedikkis galgá leat dakkár ovddasvástádussuorggit ja dakkár doaimmat, ahte dat sáhttet beaktilit ollašuhttit sápmelaččaid iešmearridanvuoigatvuođa. Sámedikki barggut mearriduvvojit lágain. Sámediggi mearrida iešheanalaččat makkár eará áššiiguin dat háliida bargat ja main dat háliida addit cealkámušaid. <em type="bold">Artihkal 13 Sámedikki válgalogahallan dahje jienastuslohku</em> Olmmoš guhte atná iežas sápmelažžan ja  á) geas lea sámegiella ruovttugiellan, dahje a) geas lea leamaš vánhemis, áhkus dahje ádjás dahje áhku dahje ádjá vánhemis sámegiella ruovttugiellan, dahje b) geas lea vánhen, guhte lea dahje lea leamaš Sámedikki válgalogahallamis dahje jienastuslogus, lea vuoigatvuohta, juos deavdá eará nugo ahke-, riikkavulošvuođa- ja álbmotregisttargáibádusaid, váldojuvvot Sámedikki válgalogahallamii dahje jienastuslohkui Norggas, Ruoŧas dahje Suomas. Sámedikkit sáhttet bargat ovttas bajábealde namuhuvvon mearrádusa ollašuhttimis našunála láhkaásaheami vuođul. <em type="bold">Artihkal 14 Sámedikki vuoigatvuohta iešstivrejupmái </em>Sámedikkit mearridit iešheanalaččat áššiin, main dain lea našunála láhkaásaheami vuođul ovddasvástádus ja maid eará áššiin, maiguin dat barget. <em type="bold">Artihkal 15 Ovttasbargu </em>Sámedikkit sáhttet dahkat soahpamušaid ovttasbarggus eará álgoálbmogiiguin ja maid našunála, guovlluguovdasaš ja báikkálaš ovttadagaiguin. <em type="bold">Artihkal 16 Oktasaš doaibmaorgánat </em>Stáhtat galget ovddidit Sámedikkiid ovttasbargovejolašvuođaid ja oktasaš doaibmaorgánaid vuođđudeami. Juos našunála láhkaásaheami vuođul lea vejolaš, sáhttá oktasaš doaibmaorgánaide addit almmolaš hálddašandoaimmaid. </p>
    <p><em type="bold">Artihkal 17 Konsultašuvnnat</em> Láhkaásahusain, mearrádusain dahje eará doaibmabijuin, main sáhttá leat earenoamáš mearkkašupmi sápmelaččaide, stáhta galgá lágidit konsultašuvnnaid Sámedikkiin. Konsultašuvnnat galget dáhpáhuvvat buori oskkus, ja daid ulbmilin lea juksat ovttamielalašvuođa dahje oktasaš ipmárdusa Sámedikkiin ovdalgo mearrádus dahkkojuvvo. Stáhtat galget almmuhit Sámediggái nu johtilit go vejolaš go dat bargagohtet dákkár áššiiguin. <em type="bold">Artihkal 18 Konsultašuvnnat eará ovddasteaddjiiguin </em>Láhkaásahusain, mearrádusain dahje eará doaibmabijuin, main sáhttá leat earenoamáš mearkkašupmi eará sámi ovttadagaide, nugo čearuide, siiddaide, bálgosiidda ja orohagaide, nuortalaččaid giličoahkkimii dahje eará sámi organisašuvnnaide, stáhta galgá, juos leačča vuođđu lágidit konsultašuvnnaid maiddái dáid orgánaid ovddasteaddjiiguin. <em type="bold">Artihkal 19 Riikkaidgaskasaš ovddasteapmi </em>Stáhtat galget ovddidit Sámedikki vuoigatvuođa iešheanalaš ovddasteapmái riikkaidgaskasaš doaibmaorgánain ja čoahkkimiin, main gieđahallojit earenoamážit sápmelaččaide mearkkašahtti áššit. Stáhtat galget doaimmalaččat láhčit oassálastima Sámedikkiide riikkaidgaskasaš oktavuođain, go gieđahallojuvvojit áššit, main lea earenoamáš mearkkašupmi sápmelaččaide. </p>
    <p>
      <em type="bold">Lohku III Giella ja kultuvra </em>
    </p>
    <p><em type="bold">Artihkal 20 Vuoigatvuohta gillii ja kultuvrii </em>Sápmelaččain lea vuoigatvuohta geavahit, ovddidit ja várjalit boahttevaš buolvvaide kultuvrraset ja gielaideaset. Stáhtat galget gudnejahttit, ovddidit ja suodjalit dáid vuoigatvuođaid. <em type="bold">Artihkal 21 Sámegiela geavaheapmi </em>Sápmelaččain lea vuoigatvuohta geavahit gohčodannamaideaset ja maid oažžut daid dohkkehuvvot našunála njuolggadusaid vuođul. Sámeguovlluin sámi báikenamat galget dohkkehuvvot ja geavahuvvot. Sápmelaččain lea vuoigatvuohta geavahit sámegiela duopmostuoluin ja oktavuođain eiseválddiiguin sámeguovlluin. Stáhtat galget ovddidit sápmelaččaid vejolašvuođa geavahit sámegiela dearvvasvuođafuolahusas ja buohccedikšumis ja maid sosiálabálvalusain sámeguovlluin. Stáhtat galget álkidit sámegiela geavaheami sámeguovlluid olggobealde. Stáhtat galget váldit vuhtii sámi kultuvrra diliid dearvvasvuođafuolahusas ja buohccedikšumis ja maid sosiálabálvalusain. <em type="bold">Artihkal 22 Sámi kulturárbi, sámi kultuvrralaš albmoneamit ja sámi árbediehtu </em>Stáhtat galget váldit vuhtii sámi kulturárbbi, sámi kultuvrralaš albmonemiid ja sámi árbedieđu go dahket mearrádusaid áššiin, mat gustojit sámi diliide. Sámi materiála kulturárbbi galgá suodjalit lágain. Stáhtat galget ovddidit sámi immateriála kulturárbbi suodjaleami. Sámedikkis, dahje eiseválddiin ovttasráđiid Sámedikkiin, sámi museain dahje eará sámi ásahusain lea ovddasvástádus sámi kulturárbái guoski áššiin. Sámediggi, dahje museat dahje ásahusat galget hálddašit ovttasráđiin Sámedikkiin sámi kulturárbbi, mii lea stáhta dahje eará almmolaš ásahusa hálddus.   Stáhtat galget ovddidit sámi kulturárbbi máhcaheami ja hálddašeami goalmmát bihtá vuođul. <em type="bold">Artihkal 23 Oahpahus </em>Sámeguovlluin lea sápmelaččain vuođđoskuvllas dahje eará vástideaddji skuvladásis vuoigatvuohta oažžut oahpahusa sámegillii ja sámegielas. Eará geográfalaš guovlluin stáhtat galget sihkkarastit sápmelaččaide vejolašvuođa sámegiela oahpahusas ja maid ovddidit vejolašvuođaid sámegielat oahpahussii. </p>
    <p>Stáhtat galget vuolggahit doaibmabijuid oahpahusa suorggis vai sápmelaččaid sajádahkii ja vuoigatvuođaide álgoálbmogin ja maid sin historjái, gielaide ja kultuvrii laktáseaddji diehtu ja gudnejahttin lassánivčče.  Sámedikkiin galgá lágidit konsultašuvnnaid 17 artihkkala vuođul dahje Sámediggi sáhttá dihto rámaid siste ovddidit oahpahusa sisdoalu sámefáttáin ja sámi historjjás, kultuvrras, árbevirolaš ealáhusain ja servodateallimis. Stáhtat sáhttet, dárbbu mielde, gaskaboddasaččat fállat molssaevttolaš oahpahusvugiid geavahanláhkái guovlluin, gos eai leat sámegielat oahpaheaddjit ja gos sámeoahppit leat unnán. <em type="bold">Artihkal 24 Dutkan </em>Stáhtat galget láhčit buriid eavttuid dutkamii ja dutkanovttasbargui, mas lea mearkkašupmi sámi servodahkii. Dákkár dutkamis galgá váldit vuhtii dohkkehuvvon dutkanehtalaš njuolggadusaid ja riikkaidgaskasaš prinsihpaid, mat váldon geavahussii álgoálbmogiidda laktáseaddji dutkamušas. <em type="bold">Artihkal 25 Mediat </em>Stáhtat galget ovddidit viiddes sámegielat mediafálaldaga. Vuhtiiválddedettiin mediaid sorjjasmeahttunvuođa, stáhtat galget, nu bures go vejolaš, fuolahit das, ahte sápmelaččaide addojuvvo vejolašvuohta vuođđudit ja geavahit iežas mediaid.  <em type="bold">Artihkal 26 Ovttasbargu stáhtarájáid rastá </em>Stáhtat galget ovddidit ovttasbarggu stáhtarájáid rastá sámegiela fuolahusas ja earenoamážit dalle, go giellanorpmat ja terminologiija meroštallojuvvojit. Stáhtat galget ovddidit ovttasbarggu stáhtarájáid rastá oahpahus- ja skuvlenáššiin sámegillii ja sámegielas ja maid sápmelaččaid historjjás, kultuvrras ja gielain. Stáhtat galget maiddái ovddidit stáhtarájáid rasttildeaddji ovttasbarggu sámegielat oahpponeavvuid ovddidanbarggus ja maid sápmelaččaid historjái, kultuvrii ja gillii laktáseaddji oahpponeavvuin. Stáhtat galget ovddidit ovttasbarggu stáhtarájáid rastá sámi kulturárbbi ja sámi árbedieđu duođašteamis, suodjaleamis ja geavaheamis. Vuhtiiválddedettiin mediaid sorjjasmeahttunvuođa stáhtat galget ávžžuhit nu guhkás go vejolaš mediaid mat fállet sámegielat mediafálaldagaid bargat ovttas. <em type="bold"> </em></p>
    <p>
      <em type="bold">Lohku IV Eatnamat ja čázit </em>
    </p>
    <p><em type="bold">Artihkal 27 Vuoigatvuohta eatnamiidda ja čáziide  </em>Dat guovllut, máid sápmelaččat leat árbevirolaččat geavahan, leat vuođđun dasa, ahte sápmelaččat galget sáhttit seailluhit, geavahit ja ovddidit kultuvrraset, gielaideaset ja servodateallimeaset. Sápmelaččat leat eatnamiid ja čáziid guhkesáigásaš árbevirolaš geavaheami bokte háhkan kollektiiva ja oktagaslaš oamastan- ja geavahanvuoigatvuođaid sámeguovlluin.    <em type="bold">Artihkal 28 Eana- ja čáhcevuoigatvuođaid suodjaleapmi </em>Stáhtat galget čađahit doaibmabijuid vai sihkkarastojuvvojit sápmelaččaid vuoigatvuođat ja beassan dakkár luondduvalljodagaide, maid sápmelaččat leat geavahan árbevirolaččat sámeguovlluin ja maid vejolašvuođat geavahit dáid luondduvalljodagaid. Stáhtat galget sihkkarastit, ahte našunála riektevuogádagas leat heivvolaš meannudanvuogit, maiguin sáhttá nannet čadni vugiin sápmelaččaid vuoigatvuođaid eatnamiidda ja čáziide. Mearridettiin gávdnojitgo dákkár vuoigatvuođat, galgá váldit vuhtii, ahte dávjá sápmelaččaid geavaheamis eai báze bissovaš luottat lundui.  <em type="bold">Artihkal 29 Goabbatbealat gudnejahttin </em>Stáhtat galget fuolahit, ahte vuoigatvuođaid eaiggádat ja buot eará eatnamiid ja čáziid geavaheaddjit gudnejahttet nubbi nuppiid beroštumiid ja váldet vuhtii mii mearkkašumiid sápmelaččaid eatnamiid ja čáziid geavaheamis lea sámi kultuvrii, sámegielaide ja sámi servodateallimii. <em type="bold">Artihkal 30 Luondduvalljodagaid duohtadeapmi dahje daid nuppástuvvan geavaheapmi </em>Go stáhtat vihkkehallet mearrádusdahkama sámeguovlluid luondduvalljodagaid duohtadeamis dahje daid geavaheami nuppástuhttimis dahje lobi mieđiheamis dákkár duohtadeapmái dahje geavaheapmái, stáhtat galget earenoamážit deattuhit, ahte duohtadeapmi dahje nuppástuvvan geavaheapmi ii dagat čielga hehttehusa sámi kultuvrii, sámegielaide dahje sámi servodateallimii. Go mearrádusdahkan guorahallojuvvo duohtadeami dahje geavaheami nuppástusa suovvamis, stáhtat bearráigeahččat, ahte sierra doaibmabijuid ollislaš váikkuhus sámi kultuvrii, sámegielaide ja sámi servodateallimii guovllus váldojuvvo vuhtii. Duohtadettiin sápmelaččaid oamastan- ja geavahanvuoigatvuođa galgá juolluduvvot buhtadus našunála njuolggadusaid vuođul. </p>
    <p><em type="bold">Artihkal 31 Sápmelaččaid vuoigatvuohta návddašit iežas kultuvrras ja servodateallimis ja geavahit iežaset gielaid </em>Luondduvalljodagaid duohtademiin dahje nuppástuhtton geavahemiin ii oaččo gieldit sápmelaččain álgoálbmogin vuoigatvuođa návddašit iežas kultuvrras ja servodateallimis ja geavahit iežaset gielaid. <em type="bold">Artihkal 32 Luondduvalljodagaid hálddašeapmi </em>Válddedettiin vuhtii, ahte sápmelaččaid vuoigatvuođain eatnamiidda ja čáziide lea earenoamáš mearkkašupmi sámi kultuvrra, sámegielaid ja sápmelaččaid servodateallima seailuma dáfus, stáhtat ja stáhta opmodaga eará hálddašeaddjit galget nu guhkás go vejolaš lágidit konsultašuvnnaid sápmelaččaiguin áššiin dahje muđui árjjalaččat váldit sápmelaččaid fárrui dáid áššiide, mat laktásit sápmelaččaide guoski luondduvalljodagaid hálddašeapmái ja maidda artihkkala 17 gáibádusat eai gusto. <em type="bold">Artihkal 33 Luonddu- ja kulturbiras </em>Stáhtat galget ovddidit sámeguovlluid luonddu- ja kulturbirrasa bistevaš geavaheami nu, ahte sámi árbediehtu gudnejahttojuvvo ja luonddu- ja kulturbirrasiid earenoamáš mearkkašupmi sámi kultuvrra, sámegiela ja sámi servodateallima vuođđun váldojuvvo vuhtii. </p>
    <p>
      <em type="bold">Lohku V Ealáhusat </em>
    </p>
    <p><em type="bold">Artihkal 34 Sámi ealáhusat </em>Sámi ealáhusain lea earenoamáš mearkkašupmi seailluhit, geavahit ja ovddidit sámi kultuvra, sámegielaid ja servodateallima. Luondduealáhusain, masa gullet earret eará guolástus ja eará bivdu, smávvalágan šibitdoallu, meahcástallan ja luondduvalljodagaid rádjan, lea guhkesáigásaš árbevierru iešguđet sámeguovlluin ja váikkuhus gielaide, kultuvrii ja sámi árbedihtui ja maid ásaiduvvamii, dállodollui ja duoji ávnnasteapmái.   Stáhtat galget ovddidit sámi ealáhusaid. Ealáhusat ja luondduvalljodagaid geavaheapmi galget ain lohkkojuvvot oassin sámi kultuvrras, vaikko ođđa heivvolaš doaibmavuogit váldojuvvojit geavahussii go servodat ovdána. <em type="bold">Artihkal 35 Kultuvrralaš ja luovvalaš ealáhusat ja turisma </em>Sámi kultuvra, historjá ja luondu leat kulturealáhusaid ja luovvalaš ealáhusaid ja maid turismma veahkkevárit sámeguovlluin. Stáhtat galget ovddidit, ahte dáid veahkkeváriid ávkkástallan dáhpáhuvvá bistevaš vugiin ja ahte sámi kultuvrra, gielat ja servodateallin gudnejahttojuvvo. <em type="bold">Artihkal 36 Boazodoallu </em>Boazodoallu sámi ealáhussan ja kulturhápmin vuođđuduvvá vieruidumiide ja galgá suodjaluvvot lágain. Stáhtat galget ovddidit sápmelaččaid boazodoalu sajádaga ja doaibmavejolašvuođaid ja maid ovddidit stáhtarájáid rasttildeaddji ovttasbarggu. <em type="bold">Artihkal 37 Mearavalljodagat  </em>Mearrasámi guovllus ealli mearavalljodagaid reguleremis ja juohkimis galgá  earenoamážit deattuhit dan, makkár mearkkašupmi sápmelaččaid ávkkástallanvieruin lea sámi kultuvrii, sámegielaide ja sámi servodateallimii. <em type="bold">Artihkal 38 Duodji </em>Stáhtat galget láhkaásahusa, hálddahusdoaimmaid dahje ekonomalaš doaimmaid bokte ovddidit sápmelaččaid vejolašvuođaid ealáskahttit, seailluhit, suodjalit ja ovddidit sámeduodjái laktáseaddji árbevirolaš dáidduid, vieruid ja árbedieđu ja maid ovddidit vejolašvuođaid duddjot ealáhussan. </p>
    <p>
      <em type="bold">Lohku VI Soahpamuša ollašuhttin </em>
    </p>
    <p><em type="bold">Artihkal 39 Ministariid ja Sámedikkiid presideanttaid ovttasbargoráđđi </em>Norgga, Ruoŧa ja Suoma sámeáššiin vástideaddji ministarat ovttas dáid stáhtaid Sámedikkiid presideanttaiguin galget čoahkkanit jeavddalaččat.  Dát ovttasbargu galgá ovddidit dán soahpamuša ulbmila artihkkala 1 vuođul. Čoahkkimiin galgá gieđahallot dán soahpamuša ollašuhttin.  <em type="bold">Artihkal 40 Soahpamuša ollašuhttima čuovvun </em>Davviriikkalaš sámeáššiid ámmátolbmoorgánii čadnojuvvon bargojoavku galgá čuovvut dán soahpamuša ollašuhttima. Bargojoavkkus leat guhtta lahttu, mat ovddastit stáhtaid ja Sámedikkiid. Iešguđet stáhta nammada ovtta lahttu ja iešguđet Sámedikki ovtta lahttu. Soahpamuša čuovvun galgá dáhpáhuvvat gulahallama bokte buot golmma stáhta ja golmma Sámedikki gaskka bargojoavkkus. Bargojoavkku ulbmilin lea čalmmustahttit hástalusaid, juogadit vásáhusaid ja dieđu buriin bargovugiin ja maid geahččalit juksat ovttamielatvuođa soahpamuša ulbmila ovddideaddji čovdosiin. Bargojoavku gieđahallá fáttáid mielde áššiid ja maid Sámedikkiid ja earáid raporttaid das, mo sápmelaččaid vuoigatvuođat ollašuhttojuvvojit dán soahpamuša vuođul. Bargojoavku sáhttá  bargat ovttas eará oasálaččaiguin. Bargojoavku galgá sáhttit addit evttohusaid ja raporttaid stáhtaid ráđđehusaide ja Sámedikkiide vai soahpamuša ulbmil ovdána. Juos evttohusas dahje raporttas eai juvssa ovttamielatvuođa, sáhttet bargojoavkku lahttu guođđit dasa sierra mearkkašumiid. Bargojoavku mearrida iežas njuolggadusaid ja dain mearrida dárkileappot bajábealde namuhuvvon doaimmain. <em type="bold">Artihkal 41 Soahpamuša gozihangolut </em>Golut, mat bohtet soahpamuša ollašuhttima goziheamis artihkkala 40 vuođul, juhkkojuvvojit buot golmma soahpamušstáhta gaskkas dássidit dahje sierra soahpamuša vuođul. </p>
    <p>
      <em type="bold">Lohku VII Eará mearrádusat </em>
    </p>
    <p><em type="bold">Artihkal 42 Vuolláičállin </em>Dán soahpamuša galget sámedikkit dohkkehit ovdal vuolláičállima. <em type="bold">Artihkal 43 Ratifiseren ja fápmuiboahtin </em>Dán soahpamuša galgá ratifiseret. Soahpamuš boahtá fápmui golbmalogát beaivve dan maŋŋá, go buot oassebealit leat vurken ratifiserenáššebáhpáriiddiset Norgga olgoriikkadepartementii. Norgga olgoriikkadepartemeanta galgá almmuhit eará oassebeliide ratifiserenáššebáhpáriid vurkemis ja soahpamuša fápmuiboahtináiggis. Oassebeliin lea ovddasvástádus addit dieđu Sámedikkiide.  <em type="bold">Artihkal 44 Soahpamuša nuppástusat </em>Nuppástusat dán soahpamuššii dahkkojuvvojit ovttasráđiid buot golmma stáhta Sámedikkiiguin. Soahpamuša nuppástuhttin boahtá fápmui go golbmalot beaivve lea vássán dan beaivvi rájes, go soahpamušoassebealit leat almmuhan Norgga olgoriikkadepartementii nuppástusaid dohkkeheamis. <em type="bold">Artihkal 45 Eretcealkin </em>Oassebealli sáhttá cealkit eret soahpamuša čálalaš almmuhusain Norgga olgoriikkadepartementii, mii almmuha eará oassebeliide dákkár almmuhusa vuostáiváldimis ja dan sisdoalus. Oassebeliin lea ovddasvástádus addit dieđu Sámedikkiide. Eretcealkin gusto dušše dan eretcealkinalmmuhusa addin oassebeallái ja dat boahtá fápmui go guhtta mánu lea vássán dan beaivvi rájes go Norgga olgoriikkadepartemeanta lea ožžon eretcealkinalmmuhusa. <em type="bold">Artihkal 46 Originála teavstta vurken ja vuolláičállin </em>Soahpamuša originála teaksta vurkejuvvo Norgga olgoriikkadepartementii, mii doaimmaha eará oassebeliide soahpamuša vuoigadin duođaštuvvon kopiijaid. Oassebeliin lea ovddasvástádus doaimmahit vuoigadin duođaštuvvon kopiijaid Sámedikkiide. Dán dáhkádussan oassebeliid ovddasteaddjit leat vuolláičállán dán soahpamuša. Soahpamuš galgá leat oažžumis iešguđet sámegillii.  </p>
    <p>Gárvvistuvvon ….mánu …. beaivve 20- - suomagillii, davvisámegillii, dárogillii ja ruoŧagillii.</p>
  </body>
</document>
