<document xml:lang="sme" id="no_id">
  <header>
    <title/>
    <genre code="laws"/>
    <author>
      <unknown/>
    </author>
    <wordcount>6430</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://www.regjeringen.no/upload/kilde/ld/reg/2001/0005/ddd/pdfv/138628-lov_om_reindrift.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Ovdasátni</p>
    <p>Dát ii leat norgga almmolaš láhkateaksta, muhto 1978 geassemánu 9. beaivvi nr. 49 boazodoalloláhka jorgaluvvon sámegillii.</p>
    <p>Inger-marie A. Oskal lea lága jorgalan sámegillii Eanandoallodepartementta olis.</p>
    <p>Advokáhtta John B. Henriksen lea lohkan juridihkalaš korrektuvrra.</p>
    <p>Jorgaleami leaba dárkkistan boazodoalloagronoma Johan Ingvald Hætta ja boazoeaiggát Mathis M. M. M. Gaup.</p>
    <p>Kapihtal I. Lága ulbmil ja boazodoalu vuođđoeavttut</p>
    <p>§ 1Ulbmil ja doaibmaviidodat Dán lága ulbmilin lea lágidit dilálašvuođaid nu ahte boazoguohtumat šaddet leat ekologalaš guoddi geavahusas, buorrin boazodoalloálbmogii ja servodahkii muđui. Ealáhusa ovdáneapmi ja doaimmaheapmi berre addit oadjebas ekonomalaš ja sosiála dilálašvuođaid sidjiide guđiin lea boazodoallu fidnun, seammás go sin vuoigatvuođat sihkkarastojuvvojit. Boazodoallu galgá gáhttejuvvot sámi kultuvrra deaŧalaš vuođđun, Vuođđolága § 110a ja álbmotrievtti mearrádusaid mielde álgoálbmogiid ja unnitálbmogiid birra.</p>
    <p>Dáid ulbmiliid olis galgá láhka: 1.  mearridit boazodolliid vuoigatvuođaid ja geatnegasvuođaid viidodaga, 2. heivehit boazodoalu ja eará ealáhusaid ja servodatberoštumiid gaskavuođaid, 3.  dan muddui go dárbbašlaš heivehit boazodolliid siskkáldas gaskavuođaid, 4. ásahit ávkkálaš organiseren- ja hálddahusvuođu.</p>
    <p>Dát láhka lea fámus dainna gáržžádusain mii boahtá ovdan lágas geassemánu 9. b. 1972 nr. 31 Norgga ja Ruoŧa soahpamuša vuođul boazoguohtumiid birra guovvamánu 9. b. 1972.</p>
    <p>Boazodollui suohkaniin Meldal, Midtre Gauldal, Oppdal, Rennebu, Rindal, Sunndal ja Surnadal gustojit mearrádusat lágas boazodoalu birra suohkaniin Meldal, Midtre Gauldal, Oppdal, Rennebu, Rindal, Sunndal ja Surnadal.</p>
    <p>§ 2Boazoguovllut, orohagat, guođohanguovllut Gonagasjuohká boazoguovlun daid osiid Finnmárkku, Tromssa, Nordlándda, Davvi-Trøndelága, Lulli-Trøndelága ja Hedmárkku fylkkain gos boazodoallu oažžu doaimmahuvvot dakkár erenoamáš vuoigatvuođaiguin ja geatnegasvuođaiguin mat leat mearriduvvon dán lága 3. ja 4. §:in ja III. kapihttalis. Ásahettiin boazoguovlluid galgá vuhtii váldot leat go johttisámit doložis doaimmahan boazodoalu doppe. Dat meahcceguovllut (vrd. 11. §) mat gullet boazoguovlluide, leat lobálaš boazoguohtuneanamin daid sierra vuoigatvuođaiguin ja geatnegasvuođaiguin mat leat namuhuvvon vuosttaš cealkagis, jus fal eará ii čuvoš erenoamáš riektedilálašvuođain. Boazodoallostivra galgá juohkit boazoguovlluid orohahkan ja mearridit bohccuide agi ja sohkabeali mielde deaddomeriid ja/dahje alimus boazologu mii áiggis áigái oažžu leat guđege orohagas. Boazodoallostivra sáhttá maiddái orohagaide mearridit guođohanáiggi, dahje mearridit guovllustivrra dahkat dan. Viidáseappot sáhttá boazodoallostivra juohkit orohagaid guođohanguovlun dihto siiddaide dahje doaluide, dahje mearridit guovllustivrradahkat dan. Galgá deattuhuvvot ahte boazoguovlluid, orohagaid ja guođohanguovlluid rájit šaddet boazodollui lunddolažžan ja ávkkálažžan. Galgá maiddái vuhtii váldit árbevirolaš guođohanvieruid nu guhkás go lea vejolaš bealuštahtti ja ávkkálaš oppalaš čovdosa mielde. Viidáseappot sáhttá boazodoallostivra juohkit oktasaš giđđa-, čakča- ja dálveguohtumiid Finnmárkkus orohahkan, gos geavaheapmi lea leamaš árbevirolaš vuogi mielde. Dáid ođđa orohagaide sáhttá maiddái mearridit guođohanáiggiid, bohccuid deaddomeriid ja/dahje alimus boazologu.</p>
    <p>Boazodoallostivrra dohkkehemiin sáhttá guovllustivra mearridit galle doalu guđege orohagas ožžot leat ja maiddái mearridit alimus boazologu guđege dollui dan ektui movt orohaga deaddomearit ja/dahje boazolohku ja guođohanáiggit leat mearriduvvon dán paragráfa nuppi ja goalmmát osiid mielde. § 8 b goalmmát ja njealját oasit gustojit seammaládje.</p>
    <p>§ 3Makkár eavttuiguin boazodoallu oažžu doaimmahuvvot boazoguovlluin Duššefal Norggas ássi olbmuin geat leat sámi sogas, lea vuoigatvuohta atnit mearkka dahje jođihit doalu boazoguovllus mii lea 2. § mielde mearriduvvon. Sus geas lága fápmuiboahtimis suoidnemánu 1. beaivvi 1979 ii lean alddis boazodoallu váldoealáhussan boazoguovllus lága miessemánu 12. beaivvi 1933 boazodoalu birra 1. § mielde, vrd. 11. §, ii leat vuoigatvuohta atnit mearkka ii ge doalu, vrd. 4. § ja 17. §, muđui go juoppá váhnemis dahje ovttage váhnenváhnemis lea leamaš boazodoallu váldoealáhussan. Guhte váldo oami iežas mánnán (adoptiivamánnán) olbmui geas lea boazodoallovuoigatvuohta sámi boazoguovllus vuosttaš oasi mielde, oažžu seamma vuoigatvuođa go iežasriegádahtton mánáin lea, vaikko son ii livčče ge sámi sogas. Olbmos guhte lea náitosis dakkár olbmuin guhte doaimmaha boazodoalu vuosttaš oasi mielde, muhto ieš ii deavdde daid eavttuid, lea vuoigatvuohta ovttas náittosguimmiin doaimmahit boazodoalu. Jus náittosguoibmi geas lea vuoigatvuohta jápmá, lea leaskkas vuoigatvuohta doaimmahit boazodoalu viidáseappot. Jus náittosdilli eará árttaiguin loahpahuvvo, massá son boazodoallovuoigatvuođa. Guovllustivra sáhttá almmotge ohcama mielde addit sutnje lobi joatkit boazodoaluin, jus leat erenoamáš ákkat dasa. Dás galgá vuhtii váldit man guhká náittosdilli lea bistán, ja leat go sudnos mánát ovttas geaidda sus lea váhnenovddasvástádus.</p>
    <p>Jus lea eahpádus eavttuid hárrái doaimmahit boazodoalu vuosttaš oasi mielde, de Gonagasmearrida gažaldaga. Jus leat erenoamáš ákkat, de sáhttá Gonagasaddit Norggas ássi olbmui guhte ii deavdde eavttuid vuosttaš oasi mielde, lobi doaimmahit boazodoalu boazoguovllus. Viidáseappot sáhttá Gonagasaddit lobi doaimmahit boazodoalu dutkamiid ja geahččalemiid várás almmolaš jođiheami ja geahču vuolde. Dakkár lobit sáhttet addojuvvot dihto áigái ja dihto eavttuid vuođul.</p>
    <p>§ 4Boazodoalu álggaheapmi. Doallu Go áigu álgit iešheanalis boazodoallin boazoguovllus, gáibiduvvo vuos guovllustivrraaddin lohpi doalu sisačáliheami bokte. Dát mearrádus ii almmotge gusto jus doallu juogikeahttá jorrá náittosguoibmái dahje olbmui guhte lea doalli dahje su náittosguoimmi fuolki njuolga bajás- dahje vulosmanni linnjás dahje vuosttaš siidolinnjás gitta vieljaid ja oappáid mánáid rádjái, jus fal dat olmmoš deavdá 3. § eavttuid. Doalu doalli galgá leat válddálašvuođa agis. Guovllustivra sáhttá almmotge erenoamáš dilálašvuođain addit lobi ohccái guhte ii leat válddálašvuođa agis. Doallun adnojuvvo eallu man okta ovddasvástideaddji jođiheaddji eaiggáduššá ja doallá, dahje náittosguimmežagat ovttas eaiggáduššaba ja doallaba, jus goappešagain leat iežaska mearka bohccotealus. Diekkár oktasaš doallu galgá sisačálihuvvot dán lága 19. § mielde, ja mearkkaša ahte náittosguimmežagat leaba solidáralaččat ovddasvástideaddjin doalu olles ealu ovddas. Jus goappeš náittosguimmežagain lea doallu go náitaleaba, de sáhttet dat doalahuvvot. Ovddasvástádus lea almmotge solidáralaččat, seammaládje go oktasaš doalu ovddas. Doalut bisuhuvvojit jus náittosdilli loahpahuvvo. Dollui sáhttet maiddái gullat jođiheaddji (náittosguimmežagaid) fulkkiid bohccot njuolga bajásdahje vulosmanni linnjás ja vuosttaš siidolinnjás gitta vieljaid ja oappáid mánáid rádjái, jos fuolki fal deavdá 3. § eavttuid ja alddis ii leat doallu. Bohccot mat gullet máŋgga olbmui dahje máŋgga bearrašii geat doaimmahit boazodoalu searválaga, sáhttet adnojuvvot oktan doallun jus guovllustivradohkkeha. Ii oktage ovttaskas olmmoš sáhte eaiggáduššat bohccuid eambbo go ovtta doalus. Jus guovllustivrageavaha vejolašvuođas 2. § njealját oasi mielde mearridit alimus boazologu orohagaid doaluide, de sáhttá seammás gáibiduvvot ahte unnimusat 51 % ealu boazologus galgá gullat doalu ovddasvástideaddji jođiheaddjái, 75 % go náittosguimmežagat ovttas doaimmaheaba boazodoalu, vrd. nuppi oasi dás ovdalis. Diekkár mearrádusa ferte boazodoallostivra dohkkehit ovdal go šaddá loahpalaččat gustovaš. Boazoeaiggát ii sáhte johtit nuppi orohahkii guovllustivrra lobi haga. Jus áigu johtit orohahkii mii lea nuppi boazoguovllus, de lea dan boazoguovllu stivra gos ođđa orohat lea, mii mearrida.</p>
    <p>§ 5Makkár eavttuiguin boazodoallu oažžu doaimmahuvvot olggobealde boazoguovllu Olggobealde daid boazoguovlluid mat ásahuvvojit 2. § vuođul, ii oaččo boazodoalludoaimmahuvvot Gonagasaerenoamáš lobi haga. Dakkár lobi sáhttá oažžut duššefal son, guhte sáhttá duođaštit ahte eananeaiggádat ja vuoigatvuođalaččat geaidda su doallu boahtá guoskat, leat addán sutnje lobi čállosa bokte, mii čájeha ahte son oažžu geavahit doarvái viiddis ja heivvolaččat ráddjejuvvon duovdagiid dollui. Lohpi ii berre addojuvvot goddeguovlluide. Ferte maiddái leat várrogas addimis lobiid guovlluide mat leat dainna lágiin lahka boazoguovlluid ahte riiddut sáhttet čuožžilit. Lohpi sáhttá addot vissis áigái, ii ge leat guđege ládje gustovaš maŋŋel go guođohanvuoigatvuohta lea eret gahččan. Dollui sáhttet biddjot dárkilet eavttut. Oktasaš eaiggáduvvon eanan olggobealde boazoguovllu sáhttá geavahuvvot boazodollui eanetlogu mearrádusa mielde, lága vuođul geassemánu 18. b. 1965 nr. 6 oktasaš eaiggáduššama birra. Jus eaiggádat ja geavaheaddjit guđet hálddašit eanas oasi dakkár duottarguovllus mii lea heivvolaš boazodollui, háliidit guovllu geavahuvvot dasa, muhto eai beasa go muhtun eananeaiggádat eai dáhto leat mielde, de sáhttet njukčamánu 18. b. 1955 lága nr. 239. - 43. §§:id mearrádusat oktasaš doaimmaid birra (eananláhka) geavahuvvot seammaládje. Gonagasadohkkehemiin sáhttá oktasašmeahci stivra gitta 10 jahkái hávális addit lobi doaimmahit boazodoalu gili oktasašmeahcis olggobealde boazoguovllu, jus boazodoallu ii šattaš mearkkašahtti vahágin dahje hehttehussan sidjiide geain lea geavahanvuoigatvuohta. Mearrádus dakkár lobi birra galgá ovdandivvojuvvot álbmoga ovdii 3 mánnui maŋŋel go mearrádus lea gulahuvvon dábálaš vuogi mielde, earret eará galgá mearrádus almmuhuvvon unnimusat ovtta áviissas mii lea dábálaččat dovddus guovllus. Jus ovttasge boahtá váidda oktasašmeahci stivrii ovdal go áigemearri lea dievvan, guhte čuoččuha ahte boazodoallu šaddá mearkkašahtti vahágin dahje hehttehussan su opmodahkii dahje doibmii, mearriduvvo gažaldat eananjuohkindikki árvvošteami bokte oktašasmeahci stivrra gáibádusa mielde, jus stivra doalaha mearrádusas. Boazodoalu birra stáhta oktasašmehciin olggobealde boazoguovllu adnojuvvojit 17. § mearrádusat lágas geassemánu 6. b. 1975 nr. 31 ee. vuoigatvuođaid ja eananopmodahkii gulli vuoigatvuođaid geavaheami birra stáhta oktasašmehciin (várreláhka).</p>
    <p>§ 6Boazodoallostivra Nammaduvvo boazodoallostivra mas leat 7 lahtu ja persovnnalaš sadjásašlahtut, geain Gonagasnammada 4 lahtu (ja sadjásašlahtuid) ja Sámediggi 3 lahtu (ja sadjásašlahtuid). Boazodoallostivra lea guovddáš boazodoallohálddahusa, boazodutkamiid ja bagadanbálvalusa fágalaš ráđđeaddin. Gonagasaaddin dárkilet mearrádusaid mielde sáhttá boazodoallostivra oažžut badjelasás maiddái eará hálddahusdoaimmaid ja oažžut válddi mearridit vissis áššiid. Boazodoallostivrra doaibmaviidodat sáhttá gáržžiduvvot fátmmastit duššefal boazodoalu mii doaimmahuvvo boazoguovlluin mat ásahuvvojit 2. § vuođul. Go boazodoallostivrii nammada lahtuid, de galgá deattuhit govttolaš ovddasteami iešguđet guovlluin, govda fágalaš duogáža ja servodatdieđu, ja nu ovtta meare olbmuid goappá nai sohkabealis go vejolaš. Stivrra lahtuid gaskkas galget leat beaivválaš bargi boazodoallit boazoguovlluin ja boazoealáhusa organisašuvnnain galgá leat evttohanvuoigatvuohta. Gonagas mearrida dárkileappot boazodoallostivrra doaimmaid, válddi ja bargoortnega.</p>
    <p>§ 7Guovllustivra Juohke boazoguovllus mii ásahuvvo 2. § vuođul, galgá leat guovllustivra mas leat 5 dahje 7 lahtu ja persovnnalaš sadjásašlahtut. Fylkkadiggi nammada 3, vejolaččat 4 lahtu (ja sadjásašlahtuid) ja Sámediggi 2, vejolaččat 3 lahtu (ja sadjásašlahtuid). Guovllustivra nammaduvvo 4' jahkái ain hávális vuhtii válddidettiin seamma eavttuid go 6. § nuppi oasis. Gonagasaddá dárkilet mearrádusaid guovllustivrra bargguid ja mearridanválddi birra lassin dasa mii njulgestaga čuovvu lágas. Gonagassáhttá ásahit láhkaásahusaid guovllustivrra bargoortnega birra. Gonagassáhttá addit lassi láhkaásahusaid guovllustivrra válljema birra, earret eará dalle jus boazoguovlu ii ollásit leat ovtta fylkka rájiid siskkobealde ja stivralahtuid doaibmaáiggi birra vuosttaš válljemis. Jus erenoamáš árttaid geažil ii leat muhtun boazoguovllus dárbu guovllustivrii, de sáhttá Gonagasčoavdit geatnegasvuođas nammadit guovllustivrra.</p>
    <p>§ 8Orohatstivra ja ovdaolmmoš Juohke orohagas mii ásahuvvo 2. § vuođul, galgá leat orohatstivra man orohaga beaivválaš bargi boazodoallit válljejit iežaset gaskkas Gonagasaaddin láhkaásahusaid mielde. Oktanaga orohatstivrra válljemiin, galgá maiddái mearriduvvot gii galgá leat ovdaolmmožin ja sadjásaš ovdaolmmožin. Orohatstivra iežas ovdaolbmo bokte ovddasta orohaga beroštumiid ja sáhttá earret eará dahkat soahpamuša, áššáskuhttit ja áššáskuhttojuvvot orohaga boazoeaiggádiid namas oktasaš áššiin. Orohatstivrra geatnegasvuođaide gullá atnit logu orohaga boazoeaiggádiin ja bohccuin. Stivra galgábearráigeahččat ahte orohaga boazodoallu doaimmahuvvo gustovaš lágaid ja láhkaásahusaid mielde, ja stivra sáhttá mearridit ja dárbbu mielde čađahit bohccuid čohkkemiid, merkemiid, rátkimiid ja lohkamiid jus boazoeaiggádat ieža gaskaneaset eai boađe ovtta oaivilii ja doaimmat dáid bargguid. Juohke orohahkii galgá ásahuvvot orohatkássa. Buot orohaga boazoeaiggádat leat geatnegasat máksit divada orohatkássii. Boazodoallostivra mearrida mávssu sturrodaga ja orohatstivra livdne divada guđege boazoeaiggádii. Divat lea bággopántideami vuođđun. Orohatkássa ruhta galgá máksit orohatstivrra ja orohatovdaolbmo dábálaš hálddahusgoluid, mátkegoluid ja sullasaš goluid ja sáhttá maiddái geavahuvvot orohaga eará oktasaš goluid máksimii. Gonagassáhttá, go leat erenoamáš árttat, čoavdit orohaga geatnegasvuođas válljet orohatstivrra ja ásahit orohatkássa. Gonagas sáhttá maiddái addit dárkilet mearrádusaid orohatstivrra doaimmaid ja bargovugiid birra.</p>
    <p>§ 8 aOrohatplána Oassin boazodoalu álggaheami, doaimmaheami ja boazologu bearráigeahččamis galgá orohatstivra ráhkadit orohatplána. Plánas galgá: 1 dieđihit bohccuid deaddostruktuvrra sohkabeali ja agi mielde ja/dahje orohaga oppalaš boazologu juogu dohkkehuvvon doaluid nammii. Dán mielde galgá plána sisttisdoallat orohaga oppalaš guohtumiid geavahanstrategiija. 2 čilget orohaga johtinvieruid. 3 muitalit makkár dárbbašlaš fievrrut leat, maiddái galle meahccefievrru leat ja vejolaš áigeráddjejuvvon helikoptera dahje eará áibmofievrru geavaheami. Plánas galget maiddái meahccebievlavuojániid máđijat boahtit ovdan. 4 muitalit buot bistevaš áiddiid ja rusttegiid ja dan muddui go vejolaš maiddái gaskaboddosaš áiddiid ja rusttegiid. 5 čilget vejolaš guođohanguovlojuohkima, vrd. 2. § nuppi oasi. Areálageavaheapmi galgá kártii merkejuvvot. Orohatplána galgá ovddiduvvot guoskevaš suohkaniid, fylkkagielddaid ja fylkkamánniid cealkámuššii ovdal go stivra ovddida plána orohaga jahkečoahkkima gieđahallamii ja mearrideapmái. Sáhttá biddjot cealkináigemearri, muhto ii oanehit go 30 beaivvi. Guovllustivra galgá mearriduvvon orohatplána dohkkehit ovdal go dat gustogoahtá. Jus orohat ii ráhkat ja mearrit orohatplána, de galgá guovllustivra iežas fápmudusain ráhkadit ja mearridit plána guoskevaš orohahkii, maŋŋel go guoskevaš suohkanat, fylkkagielddat ja fylkkamánnit leat cealkámušaideaset ovddidan. Dákkár orohatplána galgá boazodoallostivra dohkkehit ovdal go lea gustovaš. Gustovaš orohatplána sáddejuvvo guoskevaš suohkaniidda, fylkkagielddaide ja fylkkamánniide diehtun.</p>
    <p>§ 8 bOrohatplána váikkuhus ja plána rihkkun Buot orohaga doalut leat geatnegasat čuovvut gustovaš orohatplána. Orohatplána mearkkašahtti rihkkun sáhttá mielddisbuktit bággodoaimmaid 34. § nuppi oasi mielde.</p>
    <p>Jus orohahkii leat buktojuvvon bohccot maid deaddomearit gáidet mearriduvvon deaddomeriin ja/dahje eambbo bohccot go dollui lea addojuvvon dohkkehuvvon orohatplána mielde, gč. 2. § nuppi ja goalmmát osiid, de sáhttá orohatstivra maiddái bidjat doalu nala resursadivadiid. Boazodoallostivra mearrida divatmeriid láhkaásahusaid bokte. Guovllustivra galgá dohkkehan mearrádusa divada birra ovdal go dat lea gustovaš. Orohatstivrra gáibádusa mielde sáhttá maiddái guovllustivra vuosttaš ásahussan mearridit resursadivada, jus duođaštuvvo ahte eará orohaga doallu lea guohtumii buktán bohccuid maid deaddomearit gáidet mearriduvvon deaddomeriin ja/dahje buktán eambbo bohccuid go lea lohpi, vahágin orohahkii mii ovddida gáibádusa, ja jus doalu ruovttuorohat ii leat maidege dahkan njulget dili. Gustovaš resursadivatmearrádus lea bággopántideami vuođđun. Dat sáhttá dollejuvvot almmolaš doarjjaásahusa doarjagiin sorjjákeahttá <span type="quote">«máksolága»</span> (<span type="quote" xml:lang="dan">«dekningsloven»</span>) mearrádusain, § 2-4. Máksojuvvon resursadivat manná orohaga boazodoallofondii, vrd. 32. §. Jus orohagas ii leat boazodoallofoanda, de manná divat guovllufondii. Guovllustivra sáhttá mearridit ahte divat galgá mannat guovllufondii dahje ránnáorohaga fondii, jus dasa leat erenoamáš ákkat.</p>
    <p>Kapihtal III. Máid boazodoallovuoigatvuohta sisttisdoallá</p>
    <p>§ 9 Dábálaš mearrádusat boazodoallovuoigatvuođa birra Boazodoallovuoigatvuohta boazoguovlluin lea geavahanvuoigatvuohta mii beroškeahttá das gii eatnama eaiggáduššá ja nu guhkás go eará ii čuvoš erenoamáš vuoigatvuođadiliin, sisttisdoallá: 1. vuoigatvuođa orrut bohccuiguin ja johtalit, ja vuoigatvuođa johtimii ja johtolagaide, 2. vuoigatvuođa boazoguohtumii, 3. vuoigatvuođa ásahit rusttegiid mat dárbbašuvvojit boazodoalus, 4. vuoigatvuođa boaldámuššii ja muoraide, 5. vuoigatvuođa bivdit ja guolástit, dakkár dárkilet sisdoaluin mii čuovvu dán kapihttala čuovvovaš mearrádusain.</p>
    <p>Boazodoallovuoigatvuohta vierro eatnamiin olggobealde dakkár boazoguovlluid mat leat ásahuvvon 2. § vuođul, sisttisdoallá dakkár vuoigatvuođaid maid birra sárdnojuvvo 1.-3. čuoggáin, geahča §§ 10 - 12, jus eará ii čuvoš dan šiehtadusas man vuođul boazodoallovuoigatvuohta lea ásahuvvon.</p>
    <p>§ 10Orrun, johtaleapmi ja johtolagat Vuoigatvuohta orrut bohccuiguin ja johtalit, vuoigatvuohta johtimii ja johtolagaide sisttisdoallá: 1. lobi atnit bohccuid meahcis dohkálaš geahču vuolde ja lobi geavahit eatnama dárbbašlaš barttaid ja lavdnjegođiid ceggemii olbmuid várás ja áittiid, buvrriid, njalaid, luviid ja suonjiriid ceggemii biergasiid ja borramuša várás. 2. lobi oažžut mávssu ovddas čájehuvvot orrunvistesaji jus boazodoalli ii eará  ládje oaččo orrunvistti máid dárbbaša doaimmahit doalus albma ládje. Jus áššái gulli bealit eai soabat dan nalde, leat go eavttut devdojuvvon oažžut vistesaji čájehuvvot, dahje gos vistesadji galgá leat, vistesaji sturrodaga dahje ráddjema nalde, eavttuid nalde dahje mávssu nalde, de mearriduvvo gažaldat eananjuohkindikkiárvvošteami bokte. 3. lobi geavahit dárbbašlaš fievrruid gustovaš orohatplána mielde, vrd. § 8a vuosttaš oasi. Galgá unnimus lági mielde bievlan vuodjit meahccefievrruiguin, ja galgá dan muddui go vejolaš vuodjit dihto máđijaid mielde mat leat plána kártii merkejuvvon. Mohtorjohtolat dahje girdin guovllus mii lea ráfáidahtton lága olis geassemánu 19. b. 1970 nr. 63 luonddugáhttema birra (luonddugáhttenláhka) galgá dáhpáhuvvat mearriduvvon láhkaásahusaid mielde gáhttema birra. Diekkár johtaleami birra ráfáidahtton guovllus sáhttá guoskevaš hálddašaneiseváldi mearridit dárkilet njuolggadusaid ovttasráđiid orohatstivrrain ja guovllustivrrain. 4. lobi friddja ja hehttekeahttá vuojehit ja sirdit bohccuid dain osiin boazoguovllus gos boazu lobálaččat oažžu leat ja lobi johtit bohccuiguin árbevirolaš johtolagaid mielde. Johtolahkan adnojuvvojit maiddái bissovaš sisa- ja olggoslástensájit boazofievrredeami várás. Boazodoalu johtolagat eai galggagiddejuvvot, muhto Gonagassáhttá addit lobi nuppástuhttit johtolaga ja rahpat ođđa johtingeainnuid go govttolaš beroštumiid geažil nu berre dahkkot. Vahát mii šaddá nuppás-tuhttima geažil dahje ođđa johtingeainnu rahpama geažil, galgá buhttejuvvot árvvošteamiolis man eananjuohkindiggi jođiha, jus muđui ii soabaduvvo. Gonagas sáhttá mearridit ahte maiddái gažaldat movt dat ođđa johtingeaidnu galgá leat, galgá biddjojuvvot árvvošteami háldui.</p>
    <p>Eanan mii lea váldojuvvon atnui dahje čájehuvvon, ja visttit ja rusttegat mat leat dán paragráfa 1. dahje 2. čuoggá vuođul ceggejuvvon, eai sáhte Gonagasadohkkeheami haga ja eananeaiggáda lobi haga geavahuvvot eará ulbmiliidda go boazodollui eai ge daguhuvvot earáide go boazodolliide ja mat devdet 1. ja 2. čuoggá eavttuid.</p>
    <p>§ 11Guođohanvuoigatvuohta Boazoguođohanvuoigatvuohta sisttisdoallá vuoigatvuođa guođohit váriid ja eará meahcceeatnamiid, nu maiddái ovdalaš gilvojuvvon eatnamiid ja ovdalaš ládjosajiid mat leat sierra ja mat eai leat ássanguovlluid eai ge dakkár gilvojuvvon eatnamiid olis mat leat anus, jus dat eai leat áimmahuššon eai ge leat anus dikšojuvvon guohtuneanamin, jus fal eanan ii leat áidojuvvon dakkár áiddiin mii doallá bohcco. Gonagassáhttá addit dárkilet mearrádusaid dan birra movt galgá ipmirduvvot dajaldat: áidi mii doallá bohcco. Gonagassáhttá mearridit dihto goahccevuovdeguovlluide boazoguođohangildosa vissis áigái, go adnojuvvo dárbbašlažžan vuovdeođasmahttima ja ođđasit šaddama geažil. Gonagassáhttá maiddái muđui ráfáiduhttit dárkileappot mearriduvvon guovlluid go leat erenoamáš ákkat dasa. Ráfáiduhttimat sáhttet maiddái gustot johtimiidda. Dat guovllut gos gildojuvvo boazoguohtun, berrejit buhttejuvvot seammasullasaš guohtuneatnamiiguin doppe gos lea vejolaš.</p>
    <p>§ 12Áiddit ja eará rusttegat Vuoigatvuohta ásahit rusttegiid mat dárbbašuvvojt boazodoalus addá lobi hukset gárddiid ja áiddiid, njuovvanrusttegiid, šaldiid ja eará rusttegiid máid boazodoalus dárbbaša. Áiddit ja rusttegat eai galggabiddjot nu ahte šaddet dárbbašmeahttun fastin dahje mearkkašahtti vahágin dahje hehttehussan eananeaiggádii dahje eará vuoiggalaš beroštumiid guovdu. Áiddit ja rusttegat mat galget čuožžut guhkit go ovtta bargobotta jagis, eai galggahuksejuvvot Gonagasadohkkeheami haga. Stuorát bistevaš rusttegat eai sáhte dohkkehuvvot ovdal go lea dollon buot biraslaš váikkuhusaid fágamáhtolaš guorahallan ja daid árvvoštallan rusttega boazodoallofágalaš dárbbuid ektui. Jus eananeaiggát ja vejolaš vuoigatvuođalaš eanangeavaheaddjit eai mieđa dasa, de sáhttá Gonagasaddit lobi hukset rusttega mávssu ovddas eananjuohkindikki árvvošteamivuođul vahágiid ja hehttehusaid birra. Áiddiid ja rusttegiid mat eai leat vuosttaš ja nuppi oasi mearrádusaid mielde, sáhttá guovllustivra gáibidit ovddasvástideaddji njeaidit dahje rievdadit. Jus dat ii leat dahkkojuvvon dihto áigemeari sisa, de sáhttá boazodoalloagronoma ovttatmanu gaikkuhit dahje rievdadahttit daid. Guovllustivra sáhttá válddi dán mearrádusa mielde addit boazodoalloagronomii. Goluid doaimmaide dán mearrádusa mielde máksá ovddasvástideaddji ja dat leat bággopántideami vuođđun. Gonagassáhttá addit dárkilet mearrádusaid gosa áiddit ja eará rusttegat galget biddjot ja man málle mielde galget ráhkaduvvot, nu maiddái ee. mearridit makkárat áideávdnasat galget leat. Gonagassáhttá maiddái addit mearrádusaid das mainnalágiin bissovaš áiddit ja rusttegat galget ortnegis dollojuvvot ja mearrádusaid geatnegasvuođaid birra váldit eret áiddiid ja rusttegiid mat eai dollojuvvo ortnegis njuolggadusaid mielde dahje mat eai leat šat anus.</p>
    <p>§ 13Boaldámušat ja muorat Vuoigatvuohta boaldámušaide ja muoraide mielddisbuktá vuoigatvuođa váldit iežas atnui lobálaš boazodoalu doaimmahettiin lastamuoraid, miestagiid, gaskasiid, sieđggaid, soahkerissiid, sorvviid, goike bieggagahčahasaid, gahččan ovssiid ja rissiid, jalgŋáid ja gudduid, bessiid ja bárkku, sihke almmolaš ja priváhta eatnama nalde, go dat galget geavahuvvot: a. boaldámuššan b. lavdnjegođiide, gámmiide dahje áittiide, njalaide, buvrriide, suonjiriidda ja luviide biergasiid ja borramušaid várás, c. goahtemuorran, bargoneavvun ja ávnnasin smávit atnubiergasiidda d. gárddiide (jorriide (girtnuide), gárddiide), e. ostemii ja bárkemii.</p>
    <p>Varas lastamuorat ja varas rissit eai galggaváldojuvvot jus dakko dahje dakko lahkosiin gávdnojit eará muorat mat heivejit seamma atnui. Vuovdeeaiggát sáhttá gáibidit mávssu varas lastamuoraid ovddas mat váldojit eaiggáda vuovddis, muhto muđui ii sáhte gáibiduvvot máksu muoraid ovddas mat lobálaččat váldojit dán paragráfa vuođul. Eananeaiggádii galgádakkaviđe dieđihuvvot go dakkár muorat váldojit maid ovddas son sáhttá mávssu gáibidit. Jus ii šatta ovttamielalašvuohta mávssu nalde, de sáhttá gáibidit ahte mávssu sturrodat mearriduvvo eananjuohkindikki árvvošteamibokte. Nu guhkás go čájehuvvo leat dárbbašlažžan vuovddi seailluheami, ođasmahttima dahje ođđasit šaddama dihte dahje dan dihte go guovllus lea muorravátni, de sáhttá Gonagasláhkaásahusaid bokte gáržžidit dahje áibbas gielditmuoraid váldimis dárkileappot mearriduvvon guovlluin, ja dan olis mearridit ee. ahte varas muorat sáhttet váldot duššefal čájeheami mielde.</p>
    <p>§ 14 Bivdu ja guolásteapmi Bivdo- ja guolástanvuoigatvuohta addá lobi lobálaš boazodoalu doaimmahettiin boazoguovllus bivdit ja guolástit stáhta oktasašmehciin ja dakkár stáhtaeatnamiin mat eai leat erenoamážit mihtiduvvon dan orohaga siskkobealde gos doallu doaimmahuvvo, seamma eavttuiguin go dan gieldda, gili dahje báikegotti fásta ássit gos oktasašmeahcci dahje stahtaeanan lea. Stáhta mihtiduvvon vuvddiin ja duoddariin boazoguovllu siskkobealde galgá boazodolliid bivdin- ja guolástanvuoigatvuohta leat nu movt lea leamaš dološ áiggi rájes. Gonagassáhttá mearridit ahte boazodolliin galgá leat aktovuoigatvuohta geavahit gitta guollebivdoneavvuid dárkileappot mearriduvvon jávrriin ja johkaosiin eará stáhtaeatnamiin go stáhta oktasašmehciin. Gonagas sáhttá maiddái mearridit ahte vissis eatnamiid, jávrriid ja johkaosiid nu go namuhuvvon ovddit cealkagis, galget beassat bivdit duššefal sii guđet doaimmahit boazodoalu. Bivddu ja guolásteami ovddas dán paragráfa mearrádusaid vuođul ii galgga máksojuvvot láigu ii ge goartadivat.</p>
    <p>1 Eanandoallodepartementa res. mielde geassemánu 22. b. 1979 nr. 3372, fápmudusmearrádusain.</p>
    <p>§ 15Eatnama geavaheapmi boazoguovllus Eananeaiggát dahje son geas lea geavahanvuoigatvuohta, ii galgga  geavahit eatnamis man ge ládje mii lea mearkkašahtti vahágin dahje hehttehussan boazodollui mii doaimmahuvvo dán lága mielde. Ovddit cealkka ii datte hehtte eatnama dábálaš geavaheami eanandollui, vuovdedollui dahje meahci eará geavaheami eanandoalloulbmiliidda.</p>
    <p>Ovdal go dakkár doaimmat mat sáhttet šaddat mearkkašahtti vahágin dahje hehttehussan boazodollui, álggahuvvojit, de galgá dan birra dieđihuvvot guoskevaš orohatstivrii. Diehtu galgá addot maŋemusta golbma vahkku ovdal go lea jurdda álggahit. Jus diehtu ii leat addon, dahje bealit eai soaba dan nalde čuohcá go vuosttaš oasi mearrádus doibmii, de sáhttá guovllustivra gieldit álggaheami dassožii go soahpamuš lea dahkkon dahje eananjuohkindiggi lea gieđahallan ášši. Gažaldat, šaddá go doaibma vuostálaga dán paragráfa vuosttaš oasi mearrádusain, sáhttá ovdalgihtii čilgejuvvot eananjuohkindikki árvvošteamibokte. Árvvošteapmi sáhttá maiddái mearridit movt ja makkár eavttuiguin doaibma sáhttá čađahuvvot. Árvvošteami dollojuvvot sáhttá gáibidit juogo son guhte áigu doaimma álggahit dahje orohatstivraorohatovdaolbmo bokte. Jus orohatstivra ii leat orohahkii ásahuvvon, de sáhttá boazodoalli dan orohagas masa doaibma gártá guoskat, gáibidit árvvošteami dollojuvvot.</p>
    <p>Kapihtal IV. Bohccuid merken, mearkkaid sisačáliheapmi ja eará</p>
    <p>§ 16Merkengeatnegasvuohta Buot bohccot galget merkejuvvot dán kapihttala mearrádusaid mielde ja lassi láhkaásahusaid mielde. Miessi galgá merkejuvvot eaiggáda sisačállojuvvon merkii ovdal golggotmánu 31. beaivvi dan jagi go lea riegádan. Guovllustivrasáhttá erenoamáš dilis miehtat guhkidit dán áigemeari, muhto ii man ge dáfus maŋŋelii go nuppe jagi miessemánu 31. beaivái. Olggobealde boazoguovllu sáhttá departementadahje son geasa departementa lea addán válddi, addit dakkár lobi. Galgá fuolahuvvot ahte dakkár maŋiduvvon merken dáhpáhuvvá dohkkehuvvon vugiid mielde ja heivvolaš dálkin.</p>
    <p>Boazoeaiggáda oamastanvuoigatvuohta bohccuide mat eai leat merkejuvvon mearrádusaid mielde ja nu ii sáhte eaiggátvuođa mearridit, dahje mat eai leat áigemeari sisa merkejuvvon, massojuvvo ja bohccot šaddet dakkaviđe oktasaš oapmin. Dakkár bohccot galget vuvdojuvvot boazodoallostivrra addin dárkilet mearrádusaid mielde, ja boahtu mannat guoskevaš orohaga fondii. Jus ii leat ásahuvvon orohatfoanda, dahje bohccuid gullevašvuohta eahpiduvvo, de sáhttá guovllustivra mearridit ahte árvu galgá mannat guovllufondii. Olggobealde boazoguovlluid galgá boahtu geavahuvvot boazodoalloealáhusa doaimmaide boazodoallostivrra addin dárkilet mearrádusaid mielde. Olggobealde boazoguovlluid sáhttá departementa erenoamáš dilálašvuođain čoavdit boazoeaiggáda bohccuid merkema geatnegasvuođas, jus dat gávnnahuvvo heivvolažžan dohkálaš boazodoalu jođiheapmái ja eará guoskevaš beroštumiid ektui.</p>
    <p>§ 17Mearkka sisačáliheapmi Juohke iešheanalis boazodoalli sáhttá gáibidit sisačálihuvvot ovtta mearkka. Náittosguimmežagat geat ovttas doaimmaheaba boazodoalu, sáhttiba gáibidit sisačálihuvvot goabbat mearkka ja ovtta mearkka guđe nai mánnái. Eanet olbmot guđet doaimmahit boazodoalu ovttas boazoguovllus, sáhttet geavahit oktasaš mearkka, jus guovllustivra dohkkeha ahte sin bohccot rehkenastojuvvojit oktan doallun (vrd. 4. § nuppi oasi). Ossodatgottit, oasussearvvit, rabas oasussearvvitdahje sullasaš ovttastumit sáhttet gáibidit sisačálihuvvot duššefal ovtta mearkka. Eaktun oažžut sisačálihuvvot, atnit ja geavahit boazomearkka lea ahte ohcci bohccot gullet dohkkehuvvon dollui mii lea čálihuvvon iežas nammii, dahje eará olbmo nammii namuhuvvon 4. § nuppi oasis dahje 3. § goalmmát oasis.</p>
    <p>Mearka ii sáhteváldot atnui boazomerkemii ovdal go lea sisačállojuvvon. Jus čájehuvvo ahte sisačállojuvvon mearka lea dakkár ahte sáhttá seahkánit dahje boastut geavahuvvot, de sáhttá sisačállineiseváldi gáibidit mearkka rievdaduvvot dahje sihkkojuvvot.</p>
    <p>§ 18Lassimearrádusat mearkkaid birra Gonagassáhttá mearridit dárkilet njuolggadusaid mearkkaid birra, mearkkaid sisačáliheami ja sihkkumabirra ja movt vuoigatvuohta merkii sáhttá jorrat nuppi olbmui go doalli jápmá. Gonagassáhttá maiddái mearridit dárkilet njuolggadusaid merkema ja rievdadeami birra go boazu jorrá ođđa eaiggádii. Njuolggadusain sáhttet addot mearrádusat movt galgá meannuduvvot geažotbealmisiin mii lea ihtán earáid go miesi eaiggáda ellui.</p>
    <p>1  Rievdaduvvon lága bokte guovvamánu 23. b. 1996 nr. 7 (gustovaš suoidnemánu 1. b. rájes 1996 res.mielde guovvamánu 23. b. 1996 nr. 215). 2  Eanandoallodepartementa res. mielde geassemánu 22. b. 1979 nr. 3372, fápmudusmearrádusain. 3  Geahča § 17</p>
    <p>Kapihtal V. Dábálaš mearrádusat boazodoalu birra</p>
    <p>§ 19Boazodoallodieđáhus. Son guhte áigu geavahit boazodoallovuoigatvuođas dán lága mielde, galgádieđihit guovllustivriiboazodoalloagronoma bokte ovdal go álggaha doaimma. Jus áigu álggahit boazodoalu olggobealde boazoguovlluid mat leat ásahuvvon 2. § vuođul, de galgá dieđihit departementii. Maŋŋil galgá nu guhká go boazodoallu bistá, juohke jagi dieđihit orohatstivrii ovdaolbmobokte dan orohagas gos boazodoallu doaimmahuvvo. Boazodoalu birra olggobealde boazoguovllu galgá dieđihuvvot departementii. Gonagasaddá dárkilet njuolggadusaid dasa makkár dieđuid dieđáhus galgá sisttisdoallat, dieđihanáigemeari birra jna. Gonagassáhttá, jus gávnnaha dárbbašlažžan, gohččut boazodolliid logahit bohccuid dakkár vuogi mielde man Gonagas mearrida. Gonagasadárkilet mearridan njuolggadusaid mielde galgá orohatstivra ovdaolbmo bokteaddit dieđáhusa guovllustivrii boazodoalu birra mii orohagas lea, earret eará boazologu birra, geat áiggis áigái doaimmahit boazodoalu orohagas ja iešguđet doalu sturrodagabirra. Guovllustivragalgá seammaládje addit dieđáhusa departementii boazoguovllu boazodoalu birra.</p>
    <p>§ 20Boazoeaiggáda doallogeatnegasvuohta Doalu doalli ja doalu eará boazoeaiggádat leat geatnegasatfuolahit ahte boazodoallu doaimmahuvvo fágalaš dohkálaš vuogi mielde gustovaš lágaid ja láhkaásahusaid mielde. Bohccot galget álo leat dohkálaš bearráigeahču vuolde, ja dollojuvvot guohtumiin lobálaččat, 2. §, gustovaš orohatplána mielde § 8a ja 11. § olis. Doalu doallis galgá boazodoallu leat fidnun ja váldodoaibman. Náittosguimmežagaide geat doallaba doalu ovttas 4. § nuppi oasi mielde, guoská dát unnimusat nuppi náittosguoibmái. Jus doalu doalli álgá eará bargui dahje eará váldodoibmii, dahje doaimmaha boazodoalu eará boazoorohagas dahje olgoriikkas, sáhttá son fuolahit doallogeatnegasvuođas gitta 2 jahkái bálkáhemiin boazodoallomáhtolaš olbmo jođihit iežas boazodoalu. Diekkár fápmudusa galgá dieđihit orohatstivrii ja guovllustivrii. Guovllustivrasáhttá hilgut fápmudusa jus olmmoš geasa fápmudus lea addon, čielgasit ii deavdde fágalaš gáibádusaid jođihit doaimma dohkálaš vuogi mielde. Guovtti jagi sisa galgá doalli juogo ieš doaimmahišgoahtit doalu dahje lágidit doalu olbmui guhte deavdá eavttuid 4. § vuosttaš oasis, dahje heaittihit doalu. Guovllustivrasáhttá erenoamáš dilálašvuođain mieđihit guhkidit fápmudusáiggi badjel guovtti jahkái, maŋŋel orohatstivrra cealkámuša. Jus guovllustivra gávnnaha ahte doalu doalli dahje oktage doalu eará boazoeaiggádiin suostá doallogeatnegasvuođas, ii doahttal orohahkii mearriduvvon deaddomeriid bohccuid sohkabeali ja agi mielde ja/dahje dollui alimus boazologu mearrádusa, dahje earaládje lágida dahje meannuda nu ahte lea mearkkašahtti vahágin ealáhussii dahje eará vuoigatvuođalaččaide, de sáhttá dat maŋŋel orohatstivrra cealkámuša mearridit unnidit, heittihit dahje eará olbmui daguhit doalu, vrd. 34. §.</p>
    <p>§ 21Masttadeamit Boazoeaiggát guhte iđiha vierrobohcco iežas ellui, galgájođáneamos lági mielde dieđihit bohcco eaiggádii dahje dan orohaga ovdaolbmuigosa navdá bohcco gullat. Son galgá vejolašvuođaid mielde áittardit vierrobohcco dassážii go eaiggát dan sáhttá ieš áimmahuššagoahtit. Boazoeaiggát guhte oažžu dihtosii ahte sus leat bohccot earáid siiddain, galgájođáneamos lági mielde fuolahit ahte bohccot áimmahuššojuvvojit. Sus lea dasa lassin geatnegasvuohta máksit iežas oasi goluin máid masttadeapmi lea mielddisbuktán. Jus ii šatta ovttamielalašvuohta goluid máksima hárrái, de mearrida loahpalaččat dan boazoguovllu stivragos masttadeapmi lea dáhpáhuvvan, goluid sturrodaga ja man ollu dain guhtege galggaš máksit. Boazodoallostivra sáhttá mearridit čujuheaddji máksomeriid.</p>
    <p>§ 22Masttadan bohccuid rátkin Boazoeaiggáda gáibádusa mielde dahje iežas fápmudusa mielde sáhttá orohatstivra, dahje guovllustivra, gáibidit masttadan bohccuid rátkojuvvot. Go leat erenoamáš árttat sáhttiba maiddái boazodoalloagronoma ja boazodoallohoavda gáibidit masttadan bohccuid rátkojuvvvot. Rátkaga ii sáhte gáibidit doaimmahuvvot guottet- ja ragatáiggi muđui go erenoamáš garra ákkat dasa gávdnojit ja go rátkit sáhttá almmá mearkkašahtti hehttehusaid haga. Juohke boazoeaiggát geas leat bohccot ealus, lea geatnegas veahkehit nu ahte gáibiduvvon rátkka sáhttá doaimmahuvvot. Jus boazoeaiggát vuosttalda rátkima dahje suostá veahkeheamis nu ahte rátkin ii ollašuva, de sáhttá orohatstivra ovdaolbmo bokte dahje guovllustivradoaimmahahttit čohkkema ja rátkima boazoeaiggáda rehkega nala. Dakkár golut leat bággopántideami vuođđun.</p>
    <p>§ 23Dieđáhus čohkkema birra. Bearráigeahčču. Juohke boazoeaiggát gean eallu galgá čohkkejuvvot merkema, njuovadeami dahje rátkima várás, galgááiggi munil dan dieđihit orohaga ovdaolbmui. Orohatovdaolmmoš galgá fas dieđihit ránnáorohagaid ovdaolbmuide ja boazodoalloagronomii. Orohaga ovdaolbmosja eará orohatstivralahtuin, boazodoallohálddahusa virgeolbmuin, politiijain ja boazoeaiggádiid ovddasteddjiin lea vuoigatvuohta dárkkistit mearkkaid. Gonagassáhttá addit dárkilet njuolggadusaid lassin dán paragráfa mearrádusaide, earret eará das movt dát mearrádusat galget heivehuvvot boazodollui olggobealde boazoguovlluid.</p>
    <p>§ 24Lobihemet guohttu bohccuid eretdoalvun. Boazoeaiggát galgádakkaviđe fuolahit ahte bohccot mat leat olggobealde guohtuneatnama gos lobálaččat sáhttet guohtut dan áiggi mas lea sáhka, sirdojuvvojit eret ja dolvojuvvojit guohtuneatnamii gos lobálaččat sáhttet leat. Jus boazoeaiggát suostá geatnegasvuođas dán paragráfa vuosttaš oasi mearrádusaid mielde bohccuid dáfus mat guhtot lobihemet siskkobealde boazoguovllu mii lea ásahuvvon 2. § vuođul, de sáhttá orohatstivra, guovllustivraahje boazodoallohálddahusa virgeolmmoš guđes lea dasa váldi, gohččuteaiggáda vissis áigemeari sisa johtit lobálaš guohtuneatnamii. Jus boazoeaiggát ii doahttal mearrádusa, de lea son guhte gohččuma addá geatnegas fuolahit ahte johtin doaimmahuvvo boazoeaiggáda rehkega nala. Jus boazoeaiggát suostá geatnegasvuođas dán paragráfa vuosttaš oasi mearrádusaid mielde bohccuid dáfus mat guhtot lobihemet olggobealde boazoguovllu mii lea ásahuvvon 2. § vuođul, de lea sihke boazodoallohálddahusa virgeolmmoš, fylkkamánni ja politiija geatnegas bidjat gohččuma nu go namuhuvvon lea ovddit oasis ja maiddái fuolahit ahte gohččun ollašuhttojuvvo, jus oktage gean vuostá lea rihkkojuvvon, nu gáibida, dahje jus almmolaš fuolaid geažil nu berre dahkkot. Jus lobihemet guohttu bohccot gullet boazoguvlui, de lea guovllustivraja orohatstivra geatnegas seammaládje go dás namuhuvvon virgeolbmot. Jus bohccot mat lobihemet guhtot, leat mastan lobálaččat guohttu bohccuide, de galgá rátkka doaimmahuvvot ovdal go bohccot vuojehuvvojit eret. Dan eiseválddi gohččuma mielde mii lea namuhuvvon goalmmát oasis, leat buohkat geain leat bohccot guoskevaš guovllus, geatnegasat veahkehit nu ahte eretvuojeheapmi sáhttá čađahuvvot. Jus dárbbaša duođaštusa geasa lobihemet guohttu bohccot gullet dahje oažžut goasttiduvvot vuojeheami goluid, de sáhttá eiseváldi namuhuvvon goalmmát oasis, goddit dahje váldit gitta heivvolaš meari bohccuid ja maiddái vuovdit daid. Jus lobihemet guohttu bohccot eai sáhte eret vuojehuvvot ja jus bohccuid eaiggát ii njulge ášši ovdal áigemeari man guovllustivradahje virgeolmmoš namuhuvvon dán paragráfa goalmmát oasis, lea bidjan, de sáhttá guovllustivra, boazodoallohálddahusa virgeolmmoš ja olggobealde boazoguovllu maiddái fylkkamánni, mearridit gottihit bohccuid dahje vuovdit daid eaiggáda rehkega nala. Golut mat gártet dán paragráfa mearrádusaid ollašuhttima geažil, leat bággopántideami vuođđun.</p>
    <p>Kapihtal VI. Ovddasvástádus vahágiid ovddas. Buhtten</p>
    <p>§ 25Objektiivvalaš ja oktasaš ovddasvástádus Earret dán lága sierra mearrádusaid ja ložžemiid vuođul lea boazoeaiggádis ovddasvástádus vahága ovddas máid boazu dagaha, geahčakeahttá siva. Vahága ovddas máid boazu dagaha orohagasiskkobealde, lea buot orohaga boazodolliin ovddasvástádus ovttas buohkaid ovddas ja buohkain ovtta ovddas. Jus olggobealde orohagaleat vahága dagahan bohccot mat navdojuvvojit gullat eaiggádiidda mat doaimmahit boazodoalu orohagain das lahka, de lea daid orohagaid boazodolliin seammaládje searválagaid ovddasvástádus sin guovdu geat leat vahága gillán. Gonagassáhttá ráddjet man guhkás olggobeallái orohaga dakkár ovddasvástádus galgá leat fámus. Vahága ovddas máid dakkár olbmuid bohccot dagahit geat 5. § vuođul doaimmahit boazodoalu olggobealde boazoguovllu, geahča várrelága17. §, leat sii guđet doaimmahit boazodoalu dan guovllus gosa vahágahtti bohccot navdojuvvojit gullat, ovddasvástideaddjin okta buohkaid ovddas ja buohkat ovtta ovddas. Buhtadusgáibádus vahága ovddas nuppi oasi vuođul sáhttá sáddejuvvot dan orohaga stivrii ovdaolbmobokte dahje njuolga daid bohccuid eaiggádii, mat leat dagahan vahága. Buhtadusgáibádusa mii boahtá orohahkiiorohatstivrra bokte, galgá orohaga jahkečoahkkin livdnet boazoeaiggádiidda guđege boazologu ektui, muhto fal nu ahte boazoeaiggát guhte duođašta ahte su bohccot eai leat leamaš mielde vahága dahkamis, ii leat geatnegas máksit maidege vahágis. Livdnejuvvon buhtadusmáksu lea bággopántideami vuođđun. Jus duođaštuvvo ahte leat eará orohaga bohccot dagahan vahága dahje leat leamaš mielde vahága dagaheamis, de sáhttá dán paragráfa mearrádusaid mielde gáibiduvvot dan orohagas máksu ruovttoluotta (regressa).</p>
    <p>§ 26Ovddasvástádusaid ložžen mat čuvvot 25. § 25. § mearrádusat buhttenovddasvástádusa birra geahčakeahttá siva eai galgga gustot vahágiidda mat šattažet lobálaš johtima geažil, bisáneami dahje guođoheami geažil johtolagaid nalde dahje guohtuneatnamiin duoddariin dahje mehciin mat leat namuhuvvon 11. §:s jus ii leačča šaddan mearkkašahtti stuorit vahát go mii adnojuvvo dábálažžan gánnáhahtti ja dohkálaš doalus, dego omd. jus guođohanlohpi jna. lea adnojuvvon dainnalágiin ahte boazodoallu lea muhtun eananeaiggáda dahje vuoigatvuođalaš geavaheaddji oapmeláidumiidda dahje vuovdái sierranassii čuohcan. 25. § mearrádusat ovddasvástádusa birra geahčakeahttá siva eai galgga gustot vahágiidda ge máid boazu lobálaš orodettiin dagaš láddjejuvvon šaddui, nu go suinniide mat leat soahttun (láguhin), stáhkkán (stávrán) dahje ázis (hášes) jus šaddu ii leat áidojuvvon áiddiin mii doallá bohcco, dahje earaládje dohkálaččat suodjaluvvon. Orohagas man birra sárdnojuvvo 2. §:s, sáhttá sihke orohatstivraja guhtege boazoeaiggát oažžut eananjuohkindikki árvvošteamibokte čilgejuvvot galgá go son beassat hukset áiddi mii lea veahkkin sutnje ollašuhttit doallogeatnegasvuođa dahje mii gáhtte su buhttenovddasvástádusain, jus earaládje ii sáhte sohppojuvvot dakkár gažaldaga hárrái. Eananjuohkindiggi galgá dalle maiddái mearridit gokko áidi galgá ceggejuvvot ja movt dat galgá huksejuvvot. Eananjuohkindiggi sáhttá maiddái bidjat dan eananeaiggáda nala geasa ášši guoská, govttolaš oasi huksengoluin ja áiddi divondangoluin maŋit áiggiid, dan ektui movt son bealistis gártá atnit ávkki áiddis. Seammaládje sáhttá eananeaiggát oažžut eananjuohkindikki árvvošteamičilget berre go oassi diekkár áiddi huksengoluin mii lea namuhuvvon 11. §:s ja dán paragráfa nuppi oasis, biddjojuvvot boazoeaiggádiid nala.</p>
    <p>§ 27Buhtadusárvvošteapmi Jus ii leat ovttamielalašvuohta man boazoeaiggát dahje orohatstivraovdaolbmo bokte lea čálalaččat duođaštan, mearriduvvo buhtadusgáibádus vahága ovddas máid bohccot leat dagahan, eananjuohkindikki árvvošteami, dahje gielda- dahje gávpotrievtti árvvošteami bokte. Gáibádus doallat riekteárvvošteami galgá ovdandivvojuvvot jođáneamos lági mielde. Dákkár gáibádusas galget addojuvvot nu dárkilis dieđut go vejolaš áiggi birra ja saji birra goas ja gos vahát lea dahkkojuvvon, vahága šlájá birra ja viidodaga ja buhtadusgáibádusa sturrodaga birra. Jus lea vejolaš, de berrejit maiddái addojuvvot dakkár dieđut main sáhttá leat ávki go galgá čilget geasa gullet bohccot mat vahága leat dagahan. Vejolaš vihtanat ja eará duođaštusat berrejit maiddái dieđihuvvot. Dikki ovdaolmmoš galgá farggamusat mannat geahčadit vahága go árvvošteami gáibádus lea ovdandivvojuvvon. Geahčadeamis galget leat guoskevaš suohkana ja boazodoallohálddahusa ovddasteaddjit mielde, dikki ovdaolbmui fágalaš árvvoštallanveahkkin. Jus vejolaš de galgá maiddái guoskevaš orohaga ovdaolmmoš leat mielde, ja maiddái sii guđet leat árvvošteami gáibidan. Jus lea čielggas ahte ii leat dáhpáhuvvan vahát bohccuid geažil de sáhttá dikki ovdaolmmoš iežas válddiin hilgut ášši. Riekteárvvošteapmi galgá doaimmahuvvot nu fargga go vejolaš. Jus vahága leat dahkan bohccot mat navdojuvvojit gullat dihto orohahkii, de galgá orohatstivraovdaolbmo bokte álo gohččojuvvot árvvošteapmái. Riekteárvvošteami jođiheaddji sáhttá juohke dásis áššemeannudeamis geahččalit soabahit joksan várás soabatlaš čovdosa. Riekteárvvošteamis galgá guorahallot leat go bohccot dagahan vahága ja lea go vahát dakkár ahte sáhttá buhtadusa gáibidit ja jus nu, de mearridit vahága árvvu ja mearridit buhtadusmávssu.</p>
    <p>Kapihtal VII. Iešguđet mearrádusat</p>
    <p>§ 28Johtaleapmi guovlluin gos bohccot leat guohtume Juohkehaš guhte johtala guovlluin gos bohccot leat guohtume, lea geatnegasgeavahit iežas fuolalašvuođain ja várrogasvuođain nu ahte dárbbašmeahttumit ii ráfehuhte ii ge gavdnje bohccuid guođudettiin, jođidettiin jna. Erenoamáš fuolalaš galgá leat bohccuid rágatáiggi, guottetáiggi, mearkun-, rátkkašan- ja njuovadanáiggi. Guovllustivra sáhttá guoskevaš orohatstivrra ávžžuhusa mielde bidjat eavttuid dahje dihto áigái áibbas gieldit stuorát lágidemiid, valáštallamiid, bivdobeanageahččalemiid dahje sullasaš doaimmaid mat sáhttet leat erenoamáš vahágain boazodollui. Mearrádus galgá gustot dihto mearriduvvon guovllus, ii ge sáhte dahkkot ovdal go eananeaiggát ja suohkan leat oainnuideaset cealkán. Jus mearrádus gusto dihto lágideapmái, galgá maiddái lágideaddji beassat oainnus cealkit. Dakkár oktavuođain sáhttá guovllustivra addit iežas válddi dán oasi mielde boazodoalloagronomii.</p>
    <p>§ 29Beatnagat Boazoguovlluin mat leat ásahuvvon 2. § vuođul, leat fámus čuovvovaš mearrádusat beatnagiid hárrái lassin daidda njuolggadusaide mat láhkamearrádusaid vuođul muđui leat fámus: Beatnaga eaiggádis ja hálddašeaddjis lea erenoamáš ovddasvástádusdas ahte beana dain guovlluin gos bohccot lobálaččat leat, ii beasa ruohttat luovos muđui go duođaštuvvo ahte dat lea dohkálaš geahču vuolde. Beatnaga eaiggát dahje hálddašeaddji galgá fuolahit ahte beana, vaikko vel lea ge geahču vuolde dahje báttis, ii dárbbašmeahttumit ráfehuhte ii ge gavdnje bohccuid, geahča 28. §. Bohccuid eaiggát sáhttá gáibidit ahte beana mii ráfehuhttá bohccuid, galgá veddojuvvot visttis dan botta go son lea johtimin orrunsajiid dahje eanandoalu geassesajiid meaddel. Cuoŋománu 1. beaivvi rájes gitta borgemánu 20. beaivvi rádjái galgábeatnaga eaiggát dahje hálddašeaddji veaddit beatnaga báttis dahje dohkálaččat veaddit visttis dahje áiddi siste dakkár báikkiin gos bohccot lobálaččat leat. Gonagassáhttá mearridit ahte beatnagat galget veddojuvvot báttis dahje dohkálaččat leat visttis dahje áiddiid siste vissis guovlluin, maiddái olggobealde namuhuvvon mearreáiggi, jus dat boazodoalu guovdu lea erenoamáš dárbbašlaš. Dán oasi mearrádusat eai guoskka beatnagiidda mat leat anus boazodoalus eai ge oahpahuvvon oapmebeatnagiidda mat leat anus oapmeguođoheamis. Politiija sáhttá erenoamáš dilálašvuođain čoavdit eaiggáda dahje hálddašeaddji geatnegasvuođas veaddit beatnaga báttis dahje visttis dahje áiddi siste, maŋŋil go guoskevaš orohatstivra lea beassan buktit iežas oaivila. Beatnaga mii akto ruohttá olbmo haga luovosin guovlluin go namuhuvvon dán paragráfa nuppi oasis, sáhttá váldit gitta boazoeaiggát, boazovázzi, boazobearráigeahčči ja politiija dahje olmmoš guhte daid ovddas doaibmá. Beatnaga mii ruohttá luovosin guovlluin gos lea veaddingeatnegasvuohta goalmmát oasi vuođul, sáhttá gii ihkinassii gitta váldit. Beatnaga mii gávnnahallá bohccuid oaguheame dahje dastan lahkosiin dan olis go lea oaguhan dahje vahágahttán bohccuid, dakkár guovllus gos boazu lobálaččat oažžu leat, sáhttá gii ihkinassii gitta váldit dahje goddit. Boazoeaiggát, boazovázzi dahje boazobearráigeahčči sáhttá mánu sisa gáibidit dakkár beatnaga goddojuvvot, go namuhuvvon lea. Boazoeaiggát, boazovázzi dahje boazobearráigeahčči sáhttá maiddái gáibidit dakkár beatnaga goddojuvvot, mas lea dáhpin bohccuid oaguhit, jus beana ii veddojuvvo báttis dahje visttis dahje áiddi siste, dan áiggi go bohccot lobálaččat leat duovdagiin. Gáibádusas lea erenoamážit bággočađaheami bággenvuođđu bággočađahanválddi olis bággočađahanlága 13. kapihttala njuolggadusaid vuođul. Gittaváldojuvvon beana galgá dikšojuvvot dohkálaš ládje. Dat galgá jođáneamos lági mielde addojuvvot politiija háldui, mii galgá meannudit gustovaš njuolggadusaid mielde gittaváldojuvvon omiid birra. Beatnaga eaiggát dahje hálddašeaddji máksá goluid mat leat gártan ja buhtadusa barggu ovddas. Beatnaga eaiggát ja hálddašeaddji leaba geatnegasat ovttas, nubbi nuppi ovddas, máksit buhtadusa vahága ovddas máid beana dagaha bohccuide ja goluid ja hehttehusaid ovddas mat boazoeaiggádii gárttažet, go beana lágahemet oaguha dahje gavdnje bohccuid, go bohccot lobálaččat leat orrume dahje jođidettiin, geahčakeahttá siva. Olggobealde nuppi paragráfas namuhuvvon boazoguovlluid galgá suoidnemánu 9. b. 1926 láhka nr. 4 ovddasvástádusa birra beatnaga dahkan oapmevahága ovddas adnojuvvot maiddái boazovahágiid hárrái, nu guhkás go láhka heive.</p>
    <p>§ 30Jeagilbordin (jeagildoahpun). Boazofárbma j.ea. Gonagassáhttá láhkaásahusaid bokte heivehit jeagilbordima boazoorohagain ja dárkileappot ráddjejuvvon guovllus áibbas gieldit jeagilbordima, jus nu adnojuvvo dárbbašlažžan boazodoalu geažil. Gonagas sáhttá láhkaásahusaid bokte gieldit ahte earát go sii geat devdet 3. § eavttuid atnigohtet boazoorohagaid guohtunresurssaid man ge lágan boazoprodukšuvdnii.</p>
    <p>§ 31Bággolotnun Gonagas sáhttá stáhtii gáibidit luvvejuvvot eatnama ja vuoigatvuođaid, dás maiddái vuoigatvuođaid mat čuvvot III. kapihttala, ja maiddái vuoigatvuođa buhtadusaide vahágiid ovddas máid bohccot leat dagahan, go nu gávnnahuvvo dárbbašlažžan boazodoalu geažil siskkobealde 2. §:s namuhuvvon boazoguovllu, ja go ferte rehkenastojuvvot ahte dákkár dahku eahpitkeahttá gártá eambbo ávkin go vahágin. Jus ášši guoská vuoigatvuođaid luvvemii mat čuvvot III. kapihttala, de sáhttá áššáskuhtti beassat buhtadeamis áššáškuhtton beali áššegoluid jus áššáskuhtton bealli šiehtadallamiid maŋŋel lea hilgon dahje ii leat vástidan fálaldaga, ja son riekteárvvošteami mearrádusa olis ii oaččo eambbo go fálaldaga. Muđui gustojit áššegollonjuolggadusat lágas geassemánu 1. b. 1917 nr. 1 árvvošteami ja bággolotnunáššiid birra.</p>
    <p>1  Rievdaduvvon lága bokte guovvamánu 23. b. 1996 nr. 7 (gustovaš suoidnemánu 1.beaivvi rájes 1996 res. mielde guovvamánu 23. b. 1996 nr.215). 2  Vrd. lága golggotmánu 23. b. 1959 nr. 3 § 30.</p>
    <p>§ 32Boazodoallofoanda Sierranassii juohke boazoguovllu nammii mii ásahuvvo 2. § vuođul, galgá leat boazodoallofoanda mii lea guovllu várás oktasaččat dahje oktasaččat máŋgga orohaga várás dahje dušše fal ovtta orohaga várás.</p>
    <p>Gonagasaaddin dárkilet mearrádusaid mielde galget ruđat mat gullet boazodoallofoanddaide ásahuvvon miessemánu 12. beaivvi 1933 lága olis boazodoalu birra ja ruđat mat gullet eará foanddaide mat leat ásahuvvon boazodoalu ovdánahttima várás, sirdojuvvot dán fondii. Dán fondii manná maiddái boahtu geažotbeljiid ja dovdameahttun bohccuid vuovdimis 16. § goalmmát oasi mielde. Dasto vel mannet fondii resursadivadat badjelmeari bohccuid ovddas, máid orohatstivra lea bidjan § 8b goalmmát oasi mielde. Boazodoallofoandda ruđat galget geavahuvvot boazoguovlluid boazoealáhusa ovdánahttimii. Gonagas addá dárkilet njuolggadusaid foandda birra, dan olis maiddái ruđaid hálddašeami ja geavaheami birra, ja makkár ulbmiliidda foandda ruđat galget geavahuvvot.</p>
    <p>§ 33 Lassi láhkaásahusat Gonagassáhttá mearridit dárkilet njuolggadusaid lassin dán láhkii ja dan čađaheapmái, nappo omd. gohččosiid ja dárkilet njuolggadusaid boazolohkamiid birra, boazodoalu dieđihangeatnegasvuođa birra, luohttevašolbmuid válljemiid birra jna.</p>
    <p>1  Eanandoallodepartementa res. mielde geassemánu 22. b. 1979 nr. 3372, fápmudusmearrádusain 2  Geahča 8. § note 2.</p>
    <p>§ 34Bággodoaimmat Juohke boazoeaiggát ja doalu doalli lea geatnegas čuovvut mearrádusaid máid orohaga orgánat, guovllustivra, boazodoallostivra dahje eará alit válddit mearridit, go mearrádus lea dán lága vuođul dahje dán lága olis láhkaásahusaid mielde. Guovllustivra dahje boazodoallostivra sáhttá bággodoaimmaid álggaheami mearridit go lobálaččat dahkkon mearrádus rihkkojuvvo mearkkašahtti ládje. Bággodoaibmamearrádus sáhttá leat ahte bohccuiguin dahje ealuin čađahuvvojit dárbbašlaš doaimmat eaiggáda rehkega nala. Bággodoaimmat sáhttet maiddái leat unnidit, heaittihit dahje eará olbmui daguhit doalu. Sáhttit mearrádusa lágalašvuođa geahččalit dikki ovddas lea dan duohken ahte váidinvejolašvuohta lea geavahuvvon. Áššečuoččaldahttin galgá ovddiduvvon maŋemusta mánu sisa maŋŋel go váidaga vástádus lea guoskevaš olbmui sáddejuvvon. Boazodoalloorgána mearrádus bággodoaimmaid birra lea bággočađaheami vuođđun, ja sáhttá ollašuhttot bággočađaheami lága mearrádusaid mielde. Goluid doaimmaide dán paragráfa mielde galgá boazoeaiggát máksit ja dat leat bággopántideami vuođđun.</p>
    <p>§ 35Oktavuohta hálddašanláhkii Láhka guovvamánu 10. b. 1967 hálddašanáššiid gieđahallama birra (hálddašanláhka) gusto Gonagasa, departementta, fylkkadikki, boazodoallostivrra, guovllustivrra, boazodoallohoavdda ja boazodoalloagronoma áššegieđahallamii dán lága olis. Áššiide máid orohatstivra gieđahallá gustojit hálddašanlága mearrádusat dan muddui go dat lea láhkaásahusaid bokte mearriduvvon.</p>
    <p>1  Lasihuvvon lága bokte guovvamánu 23. b. 1996 nr. 7 (gustovaš suoidnemánu 1. beaivvi rájes 1996 res. mielde guovvamánu 23. b. 1996 nr. 215).</p>
    <p>§ 36Ráŋggáštusovddasvástádus Jus guhtege rihkku dán lága dahje láhkaásahusaid, gohččosiid, gildosiid dahje eará mearrádusaid mat leat addojuvvon dahje doalahuvvon dán lága vuođul, de ráŋggáštuvvo son sáhkuinjus rihkkun ii deaivvahala garraset ráŋgunmearrádusaide. Geahččaleapmi ráŋggáštuvvo seammaládje go ollašuhttojuvvon meattáhus. Maiddái láhkarihkkun várrameahttunvuođa geažil ja bahádaguide searvan ráŋggáštuvvo.</p>
    <p>§ 37Fápmuiboahtin Dát láhka boahtá fápmui dan rájes go Gonagas mearrida. Seammás heaittihuvvo "Lakkâ boazôælatusâ birra âd'dujuvvum mai mano 12. bæive 1933" ja "Lakkâ âd'dujuvvum mai mano 31. bæive 1935 lâsatusâ birrâ mai mano 12. bæive 1933 âd'dujuvvum lakkii boazôælatusâ birrâ". Mearrádusat mat leat addojuvvon ovddeš lága vuođul, galget ain leat fámus jus eai leat dán lága mearrádusaiguin vuostálaga.</p>
  </body>
</document>
