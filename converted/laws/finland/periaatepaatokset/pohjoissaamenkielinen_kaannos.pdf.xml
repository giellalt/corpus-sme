<document xml:lang="sme" id="no_id"><header><title/><genre code="laws"/><author><unknown/></author><wordcount>2447</wordcount><conversion_status type="standard"/><availability><free/></availability><submitter name="Kimberli Mäkäräinen, Hki, sms." email="kimberli.makarainen@helsinki.fi"/><multilingual/><origFileName>pohjoissaamenkielinen_kaannos.pdf</origFileName><metadata><uncomplete/></metadata><version>XSLtemplate $Revision: 105844 $; file-specific xsl  Revision; common.xsl  $Revision: 154948 $; </version></header><body><p xml:lang="deu"><em type="bold">STÁHTARÁĐI PRINSIHPPAMEARRÁDUS DOAIBMABIDJOPROGRÁMMAN SÁMEGIELA EALÁSKAHTTIMA</em> </p>
<p>Stáhtaráđđi lea odne goalmmát beaivvi suoidnemánu 2014, oahpahus- ja kulturministeriija evttohusas mearridan sámegiela ealáskahttima doaibmabidjoprográmmas.</p>
<p><em type="bold">Prinsihppamearrádusa válmmaštallan</em> </p>
<p>Oahpahus- ja kulturministeriija ásahii 24.9.2010 viiddis bargojoavkku, man bargun addui prográmmaevttohusa válmmaštallan. Sámegiela ealáskahttinprográmma čállin ja dan doaibmabijuid ollašuhttin gullet maid Jyrki Katainen ráđđehusa prográmmii: ”Sámegiela ealáskahttinprográmma doaibmabijut ollašuhttojit ja dasa dárbbašlaš resurssat dorvvastuvvojit. Ulbmilin lea hábmet bissovaš doaibmanmálle sámegiela ealáskahttimii ovttasbarggus oahpahus- ja kulturministeriijain.”</p>
<p>Bargojoavku attii evttohusas sámegiela ealáskahttinprográmman 2.3.2012 (oahpahus- ja kulturministeriija bargojoavkomuittuhančállagat ja čielggadusat 2012:7) ja evttohus sáddejuvvui viiddis cealkinjorrosii. Ráđđehus gieđahalai 12.12.2012 eahketskuvllas sámiide laktáseaddji fidnuid joatkkaválmmaštallama. Eahketskuvlla linnjágeassima mielde sámegiela ealáskahttinprográmma válmmaštallama mearridedje joatkit ráđđehusprográmma ulbmiliid mielde.</p>
<p>Prinsihppamearrádus sámegiela ealáskahttima doaibmabidjoprográmman válmmaštallui bargojoavkku evttohusa ja cealkinjorrosa máhcahaga vuođul oahpahus- ja kulturministerija jođihemiin. Prinsihppamearrádusa hámus gieđahallui sámeáššiid ministerbargojoavkku čoahkkimis 6.11.2013 sihke 10.4.2014 sihke čuvgehuspolitihkalaš ministerbargojoavkkus 10.3.2014. Ealáskahttinprográmmas ledje 24.1.2014 sámediggelága 9 § geatnegahttán ráđđádallamat sámedikkiin.</p>
<p><em type="bold">Sámegiela ealáskahttima guovddáš hástalusat </em></p>
<p>Ráđđehus oaidná ahte buot Suomas hállon sámegielaid sajádat lea áittavuloš. Dain nuortalašgiella ja anárašgiella leat duođalaččat áittavuloš gielat. Maiddái davvisámegielas lea guovlluguovdasaččat heajos sajádat Vuohčču ja Eanodaga guovllus. Maŋemus jagiid leat ollašuhtton dehálaš doaibmabijut, mat sáhttet mearkkašahtti meriin veahkehit giela ealáskahttima jus dat joatkašuvvet ja nanosmahttojuvvojit. Eanemus hoahppu lea nuortalašgiela ealáskahttimis.</p>
<p>Ealáhusmálle rievdan, sámegiela molsašuvvan suomagiellan, sámi árbevirolaš ealáhusaid heitot gánnáhahttivuohta ja sámiid fárren eret ruovttuguovllus áitet sámegiela lunddolaš giellageavahanbirrasiid seailuma ja sámegiela boahtteáiggi. Oktavuohta sámi ealáhusaide, gillii ja árbevirolaš dihtui geahnohuvvá sámiid ruovttuguovllu olggobealde.</p>
<p>Sámiid árbevirolaš ealáhusaide, nappo boazodollui, meahcásteapmái, čoaggimii, guolásteapmái ja duodjái laktása rikkes sámegielat terminologiija, mii vára vuolde báhcit eret anus.</p>
<p>Okta guovddáš hástalusain giela ealáskahttimis lea dárbbašlaš sámegiela ja sámegielat oahpahusa ja árrabajásgeassima dorvvasteapmi. Sápmelaš mánáin ja nuorain sullii 70 % orrot sámiid ruovttuguovllu olggobealde. Dárbbašuvvojit jođánis doaimmat dan sihkkarastimii, ahte maiddái dat mánát ja nuorat ožžot návddašit vuođđolágas dorvvastuvvon vuoigatvuođasteaset iežaset gillii ja kultuvrii.</p>
<p>Oktan giela ealáskahttima praktihkalaš hástalussan lea, ahte diehtu sámegiela hálliid mearis lea dávjá eahpedárkil, mii heajuda sámegiela doarju doaibmabijuid lihkostuvvanvejolašvuođaid máŋggain iešguđetge servodateallima oassesurggiin, nugo mat oahpahusa ordnemis sihke sosiála- ja dearvvašvuođa bálvalusaid čuoziheami. Álbmotlohkanvuogádagas lea dála geavadagaid mielde vejolaš merket olbmui dušše ovtta eatnigiela. Iešguđetge sámegielaid lea sáhttán sirret diehtovuogádagas easkka borgemánus 2013 rájes.</p>
<p>Okta eanemus áigeguovdil hástalusain lea iešguđetge surggiid fágagelbbolaš ja sámegiela doarvái bures hálddašeaddji ámmátolbmuid meari dorvvasteapmi. Sámi giellalága dárkkuhussan lea ollašuhttit sámiid gielalaš vuoigatvuođaid ja dat geatnegahttá eiseválddiid iešheanálaččat fuolahit das, ahte sámi giellalága geatnegahttán gielalaš vuoigatvuođat ollašuvvet praktihkas. Láhka sisttisdoallá maid ásahusaid báikkálaš virgefriddjavuhtii ja friddja oažžumii bárggus sámegiela dáiddu gazzama váras. Sámi giellalága doaibmivuođas dahkkon čielggadusaid mielde eiseváldeoktavuođain lea goittotge ain hui unnán sámegiellagat ja giellageavaheapmi lea unnán. Nu guhká go sámi giellaláhka ollašuvvá sámiid ruovttuguovllus váilevaččat, sámegielat olbmot dikšot áššiideaset ovdamearkka dihte eiseválddiid luhtte praktihkalaš sivaid geažil milloseabbot suomagillii, eaige lunddolaš giellageavahanbirrasat šatta, baicce giela geavaheapmi lea ráddjejuvvon priváhta eallinbirrasii. Dat fas mielddisbuktá ahte motivašuvdna hedjona doalahit ja gáhttet máŋggabealálaš gielladáiddu.</p>
<p>Sámegielat medias lea mearkkašahtti rolla sámegielaid seailluheamis ja gielladáiddu gárgeheamis. Sámegielat mediasisdoalut gávdnojit dusse veháš sierra ahkejoavkkuide ja buot unnimus hupmon sámegielain.</p>
<p>Álbmotlaš láhkaásaheami lassin maiddái riikkaidgaskasaš soahpamušat suodjalit sámegiela. Soahpamušaid goziheaddji orgánat leat ovdanbuktán fuolaset sámegiela šaddamis áittavuložin. Sámegielaid ealáskahttinprográmma ulbmilin lea bealistis ovddidit Suoma sámegielaid guoskevaš riikkaidgaskasaš geatnegasvuođaid ollašuvvama.</p>
<p>Sámegiela ealáskahttinbarggus sáhttit maid oahppat eará Davviriikkaid vásáhusain. Norgga ráđđehus dohkkehii jagis 2009 viiddis, vihtta čuovvovaš jagi gokči sámegielaid doaibmaplána ja dan oktavuođas sámegiela geavaheami leat dorjon máŋggain eallinsurggiin. Ruoŧas sámegiela ealáskahttin laktása riikka ođđa vehádatpolitihkkii, man ulbmilin lea dorvvastit buot álbmotlaš vehádatgielaid boahtteáigi. Sámegiella lea ealáskahtton ee. dainna ahte rávisolbmuid giela studeren dorjojuvvo, vejolašvuođat sámegielat mánáidgárdái viiddiduvvojit ja ásahemiin sámedikki oktavuhtii praktihkalaš giellabarggu váste sámi giellaguovddáš lulli-Sápmái.</p>
<p><em type="bold">Mihttomearridilli jagis 2025</em> </p>
<p>Ráđđehus bidjá mihttomearrin, ahte buot golmma sámegiela ealáskahttimis lea dáhpáhuvvan čielga gárganeapmi jahkái 2025. Anárašgiella ja nuortalašgiella eai dalle šat leat duođalaččat áittavuloš gielat. Sámegielat oidnojit ja gullojit medias ja dat geavahuvvojit lunddolaččat almmolaš bálvalusain. Sámegiela geavaheapmi atno árvvus ja giela geavaheapmái movttiidahtto. Sámegiela dáidu gehččo ovdun ja ánsun máŋggain bargguin. Rájiid rasttildeaddji ovttasbargu doarju giela gárgeheami ja bálvalusaid buvttadeami sámegillii.</p>
<p>- Eatnigielat sámegielat mánát ja nuorat ožžot árrabajásgeassima ja oahpahusa sámegillii ja sidjiide lea iežaset gielat fálaldat medias. Mánát ja nuorat atnet aktiivvalaččat iežaset giela sihke ruovttus, árbevirolaš ealáhusain, ustibiiguin, astoáiggedoaimmain, mánáidgárddis, skuvllas, iđit- ja eahketbeaiverieggáid doaimmain sihke eará buresbirgenbálvalusain. Mánáid váhnemat ja áhkut ja ádját sirdet gielaset ja árbevierruset mánáide ja áddjubiiddáseaset ja áhkkubiiddáseaset sihke ožžot dieđu ja doarjaga bajásgeassinbarguidasaset. Sámegielat rávisolbmot máhttet lohkat ja čállit iežaset giela.</p>
<p>- Sámegiela nubbin giellan dahje vierisgiellan hállit leat gárgehan gielladáidduset eatnigiela dássái ja atnet dan lunddolaččat ruovttus, astoáiggis, skuvllas sihke barggus bálddalaga eará gielaiguin. Sámegiela nubbin dahje vierisgiellan hálli mánáid ja nuoraid giela dorjot earenoamážit sámegielat mánáidgárddiid ovttadagat, skuvla, almmolaš bálvalusat ja media.</p>
<p>-Sámi beaivedikšu, giellabeasit ja skuvla doibmet lagas ovttasbarggus dorjjodettiin</p>
<p>giela oahppama ja barget aktiivvalaš ja rikkes sámegiela dáiddu olaheami ovdii. Earenoamážit skuvlaahkásaš mánáid váhnemat ealáskahttet sámegielaset ja dorjot mánáideaset giela oahppama. Friddja čuvgehusbarggu oahppolágádusaid sámegielat fálaldat lea lasihuvvon.</p>
<p>- Sámegiela dáidu ja geavaheapmi eiseválddiid luhtte lea oassin árgabeaivvi. Eiseválddit gárgehit sámegielaid geavaheami doaimmaideasetguin.</p>
<p>- Sámegielat kultuvrra ja álbmotdoaibmama sajádat lea ain nanosmuvvan ja sámi dáidaga doarjun lea dahkkon eambbo seammasullasažžan váldoálbmogiid ektui, dakkárin ahte sámedáidaga doarjun livččii oassin dáidaga almmolaš bálvalusaid ja doarjjahámiid.</p>
<p>- Sámiid ja sin kultuvrra lea šaddan eambbo dovddus olles servodaga gaskkas earenoamážit oahpahusa, kultuvrra ja media vehkiin.</p>
<p>- Sámegielat mediafálaldat buot golmma sámegillii lea lassánan ja rájiid rasttildeaddji prográmmaovttasbargu Ruoŧain ja Norggain lea lassánan. Fálaldagas váldojit vuhtii buot ahkejoavkkuid dárbbut.</p>
<p><em type="bold">4Doaibmabijut </em></p>
<p>Sámegiela ealáskeapmi eaktuda sámiin ealljáris ja guhkes áigge gierdevaš barggu iežaset giela ja identitehtaset nanosmahttima ovdii. Dan barggus sámiid institušuvnnain, nugo mat sámiid ovddasteaddji sámedikkis, sámi oahpahusguovddážis, sámemuseas ja sámi organisašuvnnain lea dehálaš mearkkašupmi. Almmushálddahusa ovddasvástádussan lea fuolahit, ahte láhkaásaheapmi, ruhtadeapmi ja dan eará doaibmabijut dorjot giela ealáskeami. Giela ealáskahttin lea guhkes áigásaš gierdevašvuođa gáibideaddji bargu, man bohtosat bohtet oidnosii easkka jagiid dahje logiid jagiid áigge. Sámegiela ealáskahttima doaibmabidjoprográmma doaibmabijuid ollašuhttin álggahuvvo dalá ráđđehusbaji áigge. Stuorra oassi doaibmabijuin leat ollašuhttimis stáhtahálddahusa ja sámedikki doaimmaid bokte. Sihke sámiid ruovttuguovllus ja dan olggobealde maiddái gielddain lea dehálaš bargu sámegiela ealáskahttima sihkkarastimis.</p>
<p>Dan doaibmabidjoprográmmas mearriduvvon doaimmaid lassin maiddái dieđihangaskaomiin lea dehálaš bargu sámegiela ealáskahttimis. Earenoamážit mánáide ja nuoraide oaivvilduvvon fálaldat lea dehálaš. Yleisradio earenomáš lágas meroštallojuvvon bargguide gullá buvttadit bálvalusaid sámegillii daningo sámiide čujuhuvvon bálvalusaid ollašuhttin ii leat gávppálaččat vejolaš. Ealáskahttinprográmma ulbmiliid olaheapmi eaktuda, ahte Yleisradio oassin almmolaš bálvalanbargguid čatnasa sámegielaid ealáskahttimii ja ealáskahttindoaimmaid doarjumii iežas prográmmabuvttadeamis. Livččii dehálaš maid hukset digitálalaš sámegielaš oahppanbirrasiid ja ealli arkiivva. Prográmmabuvttadeami ja eará bálvalusaid sisdoallu ja viidodat árvvoštallo oassin Yleisradio almmolaš bálvalusaid ollisvuođa ja fitnodat ieš dahká dan.</p>
<p>Doaibmabidjoprográmmain nanosmahtto sámegielat árrabajásgeassin ja giellabeassidoaibma, sámegielat oahpahus gárgehuvvo olles riikkas sihke eiseválddiid ja almmusservošiid sámegiela geavaheapmi lasihuvvo. Doaibmabijut čujuhuvvojit maiddái gelbbolaš árrabajásgeassinbargiid ja oahpaheddjiid meari lasiheapmái sihke sámegiela gáhttemii, vurkemii ja dutkamuša buorideapmái. Dan lassin sámi dáidaga ja kultuvrra doarjja sihke organisašuvnnaid giellabargu nanosmahttojit. Earenomážit čalmmustahttojit jođánepmosit jávkanáitaga vuolde leahkki gielaid, anáraš- ja nuortalašgielaid sajádat.</p>
<p>Doaibmabijuid oktavuođas gávdno árvvoštallan daid olggosgollováikkuhusain ja ollašuhttima áigetávvalis. Doaibmabijut ruhtaduvvojit oasil čujuhemiin dalá mearreruđaid doaibmabijuid ollašuhttimii, muhto oassi doaibmabijuin gáibidit mearreruhtalasáhusaid stáhta bušehttii. Daid doaibmabijuid oasil prinsihppamearrádus linnjágeassá stáhtaráđđehusa mihttomearredási. Mearreruhtalasáhusat mearriduvvojit stáhtaruhtadoalu rámmaid siste ja jahkásaš bušeahtain.</p>
<p><em type="bold">Doaibmabidju 1</em> </p>
<p>Go giellabeassedoaibma viidu, stáhta bušeahta giellabeassedoaimma gárgeheami váras čujuhuvvon mearreruhta bajiduvvo. Giellabeassedoaibma olahuvvo maiddái sámiid ruovttuguovllu olggobeallái. Dan lassin dahkko vejolažžan bálkáhit giellabeassebagadeaddji, gii gárgeha giela oahppama pedagogalaš metodaid ovttasbarggus giellabeasi bargiiguin ja doarju váhnemiid.</p>
<p><em type="italic">Vástida: Oahpahus- ja kulturministeriija ja sámediggi</em> </p>
<p><em type="italic">Áigetávval ja olggosgollováikkuhusat: Mearraruhta bajiduvvo jagi 2013 rájes 700 000 euroi. Doaimma viiddodettiin mihttomearrin biddjo mearreruđa lokten 1,4 miljovnna euroi.</em> </p>
<p><em type="bold">Doaibmabidju 2</em> </p>
<p>Árrabajásgeassima láhkaásaheami válmmaštaladettiin meroštallo árrabajásgeassinplána vuođuštusaid sajádat. Dan oktavuođas váldojit vuhtii maiddái sámegielat árrabajásgeassima doarjumii laktáseaddji gárgehandárbbut ja doaibmabijut ovttasbarggus sámedikkiin.</p>
<p><em type="italic">Vástida: Oahpahus- ja kulturministeriija</em> </p>
<p><em type="italic">Áigetávval: Árrabajásgeassinláhka galggašii boahtit fápmui jagi 2015 álggu rájes.</em> </p>
<p><em type="italic">Olggosgollováikkuhusat: Dahkko virgebargun.</em> </p>
<p><em type="bold">Doaibmabidju 3</em> </p>
<p>Dakkár oahpahus mii atná ávkin gáiddusoktavuođaid, gárgehuvvo dorvvastit earenoamážit sámiid ruovttuguovllu olggobealde addon sámegiela oahpahusa. Gáiddusoktavuođaid ávkkástalli sámegiela oahpahus fállo daidda gielddaide, main eai leat vejolašvuođat ordnet lagasoahpahusa. Gáiddusoktavuođaid adnojit ávkin maiddái muhtun heivvolaš osiid bealis sámegielat árrabajásgeassima ollašuhttimis.</p>
<p><em type="italic">Vástida: OKM, OPH, Lappi guovlohálddahusdoaimmahat, sámediggi ja oahpahusa lágideaddjit</em> </p>
<p><em type="italic">Áigetávval: Oahpahus- ja kulturministeriija ja Oahpahushálddahus čállet ovttas Lappi guovlohálddahusdoaimmahagain ja sámedikkiin plánaid gáiddusoahpahusa ávkkástallamis oahpaheamis ja dan ordnemis jagi 2014 loahpa rádjái. Plána vuođul álggahuvvojit gáiddusoktavuođaid ávkkástalli oahpahusa piloteren jagis 2015.</em> </p>
<p><em type="italic">Olggosgollováikkuhusat: Čielggadus dahkko virgebargun. Čielggadusas árvvoštallo ođastusa olggosgollováikkuhusat.</em> </p>
<p><em type="bold">Doaibmabidju 4</em> </p>
<p>Láhččo vejolašvuohta sámegiela oahppamii maiddái sámiid ruovttuguovllu olggobealde. Guorahallo leago vejolašvuohta ásahit gielddaide geatnegasvuođa ordnet vuođđooahpahusas sámegiela oahpahusa sámiid ruovttuguovllu olggobealde.</p>
<p>Nubbin vejolašvuohtan guorahallo gielddaid vejolašvuođa oažžut stáhta ruhtadeami sámegiela ja sámegielat oahpahusa ordnema váste olles riikkas. Dan gáibidivččii oahpahus- ja kulturdoaimma ruhtadeamis addon lága 1705/2009) 45 § sihke stáhtaráđi mearrádusa (191/1999) rievdadeami nu, ahte dat attašii oahpahus- ja kulturministeriijai vejolašvuođa juolludit árvvoštallama mielde stáhtadoarjaga sámegielat ja sámegiela oahpahusas boahtán olggosgoluide maiddái sámiid ruovttuguovllu olggobealde.</p>
<p xml:lang="fin"><em type="italic">Vástida: Oahpahus ja kulturministeriija, Lappi AVI</em> </p>
<p><em type="italic">Áigetávval: Molssaeavttut čielggaduvvojit jahkái 2014 rádjái.</em> </p>
<p><em type="italic">Olggosgollováikkuhusat: Čielggadus dahkko virgebargun.</em> </p>
<p><em type="bold">Doaibmabidju 5</em> </p>
<p>Sámegielat oahppomateriála buvttadeapmái oaivvilduvvon mearreruhta loktejuvvui 290 000 euros 400 000 euroi jagis 2014. Mearreruhta lasihuvvo grádaid mielde ain boahtteáiggisge. Mearreruđa loktemiin lasihuvvo anáraš- ja nuortalašgielat oahppomateriála buvttadeapmi ja beavttálmahtto oahppomateriála giellagáhtten ja terminologiijabargu.</p>
<p><em type="italic">Vástida: Oahpahus- ja kulturministeriija, Oahpahusráđđehus</em> </p>
<p><em type="italic">Áigetávval ja olggosgollováikkuhusat: Mearreruđa sámegielat oahppomateriála buvttadeapmái oaivvilduvvon mearreruđa ulbmildássin ásahuvvo guhkit áigegaskkain unnimusat 800 000 euro.</em> </p>
<p><em type="bold">Doaibmabidju 6</em> </p>
<p>Stáhtaráđi mearrádus sámegielat ja sámegiela oahpahus vuođđooahpahusas, logahagas ja ámmátlaš skuvlejumis juolluduvvon stáhtadoarjaga vuođuštusain (191/2009) rievdaduvvo nu, ahte sámiid ruovttuguovllus sámegiela ja sámegielat oahpahusa joavkku sáhttet čohkket guokte oahppi dalle go gielddas ii leat muđui vejolašvuohta čohkket oahpahusjoavkku.</p>
<p xml:lang="fin"><em type="italic">Vástida: Oahpahus- ja kulturministeriija, Lappi AVI</em> </p>
<p><em type="italic">Áigetávval: Rievdadus boahtá fápmui lohkanjagi 2015-2016 rájes.</em> </p>
<p><em type="italic">Olggosgollováikkuhusat: Ollašuhtto dalá mearreruđaid olis.</em> </p>
<p><em type="bold">Doaibmabidju 7</em> </p>
<p>Sámegiella nubbin giellan – oahppanvejolašvuođain dahkko plánaid vuođul giellaealáskahttinfávli vuođđooahpahussii. Oahpahusplánaid vuođuštusaid ođasmahttima oktavuođas čielggaduvvo vejolašvuohta láhččit vuođđooahpahussii sámegiella nubbbin giellan- oahppogáibádusa ohppiide, geaid sámegiela dáidu ii leat eatnigiela dásis ja geat dál ožžot iežaset giela oahpahusa vieris giellan.</p>
<p><em type="italic">Vástida: Oahpahushálddahus ja sámediggi</em> </p>
<p><em type="italic">Áigetávval: Čielggaduvvo jahkái 2014</em> </p>
<p><em type="italic">Olggosgollováikkuhus: Dahkko virgebargun.</em> </p>
<p><em type="bold">Doaibmabidju 8</em> </p>
<p>Ásahuvvo guhkit áigegaskka ulbmilin studeantadutkosa geahččalemiid čađaheami sámegillii dađi mielde go sámegielat oahpahus lassána logahagain.</p>
<p>Sámegiella eatnigiella-geahččaleapmái integrerejuvvojit guokte esseageahččaleapmi.</p>
<p>Dahkko vejolažžan čađahit sámegiela vierisgiellan geahččaleami sihke guhkes ja oanehis oahppomeari mielde.</p>
<p><em type="italic">Vástida: Oahpahus- ja kulturministeriija, studeantadutkkuslávdegoddi</em> </p>
<p><em type="italic">Áigetávval: Sámegiella vieris giellan guhkes oahppomeari geahččaleami čađaheapmi ja guovtti essea-geahččaleami integreren sámegiella eatnigiellan –</em> <em type="italic">geahččaleapmái dahkko vejolažžan jagi 2018 rádjái. Mihttomearrin lea ahte studeantadutkosa geahččalemiid čađaheapmi sámegilli lea vejolaš jagis 2020</em> </p>
<p><em type="italic">Olggosgollováikkuhusat: Válmmaštallon virgebargun</em> </p>
<p><em type="bold">Doaibmabidju 9</em> </p>
<p>Ollašuhtto sámegiela ja sámegielat oahpahusaid obbalaš árvvoštallan ovttasbarggus sámedikkiin. Árvvoštallan buktá varas dieđu oahpahusa gárgeheami ja mearrádusaid váste.</p>
<p><em type="italic">Vástida: Oahpahus- ja kulturministeriija, skuvlema árvvoštallanguovddáš.</em> </p>
<p><em type="italic">Áigetávval: Árvvoštallan integrerejuvvo skuvlema árvvoštallanplánii 2016-2019.</em> </p>
<p><em type="italic">Olggosgollováikkuhusat: Ollašuhtton oassin skuvlejumi árvvoštallandoaimma ruhtadeami.</em> </p>
<p><em type="bold">Doaibmabidju 10</em> </p>
<p>Vuođđooahpahusa vuođuštusaid ođasmahttima oktavuođas lasihuvvojit sápmelaččaid ja sin kultuvrii guoskevaš dieđut vuođđooahpahussii.</p>
<p>Sámeoahpahussii lasihuvvo sámiid árbevirolaš diehtu ja sámiid kultuvrra guoskevaš oasit iešguđetge oahppoávdnasiid sisdoaluin. Oahpahusplána vuođuštusaid doibmii bidjan dorjojuvvo oahppomateriálaid bokte.</p>
<p><em type="italic">Vástida: Oahpahushálddahus</em> </p>
<p><em type="italic">Áigetávval: Ollašuhtto 2014 loahpa rádjái.</em> </p>
<p><em type="italic">Olggosgollováikkuhusat: Dahkko virgebargun.</em> </p>
<p><em type="bold">Doaibmabidju 11</em> </p>
<p>Oassin astoáiggedoaimma fástán dahkamis sámegielat astoáiggedoaibma čalmmustahtto oktan Oahpahushálddahusa astoáiggedoaimmaide juolluduvvon ruđaid váldočuoggán.</p>
<p><em type="italic">Vástida: Oahpahushálddahus</em> </p>
<p><em type="italic">Áigetávval: Kriterat dárkkistuvvojit jagi 2014 loahpa rádjái.</em> </p>
<p><em type="italic">Olggosgollováikkuhusat: Ollašuhtto čujuhemiin mearreruđaid, mat leat Oahpahushálddahusa geavahusas.</em> </p>
<p><em type="bold">Doaibmabidju 12</em> </p>
<p>Ordnejuvvo sámegielas lohkan- ja čállinmáhtu váile báhcán sápmelaččaide vejolašvuohta oahppat iežaset giela lohkan- ja čállindáiddu lasihemiin vuolggadási oahpahusa fálaldaga dárbbu mielde olles riikkas friddja čuvgehusbarggu skuvlalágádusain ja Sámi oahpahusguovddážis earenoamážit virtuálaskuvlejumi vehkiin. Dat skuvlejupmi váldo oktan kvalitehta- ja gárgehanveahkkeruđaid čuozáhahkan. Ruđat juolluduvvojit friddja čuvgehusbarggu skuvlalágádusaide.</p>
<p><em type="italic">Vástida: Oahpahus- ja kulturministeriija, friddja čuvgehusdoaimma skuvlalágádusat, Sámi oahpahusguovddáš SOG</em> </p>
<p><em type="italic">Áigetávval ja Olggosgollováikkuhusat: Bissovaš doaibma, vejolaš lassiresursadárbbut čielggaduvvojit jagi 2014 lohppii</em> </p>
<p><em type="bold">Doaibmabidju 13</em> </p>
<p>Nanosmahtto sámegielat árrabajásgeassinbargiid ja oahpahanbargiid vejolašvuođa juksat formálalaš gelbbolašvuohta dan bargui, man sii dikšot. Jagi 2014 áigge kártejuvvojit skuvlendárbbut, skuvlejumiid ollašuhttima vejolašvuođat ja golut. Iešguđetge dárbbuide heivehuvvojit skuvlejumit, mat dahket vejolažžan oažžut formálalaš gelbbolašvuođa studeredettiin barggu olis.</p>
<p>Ovttasbargu sámegielat oahpaheaddjiskuvlejumiin ja mánáidgárdeoahpaheaddjiskuvlejumiin sihke sámegiela ja sámegielat skuvlejumi addi skuvllaid ja mánáidgárddiid gaskkas nanosmahtto buoridandihti hárjehallanvejolašvuođaid ja gárgehandihti oahpahusa.</p>
<p>Oahpahus- ja árrabajásgeassinbargiid skuvlejumis giddejuvvo earenoamáš fuomášupmi giela oahppama nanosmahtti pedagogalaš vugiide ja metodaide.</p>
<p><em type="italic">Vástida: Oahpahus- ja kulturministeriija, Oulu universitehta ja Lapin universitehta</em> </p>
<p><em type="italic">Áigetávval ja olggosgollováikkuhusat: Skuvlenmolssaeavttut ja olggosgolut kártejuvvojit jagi 2014 áigge.</em> </p>
<p><em type="bold">Doaibmabidju 14</em> </p>
<p>Oahpaheddjiide ja árrabajásgeassinbarggu bargiide fállo sámegiela vuođđoválmmašvuođa buvttadeaddji dievasmahttinskuvlejupmi. Ulbmiliin lea bagadit oahpahusja bajásgeassinbargiid váldit buoret vuhtii oahpahusas ja eará doaimmain sámegielat giellabesiin ja mánáidgárddiin boahtán mánáid.</p>
<p>Oahpahus- ja bajásgeassinbargiid máhttu sámegiella eatnigiellan –oahpahusas, guovtte- ja máŋggagielatvuođas ja giellalávguma metodain beaiváduvvo guovlluhálddahusa ordnen dievasmahttinskuvlejumiid bokte, nu ahte dárbbašlaš sámeáššiid áššedovdamuš sihkkarasto.</p>
<p><em type="italic">Vástida: Oahpahus- ja kulturministeriija, Oahpahushálddahus ja Lappi AVI</em> </p>
<p><em type="italic">Áigetávval: Ollašuhtto jagi 2014 rájes.</em> </p>
<p><em type="italic">Olggosgollováikkuhusat: Ollašuhtto čujuhemiin Oahpahushálddahusa ruhtadan oahpahusdoaimma bargiidskuvlejupmái várrejuvvon mearreruhta ođđasit.</em> </p>
<p><em type="bold">Doaibmabidju 15</em> </p>
<p>Čielggaduvvo ovttasbarggus sámiid ruovttuguovllu gielddaiguin ja bargomárkanoassebeliiguin vejolašvuođain hukset motiverenortnega skuvlejuvvon sámegielat oahpahusdoaimma ja árrabajásgeassin bargiide sihkkarastin dihte ahte gelbbolaš bargiiguin lea doarvái hállu bargat iežaset skuvlejumi vástideaddji barggus sámiid ruovttuguovllus.</p>
<p><em type="italic">Vástida: Stáhta ruhtaministeriija</em> </p>
<p><em type="italic">Áigetávval: Čielggadus ollašuhtto jagi 2015 loahpa rádjái.</em> </p>
<p><em type="italic">Olggosgollováikkuhusat: Čielgga dahkko virgebargun.</em> </p>
<p><em type="bold">Doaibmabidju 16</em> </p>
<p>Doarjut nuortalaččaid giella- ja kulturguovddáža ásaheami Čeavetjávrái ovttasbarggus nuortalaškulturruhtarájuin ja nuortalaččaid siidačoahkkimiin. Nuortalaččaid kulturguovddáža oktavuhtii huksejuvvo nuortalašgielat bálvalan- ja giellageavahanbiras.</p>
<p>Guovddážii sáhttit láhččit iešguđetgelágan nuortalašgielat bálvalusaid ja dohko ásahuvvo diehtobálvalus.</p>
<p><em type="italic">Vástida: Eana- ja meahccedoalloministeriija, oahpahus- ja kulturministeriija, nuortalaččaid siiddačoahkkin.</em> </p>
<p><em type="italic">Áigetávval: Válmmaštallan álggahuvvo jagi 2014 áigge.</em> </p>
<p><em type="italic">Olggosgollováikkuhusat: Guovddáža ásahan- ja bajásdoallangolut čielggaduvvojit válmmaštallama áigge.</em> </p>
<p><em type="bold">Doaibmabidju 17</em> </p>
<p>Beaktileabbon dahkat nuortalašgielat čohkkejuvvon materiálaid (jietnabáddemateriála ja čálalaš materiála) analyserema ja dutkamuša dainna ulbmiliin ahte giella normerejuvvošii buorebut. Dainna ulbmiliin materiálas dahkko maid vuđolaš diehtobáŋku, mainna maid buoriduvvo materiála olaheami ja geavaheami njuovžilvuohta.</p>
<p><em type="italic">Vástida: Oahpahus- ja kulturministeriija, Ruovtturiikka gielaid guovddáš, Oulu universitehta/Giellagas-instituhtta, Helsset universitehta, sámediggi ja sámearkiiva.</em> </p>
<p><em type="italic">Áigetávval: Bistevaš gárgehandoaibma, diehtovuođđu dahkko jahkái 2016 loahpa rádjái.</em> </p>
<p><em type="italic">Olggosgollováikkuhusat: Ollašuhtto oassin lágádusaid dábálaš doaibmagoluid. Diehtovuođu huksemis šaddan goluid ferte árvvoštallat sierra.</em> </p>
<p><em type="bold">Doaibmabidju 18</em> </p>
<p>Sámiid ruovttuguovllus doaibmaválddálaš álbmotlaš, guovloguovdosaš ja báikkálaš eiseválddit sihkkarastet, ahte sin ovttaveardásašvuođaplánat sisttisdollet sámegiela oahpahusa ja eará sámegielat bálvalusaid fidnema buorideaddji doaibmabijuid. Eiseválddit galget ovttaveardásašvuođaplána čáledettiin dahkat ovttasbarggu sámedikkiin.</p>
<p>Ruovttuguovllu olggobealde doaibmi eiseválddit, geaid doaibmaguovllus orrot mearkkašahtti ollu sámegielat olbmot sámegielagiid oppalašmearri ektui galget sihkkarastit, ahte bálvalandárbbut sámegielaiguin leat váldon vuhtii ovttaveardásašvuođaplánas.</p>
<p><em type="italic">Vástida: Sisministeriija ovttasbarggus vuoigatvuođaministeriijain, sámiid ruovttuguovllu eiseválddit, ja ruovttuguovllu olggobealde doaibmi eiseválddit dárbbu mielde, sámediggi</em> </p>
<p><em type="italic">Áigetávval: Joatkevaš doaibma.</em> </p>
<p><em type="italic">Olggosgollováikkuhusat: Ollašuhtto oassin virgebargguid</em>. </p>
<p><em type="bold">Doaibmabidju 19</em> </p>
<p>Sámegielat kultuvrra doarjumii ja sámi organisašuvnnaid doibmii oaivvilduvvon mearreruhta stáhta jagi 2014 bušeahtas lea 176 000 euro. Mearreruđa viggat stuoridit gráđaid mielde.</p>
<p><em type="italic">Vástida: Oahpahus- ja kulturministeriija, sámediggi</em> </p>
<p><em type="italic">Áigetávval: Ollašuhtto jagiin 2015–2017.</em> </p>
<p><em type="italic">Olggosgollováikkuhusat: Árvvoštallo oassin ekonomiija ja doaimma plánema.</em> </p>
<p><em type="bold">Doaibmabidju 20</em> </p>
<p>Oaivegávpotguvlui ásahuvvo sámiid deaivvadanbáiki/doaibmaguovddáš, man oktan bargun lea sámi kultuvrra ja sámegielaid ovddideapmi.</p>
<p><em type="italic">Vástida: sámediggi sihke oahpahus- ja kulturministeriija ovttasbarggus sámi servviiguin</em> </p>
<p><em type="italic">Áigetávval: ásaheapmi válmmaštallo jagiid 2014–2016 áigge</em> </p>
<p><em type="italic">Olggosgollováikkuhusat: Olggosgollováikkuhusat čielggaduvvojit válmmaštallama oktavuođas.</em> </p>
<p><em type="bold">Doaibmabidju 21</em> </p>
<p>Sámegielat mánáid- ja nuoraidkultuvrra, mielde váldo maid lihkadankultuvrra, doarjun váldo váldočuoggán juolludettiin stáhtadoarjagiid dáidaga, kultuvrra, lihkadeami ja nuoraidbarggu surggiin.</p>
<p><em type="italic">Vástida: Oahpahus- ja kulturministeriija sihke eará ministeriijat stáhtadoarjagiid juolludettiin.</em> </p>
<p><em type="italic">Áigetávval: Joatkevaš doaibma. Dat stáhtadoarjjakriterat mat leat dál fámus guorahallojit doaibmabijuid ulbmila oasil jagiid 2014 ja 2015 áigge.</em> </p>
<p><em type="italic">Olggosgollováikkuhusat: Ollašuhtto čujuhemiin stáhta bušeahta mearreruđaid earenoamážit kultuvrra, lihkadeami ja nuoraidbarggu surggiin.</em> </p>
<p><em type="bold">Prográmma čuovvun ja árvvoštallan </em></p>
<p>Prográmma ollašuhttima čuovvumis vástida oahpahus- ja kulturministeriija. Čuovvun ollašuhtto ovttasbarggus eará hálddahussurggiiguin ja sámedikkiin. Ministeriija raportere ealáskahttinprográmma doaibmabijuid ollašuhttimis stáhtaráđđái.</p>
</body></document>