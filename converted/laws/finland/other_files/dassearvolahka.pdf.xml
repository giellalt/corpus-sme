<document xml:lang="sme" id="no_id"><header><title/><genre code="laws"/><author><unknown/></author><translator><unknown/></translator><translated_from xml:lang="fin"/><year>2005</year><wordcount>7763</wordcount><conversion_status type="standard"/><availability><free/></availability><origFileName>dassearvolahka.pdf</origFileName><parallel_text xml:lang="fin" location="tasa-arvolaki-2005.pdf"/><metadata><uncomplete/></metadata><version>XSLtemplate $Revision: 105844 $; file-specific xsl  Revision; common.xsl  $Revision$; </version></header><body><p>Dásseárvoláhka oanehaččat</p>
<p>Dásseárvolága dárkkuhussan lea  eastit sohkabeali vuođul dáhpáhuvvan njulges ja eahpenjulges vealaheami  ovddidit nissoniid ja albmáid gaskasaš dásseárvvu ja  buoridit nissoniid sajádaga erenomážit bargoeallimis.</p>
<p>Láhka ii guoskka  kirku ja eará oskkoldatovttastumiid oskkueallimii gullevaš doaimmaid  lága vuođul ii sáhte darvánit bearraša siskkáldas áššiide iige olbmuid priváh-taeallimii.</p>
<p>Lága virggálaš namma lea Láhka nissoniid ja albmáid gaskasaš dásseárvvus.</p>
<p>Manin dásseárvoláhka dárbbašuvvo</p>
<p>Nissoniid ja albmáid vuoigatvuođat ja geatnegasvuođat leat lágaid mielde dábálaččat seammaláganat. Nissoniid ja albmáid sajádat lea goittotge praktihkas sierra eallindiliin earalágan. Erohus vuhtto eandalitge bargoeallimis: nissoniin lea dábálaččat fuonit bálká, sii leat ámmátlaččat heajut sajádagas ja sin vejolašvuođat ovdánit barggus leat fuonibut. Dát erohusat leat bisson oalle seammaláganin, vaikke servodat lea muđui nuppástuvvan maŋimuš logijagiid áigge olu.</p>
<p>Bargomárkanat leat juohkásan albmáid ja nissoniid ámmátsurggiide. Dušše 15 proseantta suopmelaččain bargá surggiin, mainna leat sullii seamma veardde nissonat ja albmát.</p>
<p>Nissoniid barggusjohtin lea Suomas measta seamma dábálaš go albmáid. J. 2003 gulle bargoahkásaš (15-64-jahkásaš) nissoniin sullii 72 proseantta ja albmáin sullii 76 proseantta bargofápmui.</p>
<p>Fuolakeahttá dásseárvolágas, EU-láhkaásaheamis ja riikkaidgaskasaš soahpa-mušain seamma bálká seammá dahje seammaárvosaš barggus ii leat ollašuvvan. Buot bálkáoažžuin nissoniid ja albmáid bálkáerohus lea ain sullii 18 proseantta albmáid buorrin. Bargomárkaniid juohkáseapmi sohkabeali vuođul, bargohárjánupmi dahje skuvlejupmi ii okto čilge bálkáerohusaid - bálkáerohusat bohtet nappo maiddái sohkabealis.</p>
<p>Dásseárvvu ollašuvvan lea oktasaš ovdu</p>
<p>Dásseárvolága dárkkuhussan lea, ahte nissoniid ja albmáid dásseárvu ollašuvašii praktihkas. Dásseárvvu duohtandahkan lea olles servodaga ovddu mielde. Go nissonat ja albmát sáhttet oassálastit ovttaveardásaččat servodaga sierranas bargguide, álbmoga vuoiŋŋalaš resurssat bohtet beaktilabbot atnui buohkaid buorrin ja sierra olbmuid dárbbut buoremusat vuhtii váldojuvvot.</p>
<p>Servodaga vuoiggalašvuohta gáibida, ahte dásseárvu ollašuvvá ja sohkabeali vuo-đul dáhpáhuvvan vealaheapmi estojuvvo buot servodateallima surggiin ja ahte vealahuvvon olbmui dáhkiduvvo beaktilis riektesuodji. Dásseárvolágain figgojuvvo erenomážit dasa, ahte buoriduvvo nissoniid sajádat bargoeallimis.</p>
<p>Dásseárvoláhka lea muddehanviidodaga dáfus oppalaš – sohkabeali vuođul dáhpáhuvvan vealaheapmi lea dan mielde gildojuvvon buot servodaga doaimmain ja buot eallinsurggiin, mat eai namalassii leat guđđojuvvon lága muddehanviidodaga olggobeallái.</p>
<p>Eurohpá uniovnna lahttun Suoma čatnet EU vuođđudansoahpamušat, dásseárvodi-rektiivvat ja ovttastumi riektevuogádat.</p>
<p>Dásseárvoláhka lea ođasmahtton</p>
<p>Dásseárvoláhka bođii Suomas fápmui 1.1.1987 (609/86). Láhkii leat das maŋŋá dahkkon muhtin nuppástusat, dehalepmosat jagiin 1992 (624/92), 1995 (206/95) ja 2005 (232/2005). J. 1992 lágas čielggasmahttojedje eahpenjulges vealaheami ja maiddái áhpehisvuhtii ja vánhenvuhtii vuođđudeaddji vealaheami gildosat. J. 1995 láhkii lasihuvvui dihtomearrenjuolggadus ja maiddái dásseárvoplána guoskevaš geatnegasvuohta. Jagi 2005 dásseárvolága nuppástusa váldoulbmilin ledje EU direktiivvaid ollašuhttin suopmelaš láhkaásaheamis, dásseárvoplánema beavttálmahttin ja dan bohtosiid lasiheapmi ja maiddái seammabálkávuođa ovddideapmi.</p>
<p>Maid láhka gáibida virgeoapmahaččain</p>
<p>Dásseárvvu ovddideapmi lea virgeoapmahačča virgegeatnegasvuohta. Geatnegasvuohta guoská buot virgeoapmahaččaid, nu stáhta go gielddaidge bálvalusas doaibmiid. Dásseárvvu ovddidangeatnegasvuohta guoská buot doaibmasurggiid, seammaláhkai ovdamearkan diehtojohtolaga ja servodatplánema surggiid go sosiála-, dearvvasvuohta- ja oahpahusdoaimma dahje lága gohcima.</p>
<p>Dásseárvvu ovddideapmi, mii lea virgeoapmahačča vásttus, galgá leat ulbmildiđo-laš ja plánavuloš. Hálddahusa galgá ovddidit nu, ahte dásseárvvu vuhtii váldima várás ráhkaduvvojit ja stáđásmahttojit dárbbašlaš meannudanvuogit ja geavadat. Dát gohčoduvvo dásseárvvu ovddideami lávdamin. Lávdama vehkiin figgojuvvo dasa, ahte nissoniid ja albmáid dilit ja intreassat váldojit vuoiggalaččat vuhtii. Dása figgojuvvo maiddái dainna, ahte stáhta ja gielddaid virgeoapmahaččaid doaimma váikkuhusat servodateallima sierra surggiin árvvoštallojit sierra nissoniid ja albmáid dáfus. Ráđđehusa dásseárvoprográmma jagiide 2004-2007 geatnegahttá ministeriijaid ja daid vuollásaš hálddahusa ollašuhttit dásseárvvu ovddideami lávdadeami. Dat nugo gielddat ja gielddaid ovttasdoaibmaorgánat sáhttet ráhkadit ja ollašuhttit maiddái ng. doaibmavuđot dásseárvoplánaid lága gáibidan bargoveahkapolitihkalaš dásseárvoplánaid lassin.</p>
<p>Dásseárvvu ovddideami lávdadeapmi mearkkaša dan, ahte dásseárvvu ovddidan-figgamuš váldojuvvo vuhtii ovdamearkan áššiid válmmaštallamis, ollašuhttimis, čuovvumis ja árvvoštallamis, láhkaválmmaštallamis, bohtosiid juksamis ja bušeahtain. Stáhta ja gielddaid virgeoapmahaččat galggašedje ovddidit ja váldit atnui dásseárvvu ovddideapmái heivvolaš bargoneavvuid, mat leat ovdamearkan sohkabealleváikkuhusaid árvvoštallan, dásseárvvu dili govvideaddji mihttárat dahje gullamat. Virgeoapmahaččat galget maiddái smiehttat, mo dásseárvvu ovddideapmi ja čuovvun ordnejuvvo iešguđege doaibmaorgánas.</p>
<p>Jagi 2005 láhkaođastusas dásseárvvu ovddideapmi olahuvvui bálvalusaid oažžumii ja fálaldahkii. Bálvalusaid fálaldagain dárkkuhuvvojit virgeoapmahačča ja priváhtasuorggi fállan bálvalusat, maid stáhta dahje gieldda virgeoapmahaš fállá almmolaš bálvalussan nugo ovdamearkan sosiála-, skuvlen-, kultur-, bargofápmo-, johtolat- ja asttuáigge bálvalusaid. Njuolggadus guoská nu lágas ásahuvvon go vihkkehallanvuloš bálvalusa fálaldaga. Bálvalusaid fálaldagas galgá váldit bealeheamet vuhtii nu nissoniid go albmáid dárbbuid, árvvusatnimiid ja beroštumiid.</p>
<p>Dihtomearit ja ovttaárvosaš ovddastusa prinsihppa</p>
<p>Dásseárvolága oktan vuođđoulbmilin lea, ahte nissonat ja albmát sáhttet ovttaveardásaččat oassálastit servodaga iešguđet suorggi doaimmaid guoski plánemii ja mearrádusbargamii.</p>
<p>Stáhtahálddahusa komiteain, ráđđádallangottiin, bargojoavkkuin ja eará vásti-deaddji válmmaštallan-, plánen- ja mearrádusbarganorgánain seammago gieldda ja gielddaid gaskasaš ovttasdoaibmaorgánain galget leat nu nissonat go albmát goappátge uhcimustá 40 proseantta. Dát njuolggadus ii guoskka gielddastivrraid.</p>
<p>Gieldda doaibmaorgánat leat gieldalága 17 § mielde gielddastivra, gielddaráđđe-hus ja dan juhkosat, stivrrat ja daid juhkosat ja maiddái doaibmagottit. Dásseárvolága dihtomearrenjuolggadusas ii leat dárkilabbot meroštallon, mii gieldda doaibmaorgánain dárkkuhuvvo, earret dat, ahte gielddastivra lea guđđon dihtomearregáibádusa olggobeallái. Alimus hálddahusriekti lea gávnnahan, ahte dihtomearrenjuolggadusa dárkkuhan gieldda doaibmaorgánat sáhttet muhtin dáhpáhusain leat earáge go gieldalága 17 §:s logahallon doaibmaorgánat, ovdamearkan bargojoavkkut.</p>
<p>Dihtomearrenjuolggadus guoská maiddái gielddaid gaskasaš ovttasdoaibma-orgánaid nugo ovdamearkan gieldaovttastumi ovttastupmestivrraid, ovttastupmečoahkkimiid ja ovttastupmeráđđehusaid ja maiddái gielddaid oktasaš doaibmaorgánaid, ovdamearkan lávdegottiid, stivrraid, doaibmagottiid ja guovloovttasbargoráđđádallangottiid. Máŋgii guhtege gielda vállje njuolgga gielddaid gaskasaš ovttasdoaibmaorgána lahtuid, ovdamearkan gieldaovttastumi ovttastupmestivrra ja gieldalága 77 §:s dárkkuhuvvon oktasaš doaibmaorgána. Gielddaid gaskasaš ráđđádallamiin galgá ovddalgihtii sihkkarastit, ahte doaibmaorgána loahpalaš čoahkkáibidju lea dásseárvolága dihtomearrenjuolggadusa mielde.</p>
<p>Doaibmaorgánaid válljema válmmaštalli virgeoapmahačča bargun lea fuolahit das, ahte dihtomearrenjuolggadus čuvvojuvvo. Dihtomearrenjuolggadus guoská nu lahtuid go várrelahtuid, goappáige čoahkkáibiju sierra. Juo evttohasaid ásaheamis galgá váldit vuhtii, ahte gáibádusa guktuid sohkabeliid ovddastusas sáhttá deavdit. Virgeoapmahaš ja dat oassebealit, geat evttohasaid nammadit, galget vejolašvuođaid mielde evttohit nu nissona go albmá juohke lahttobáikki vuostá. Vuolábeale tabeallas leat ovdanbukton nissoniid ja albmáid minimamearit sierrasturrosaš doaibmaorgánain: sas dahje gielda- dahje stáhtaeanetlogu fitnodatsearvvis lea stivrenráđđi, stivra dahje eará luohttámušolbmuin čohkiidan stivren- dahje hálddahusorgána, doaibmaorgánas galget leat ovttaárvosaččat nu albmát go nissonat. Almmolaš doaimmat leat delegerejuvvon maiddái earáid go virgeoapmahaččaid bargun. Juos gaskkalaš almmolaš hálddahussii gullá almmolaš válddi geavaheapmi, boahtá ovttaárvosašvuođa- njuolggadus heivehanláhkai.</p>
<p>Ovttaárvosašvuođanjuolggadus muddehuvvo maiddái stáhta- ja gieldaeanetlogu fitnodatservviid luohttámušolbmuin čohkiidan stivren- ja hálddahusorgánaidda. Ovttaárvosašvuođanjuolggadus heivehuvvo daid luohttámušolbmuid válljemii, geain virgeoapmahaš mearrida fitnodatčoahkkinovddasteaddjiid bokte, juos ii erenomáš sivain eará čuovo.</p>
<p>Lága ovttaárvosašvuođa- ja dihtomearrenjuolggadusain sáhttá spiehkkasit dušše erenomáš sivain. Erenomáš sivva lea ovdamearkan, ahte daid virggiin dahje bargguin main nammadit stivrenorgánaidda, eai leat nissonat dahje albmát.</p>
<p>Dásseárvvu ovddideapmi oahpahusas</p>
<p>Lága mielde nissoniidda ja albmáide galgá ordnet seamma vejolašvuođaid oahpahussii ja ámmátlaš ovdáneapmái. Geatnegasvuohta guoská buot daid virgeoapmahaččaid, oahppolágádusaid, bargoaddiid ja ámmátservviid, mat lágidit oahpahusa.</p>
<p>Oahpahus, dutkan ja maiddái oahppamateriálat galget doarjut dásseárvvu. Dat mearkkaša, ahte oahpahusa dahje oahppomateriála ii oaččo geavahit ovdagáttuid dahje dihtomállesaš bearaš- ja bargoeallima guoskevaš sohkabeallerollaid ja –juoguid ráhkadeapmái dahje bajásdoallamii. Dáid osiin dásseárvvu ovddidangeatnegasvuohta guoská erenomážit daid virgeoapmahaččaid, geat vástidit oahpahusa guoski vuođđolinjjáin ja oahpahusa ovddideamis, iešalddes maiddái oahpaheaddjiid.</p>
<p>Oahpahusa buot dásiin galgá figgat burgit jurddašan- ja doaibmavugiid, mat láidestit válljet oahpahusa ja ámmáha automáhtalaččat sohkabeali vuođul. Geatnegasvuohta guoská buot skuvlahámiid ja –dásiid, erenomážit goittotge oahpporávvema ja ámmátválljenrávvema. Oahpaheaddjiidskuvlejumis galgá giddet fuopmášumi dasa, mo skuvllaid geavadat ja oahpaheaddjiid iežaset doaimmat váikkuhit oahppiid áddejumiide, mat gusket nieiddaide ja gánddaide heivvolaš ámmáhiid ja skuvlensurggiid.</p>
<p>Dásseárvvu ovddideapmi bargosajis</p>
<p>Juohke bargoaddis lea lága mielde almmolaš geatnegasvuohta ovddidit dásseárvvu ulbmildiđolaččat ja plánavuložit. Dat guoská seammaláhkai nu almmolaš go priváhta bargoaddiid ja maiddái bargoaddiid (geavaheaddjifitnodat), geat láigohit bargofámu nuppis, fuolakeahttá bargiid lohkumearis. Bargiid vásáhus ovttaveardásaš ja vuoiggalaš giehtadallamis lea dehalaš ášši bargobirrasis ja lasiha barggus loaktima.</p>
<p>Bargoaddi galgá doaibmat nu, ahte rabas bargosajiide ja bargguide ohcalit nu nis-sonat go albmát. Bargoaddi galgá doarjut nissoniid ja albmáid sajuštuvvama ovttaárvosaččat iešguđetlágan bargguide ja láhčit sidjiide ovttalágan vejolašvuođaid ovdánit karrieras, ovdamearkan skuvlejumi ja karrieraplánema vehkiin. Barguiváldimis dahje bargiid skuvlejupmái válljemis ii oaččo oidit nuppi sohkabeali ovdamearkan nu, ahte váldoáššis dušše nubbái plánejuvvo karriera hoavdadásis. Bargoeavttuid ja erenomážit bálkáheami meroštallamis galgá ovddidit nissoniid ja albmáid seammaárvosašvuođa. Bargodili galgá ovddidit nu, ahte dat heivejit seamma bures nu nissoniidda go albmáide. Nissoniid ja albmáid bargoeallima ja bearašeallima oktiiheiveheami galgá maiddái geahččalit álkidahttit. Dán oktavuođas galgá giddet erenomáš fuopmášumi bargoord-nedallamiidda. Bargoaddi galgá maiddái doaibmat nu, ahte ovddalgihtii eastaduvvo vealaheapmi sohkabeali vuođul.</p>
<p>Bargoaddi ii sáhte healbadit dásseárvvu ovddidangeatnegasvuođa dainna, ahte doarjala jurddašanvuogi vuođul ovdanboahtán vuostálastimii. Ovdamearkan áššehasaid vuordámušat dahje iežas bargiid vuostálastin eai oaččo eastit nissoniid ja albmáid dásseárvosaš giehtadallama.</p>
<p>Bargosaji dásseárvoplána</p>
<p>Juos bargoaddi bargoveaga mearri, mii lea bálvalusas, lea jeavddalaččat uhcimustá 30 bargi, bargoaddi galgá ráhkadit dásseárvoplána jahkásaččat ovttasbarggus bargoveagain ja maiddái jahkásaččat ollašuhttit das dárkkuhuvvon doaimmaid. Vaikke dásseárvoplána ráhkaduvvo jahkásaččat, dat sáhttá sisttisdoallat oanehis ja guhkes áigge ulbmiliid.</p>
<p>Jahkásaš plána ja ollašuhttin gusket erenomážit bálkáheami ja bargogaskavuođa eará eavttuid. Dásseárvoplána sáhttá laktit bargoveahka- dahje skuvlenplána dahje bargosuodjaleami doaibmaprográmma oassin. Dásseárvoplánai gullet dásseárvodili čielggadeapmi, doaibmabijut ja ovddit jagi plána bohtosiid árvvoštallan. <em type="bold">1. Čielggadus. </em>Čielggadusa várás skáhppojuvvojit dárbbašlaš dieđut bargosaji dásseárvodilis. Dásseárvodili čielggadeapmi sáhttá čuohcat ovdamearkan ohcanmeannudeapmái, nissoniid ja albmáid sajuštuvvamii iešguđetlágan bargguide <em type="italic">, </em>karrieras ovdáneapmái, bargodiliide, bargoveahkaskuvlemii, oassálastimii bargojoavkobarggildeapmái, barggu ja bearraša oktiiheivehanvejolašvuođaide nugo bearašfriijavuođa geavaheapmái ja daid doarju bargoordnedallamiidda <em type="italic">, </em>bargovuigŋii, dásseárvvu guoski jurddašanvugiide, jođiheapmái ja bargosuodjaleapmái. Čielggadusaid ráhkadettiin lea vejolaš geavahit nu statistihkalaš go kvalitehtalaš vugiid. Dehalaš lea čohkket maiddái empiiralaš dieđuid. Dieđuid sáhttá čoaggit maiddái analyseremiin bargosajis muđuige bargon, ovdamearkan bargobuorredillečielggadusaid sierra nissoniid ja albmáid perspektiivvas. </p>
<p>Lága mielde dásseárvodili čielggadeami oassin galgá kártet nissoniid ja albmáid bálkkáid (bálkákárten). Dan várás gevvojit čađa anus leahkki bálkávuogádagat ja daid heivehanvuogit. Bálkákártemis čilgejuvvo nissoniid ja albmáid sajuštuvvan sierra bargguide ja lassin nissoniid ja albmáid bargguid juohkášuvvan. Das maŋŋá čielggaduvvojit nissoniid ja albmáid bálkkát ja nissoniid ja albmáid gaskasaš bálkáerohusat.</p>
<p>Bálkákártema dárkkuhussan lea čielggadit, giehtadallojitgo nissonat ja albmát bálkáheamis dásseárvosaččat ja giehtadallojitgo nissoniid ja albmáid seammá váttes barggut seammaárvosaččat. Dat dárkkuha dan, ahte nissoniid ja albmáid bálkkát veardádallojit gaskaneaset. Kárten galgá guoskat buot olbmuid, geat leat bargoaddi bálvalusas, maiddái oasseáigásaš ja mearreáigásaš bargiid. Nissoniid ja albmáid bálkkáid ja bálkáerohusaid lea dárbbašlaš guorahallat ja veardádallat nu ámmáhiid/bargguid siste go ámmáhiid/bargguid gaskkas. Juos bargit gullet sierra bargoeaktosoahpamušaid ollái, bálkkáid lea sivva veardádallat maiddái badjel bargoeaktosoahpamušrájáid, go seammabálkáprinsihpa galgá ollašuhttit bargoaddiguovdasaččat. Buot bargiid galgá nappo laktit seammá bálkákártemii.</p>
<p>Bálkkáid kártemis galgá čielggadit, mo nissoniid ja albmáid barggut laktašuvvet gáibádusdásiide, mat leat bargoaddi geavahan árvvoštallanvuogádagas, dahje luohkáide, mat leamašan anus fitnodaga eará bálkáluohkáin. Go dásseárvoláhkaásaheapmi gáibida, ahte seamma ja seammaárvosaš bargguin máksojuvvo seamma bálká, lea sivva árvvoštallat dan, leatgo duođalaččat seamma váttes barggut biddjon bálkáheamis seamma dássái. Ovttaárvosaš bargguid meroštallamis ávžžuhuvvo, ahte geavahuvvo dan várás dárkkuhuvvon bargguid váttisvuođa árvvoštallanvuogádat.</p>
<p>Nissoniid ja albmáid bálkáheami ja bálkáerohusaid galgá sirret buot bálkáosiid buohta sierra, go juohke bálkáoassi, nu bargoguovdasaš bálkáoassi go maiddái iešguđetlágan bálkálasit (nugo persovnnalaš ceavzimii ja dohkálašvuhtii vuođđudeaddji lasit ja boađusbálkkát) galget leat daninassii bealeheamet. Lea dehalaš čielggadit, man bargiidjovkui iešguđetlágan bálkálasit addojit ja mo lasit juohkášuvvet nissoniid ja albmáid gaskkas bargiidjoavkkuid siste.</p>
<p>Juos bálkákártemis fuopmášuvvojit bálkáerohusat nissoniid ja albmáid gaskkas, galgá bálkáosiid mielde čielggadit, mas bálkáerohusat bohtet. Galgá maiddái árvvoštallat, sáhttágo dásseárvoláhkaásaheami perspektiivvas geahččat, ahte bálkáerohusat leat vuođustallon, nuppiid sániiguin leatgo dat dásseárvoláhkaásaheamis dárkkuhuvvon dohkálaš sivat bálkáerohusaide.</p>
<p>Áššehis bálkáerohusaid ovdan buktin gáibida nissoniid ja albmáid bálkkáid veardideami ja bálkáerohusaid sivaid čielggadeami bargiidjoavkkuin ja maiddái ovttaskasolbmuid buohta. Bálkákártema galgá ráhkadit nu, ahte bálkásupmiid ii sáhte laktit ovttaskas bargiide. Nappo ovttaskas olbmo bálká ii oaččo oidnot loahpalaš čielggadusas. Dát ii guoskka stáhta- ja gieldasektorii, gos bargiid bálkkát leat almmolaččat. <em type="bold">2. Doaibmabijut </em>. Čielggadusa vuođul bargoaddi ja bargoveaga ovddasteadd-jit mearridit ovttasráđiid, maidda doaimmaide dásseárvvu ovddideapmin galgá álgit. Sohppojuvvo maiddái ulbmiliin, vugiin ja áigetávvalis ja lassin bearráigeahččanvugiin. Lága mielde galgá ovdanbuktit doaibmabijuid dásseárvvu ovddideapmin, earret eará bálkkáid guoskevaš dásseárvvu juksama dihte. Juos leat fuopmášuvvon áššehis bálkáerohusat, ovdanbuktojit vuogit daid njulgemii ja mo doaibmabijuid ollašuhttima galgá bearráigeahččat. Bearráigeahččamis soahpan lea dárbbašlaš bohtosiid árvvoštallama vuođđun. <em type="bold">3. Árvvoštallan </em>. Árvvoštallan guoská ovddit jagi plána ollašuhttima ja jukso-juvvon bohtosiid. Bohtosiid árvvoštallan addá dehalaš dieđuid earret eará das, mo erenomážit bálkáheami divvu mekanismmat doibmet ja gokko lea ovddidanmunni. Árvvoštallan lea ávkin mávssolaš doaimmaid ain viidásabbot ovddideamis. Árvvoštallan geavahuvvo maiddái čuovvovaš jagi plána vuođđun. </p>
<p>Lea dehalaš, ahte bargosajis čuvvojuvvojit dárkilit bálkánjuovžilvuođa lasiheami ja bálkávuogádagaid ovddideami váikkuhusat bálkkáid guoski dásseárvvu ovdáneapmái ja ahte bargosajis váikkuhuvvo ovdáneapmái nu, ahte nissonválddálaš bargguid váttisvuohta ja dat iešvuođat, mat nissoniin leat nannosut, ožžot bálkávuogádagain áššálaš mearkkašumi. Bálkáheapmi galgá reageret nu nissoniid go albmáid barggus dáhpáhuvvan nuppástusaide nu, ahte barggu mearálaš lassáneapmi ja gáibádusdási badjáneapmi oidnojit maiddái bálkkás.</p>
<p>Bargoaddis lea vástu das, ahte plána vástida dásseárvolága gáibádusaid ja sisttisdoallá maiddái sirrema nissoniid ja albmáid sajuštuvvamis sierra bargguide ja bálkákártema. Bargoaddi ja bargi oassebealli sáhttiba ovttas soahpat báikkálaččat das, ahte dásseárvoplánai gullevaš čielggadeapmi biddjo áiggi dássái jahkásaš guorahallama sajis uhcimustá oktii golmma jagis.</p>
<p>Dásseárvoplána oahppolágádusas</p>
<p>Riikkabeaivvit bijahedje j. 2005 ođasmahtton dásseárvoláhkii geatnegasvuođa dásseárvoplána ráhkadeamis oahppolágádusain. Oahppolágádusain dárkkuhuvvojit earret eará logahagat, fidnooahppolágádusat, universitehtat ja ámmátallaskuvllat ja lassin álbmot-, rávesolbmuid- ja bargoveagaoahpahagat. Plána ráhkaduvvo jahkásaččat ovttasbarggus bargoveaga ja stuđeanttaid ovddasteaddjiiguin. Njuolggadus ii heivehuvvo vuođđoskuvllaide iige oalle oanehis áigge oahpahusa addi oahppolágádusaide. Dásseárvvu ovddideami vuođđoskuvllain ja doppe albmanan dásseárvováttisvuođaid galgá dikšut vuođđooahpahuslágas dárkkuhuvvon fápmudusaid ja oahppaplánaid olis. Dásseárvoplána váimmusáššin láhka máinnaša dásseárvvu ollašuvvama oahppiidválljemis, oahpahusa ordnemis, oahppočađaheami árvvoštallamis ja maiddái seksuálalaš heađušteami ja sohkabeali vuođul dáhpáhuvvan heađušteami eastadeamis ja eret čuoldimis.</p>
<p>Oahppolágádusa dásseárvoplánai gullet čielggadus dásseárvodilis ja váttisvuođain, dárbbašlaš doaibmabijut, mat leat ollašuhttit plánejuvvon, ja maiddái árvvoštallan ovddit plána ollašuhttimis ja bohtosiin. Oahppolágádusa dásseárvoplána ráhkaduvvo jahkásaččat. Oahppolágádusat leat geatnegasat eará bargosajiid láhkai ráhkadit maiddái bargoveahkapolitihkalaš dásseárvoplána, juos dain barget uhcimustá 30 bargi.</p>
<p>Vealaheapmi, mii vuođđuduvvá sohkabeallái, lea gildojuvvon</p>
<p>Njulges ja eahpenjulges vealaheapmi</p>
<p>Dásseárvolágas meroštallojit, mii dárkkuhuvvo njulges ja eahpenjulges vealahemiin sohkabeali vuođul ja gildojit guktot vealaheami hámit. Gielddus guoská lága olles muddehanviidodaga: servodaga buot surggiid ja buot diliid, main vealaheapmi sáhttá gávdnot.</p>
<p><em type="italic">Njulges vealaheapmi </em>lea nissoniid ja albmáid ásaheapmi sierra sajádahkii sohka-beali dihte, nuppiid sániiguin dan vuođul, ahte sii leat nissonat dahje albmát. Vealaheapmi lea maiddái nissoniid ja albmáid bidjan sierra sajádahkii áhpehisvuođas dahje riegádahttimis boahtán siva dihte. Veardádallančuhcosin sáhttá leat maiddái ovdal leamašan dilli, gohan olbmot leat veardádallandohkálaš dilis. </p>
<p><em type="italic">Eahpenjulges vealaheami </em>guoski vealahaneahpádus šaddá, juos olbmot biddjojit sierra sajádahkii dakkár njuolggadusa, vuođustusa dahje geavada vuođul, mii váikkuha sohkabeali ektui neutrálan, muhto man váikkuhusas olbmot sáhttet duođalaččat gártat heittogut sajádahkii sohkabeali vuođul. Vealahaneahpádus šaddá maiddái, juos olmmoš biddjojuvvo sierra sajádahkii vánhenvuođa dahje bearrašis fuolahangeatnegasvuođa vuođul. Dalle maiddái olbmuid, geat leat seamma sohkabeali, giehtadallama sáhttá veardádallat nuppiide. </p>
<p>Eahpenjulges vealaheapmái laktása lágas ng. vuoigadahttinprinsihppa. Dan mielde meannudeami ii galgga doallat vealaheapmin, juos dainna geahččaluvvo dohkálaš ulbmilii ja válljejuvvon vuogit leat gaskaboddosaččat ja dat adnojit áššálažžan ja dárbbašlažžan dán ulbmilii beassama várás .</p>
<p>Vealaheami gildosiid galgá tulkot nu, ahte dat gusket maiddái transolbmuid veala-heami. Máinnašuvvon olbmuid olmmošrivttiid ollašuvvama dáfus lea dehalaš, ahte sii suodjaluvvojit vealaheamis.</p>
<p>Maiddái gohcčun dahje ráva vealahit sohkabeali vuođul lea dásseárvolágas namu-huvvon, gildojuvvon vealaheapmi.</p>
<p>Seksuálalaš heađušteapmi ja heađušteapmi sohkabeali vuođul</p>
<p>Vealaheami gielddus guoská maiddái seksuálalaš heađušteami ja heađušteami sohkabeali vuođul. Heađušteapmi loavkida ovttaskasolbmo vuoigatvuođa persovnnalaš luomusvuhtii ja iešmearrideapmái. <em type="italic">Seksuálalaš heađušteapmi </em>sáhttá albmanit goittotge čuovvovaš vugiin:  láhttemat dahje geahčastagat, mat geažidit seksuálavuhtii  snoallan, guovttemielalaš leaikkat ja maiddái goruha, gárvodeami dahje priváhtaeallima guoski fuopmášahttimat dahje jearaldagat,  pornografiijamateriálat, seksuálavuhtii guoskevaš reivvet dahje riŋgemat,  fysihkalaš guoskkahallan,  sohkabealleoktavuođa dahje eará sohkabealleovttastallama guoskevaš evttohu-sat dahje gáibádusat,  illásteapmi dahje dan geahččaleapmi. </p>
<p>Sohkabeallái guoskevaš fuopmášupmi nuppástuvvá heađušteapmin, juos dat jotkojuvvo, vaikke dan vuollái gártan olmmoš čájeha, ahte doallá dan loavkašahttin dahje unohassan.</p>
<p><em type="italic">Heađušteapmi sohkabeali vuođul </em>lea ii-sávvojuvvon láhtten, mii vuođđuduvvá sohkabeallái, muhto ii leat seksuálalaš. Dat sáhttá albmanit ovdamearkan čuovvovaš vugiin:  nuppi sohkabeali guoski fuotnášeapmi  nuppi sohkabeali hálbbášeapmi.  bargosadje- dahje skuvlagivssideapmi, go dat vuođđuduvvá givssiduvvon olbmo sohkabeallái. </p>
<p>Bargoaddi, oahppolágádusa dahje intreassaorganisašuvnna suostama, mii guoská bargi, oahppi dahje lahttui guoskevaš heađušteami eretváldima, galgá maiddái doallat vealaheapmin.</p>
<p>Mii ii leat heađušteapmi</p>
<p>Áhpehis dahje riegádahttán nissoniidda guoskevaš erenomáš suodjaleapmi dahje vearjogeatnegasvuođa ásaheapmi dušše albmáide ii leat dásseárvolága mielde vealaheapmi. Eará searvi go eakti bargomárkanorganisašuvdna ii leat sivalaš vealaheapmái, go dohkkeha lahttun dušše nissoniid dahje albmáid, juos nu mearriduvvo searvvi njuolg-gadusain. Juos searvi lea eará ámmátlaš ovddugohcinorganisašuvdna, gáibiduvvo lassin, ahte searvi figga dásseárvolága dárkkuhusa ollašuhttimii. Vealaheapmi ii maiddái leat, juos dásseárvoplána vuođul gaskaboddosaš doaimmaiguin geahččaluvvo buoriduvvot sohkabeali sajádat, mii lea heajut dilis.</p>
<p>Vealaheapmi bargoeallimis, oahppolágádusain ja intreassaorganisašuvnnain, lea gildojuvvon</p>
<p>Bargoeallin</p>
<p><em type="italic">Bargoeallima vealahangildosat </em>Almmolaš vealahangildosiid lassin dásseárvoláhka meroštallá sierra, mii lea vealaheapmi bargoeallimis. Vealaheapmi bargoeallimis sáhttá lága mielde albmanit  barguiváldimis  válljedettiin bargiid sierra bargguide dahje skuvlejupmái  bargodiliin, bálkáheamis ja bálvalusgaskavuođa eará eavttuin  sohkabeali guoski heađušteami ja áŧestallama eretváldingeatnegasvuođa suos-tamis  bargodiliid dahje -eavttuid hedjonahttimis das maŋŋá, go bargi lea doarjalan dásseárvolágas dárkkuhuvvon vuoigatvuođaide  eretcealkimiin dahje luopmudahttimiin </p>
<p><em type="italic">Vealaheapmi áhpehisvuođa vuođul </em>Vealaheapmi, mii vuođđuduvvá sohkabeallái, lea sierra sajádahkii ásaheapmi áhpehisvuođas dahje riegádahttimis boahtán siva dihte dahje sierra sajádahkii ásaheapmi vánhenvuođa dahje bearrašis fuolahangeatnegasvuođa vuođul. Bargoaddi ii oaččo barguiváldinoktavuođas dahje skuvlemii válljedettiin hilggodit olbmo áhpehisvuođa, riegádahttima dahje bearašfriijavuođa dihte. Bargi ii oaččo dáid sivain maiddái eretcealkit dahje muđui ráddjet su bálvalusgaskavuođa bisttu dahje dan joatkašuvvama. </p>
<p>Praktihkas dáid njuolggadusain lea mearkkašupmi erenomážit mearreáigásaš bálvalusgaskavuođaid buohta. Bargoaddi ii ovdamearkan sáhte duvdit eret áhpehis bargoohcci, go vállje bargi mearreáigásaš bargogaskavuhtii. Mearreáigásaš bargogaskavuođa ii maiddái sáhte ráddjet nu, ahte dat bistá dušše etniid-, áhčiid- dahje vánhemiidfriijavuođa álgui iige mearreáigásaš bargosoahpamuša oaččo guođđit áhpehisvuođa dahje bearašfriijavuođa dihte ođasmahtekeahttá, go bargu joatkašuvvá.</p>
<p><em type="italic">Vealaheapmi bargoohcciid válljemiin </em>Dásseárvoláhka ii ráddje bargoaddi vuoigatvuođa válljet bargui buoremussan gehččojuvvon olbmo. Láhka geahččala eastit dušše dan, ahte bargi válljejuvvošii vuođuheamet sohkabeali mielde nu, ahte duvdojuvvo eret dohkálut olmmoš. Seammaláhkai láhka geahččala eastit goappánu sohkabeali oidima dalle, go válljejuvvojit bargit, geat leat jo bargosajis barggus, skuvlemii dahje ođđa bargguide. </p>
<p>Go bargoohccin leat nu nissonat go albmát, bargoaddi galgá bargat ánssuid-veardádallama. Ánssuidveardádallamis guovddáš mearkkašupmi lea bargoaddi ovddalgihtii nannen válljenvuođustusain. Dábálaččat giddejuvvo fuopmášupmi bargoohc-ciid skuvlemii, ovddit bargohárjánupmái ja maiddái dakkár iešvuođaide, dieđuide ja dáidduide, mat leat ovdun barggu dikšumis ja maid sáhttá dasto geahččat lasseánsun.</p>
<p>Bargoaddi sáhttá – šattakeahttá sivalažžan vealaheapmái - válljet bargui namalassii albmá dahje nissona, juos dasa lea barggu dahje doaimma iešvuođas boahtán lossa ja dohkálaš sivva. Ovdamearkan teáhterii sáhttá ohcat rolla gáibidan almmáineavttára dahje bargogaskavuohta sáhttá leat nu persovnnalaš, nugo boarrása dikšun ruovttus, ahte dasa háliduvvo namalassii jogo almmái dahje nisson.</p>
<p>Loahpa loahpas gáibiduvvo almmolaš mihtuid mielde dohkálaš sivva, juos dohkálut ohcci ii válljejuvvo. <span type="quote">”Eará, dohkálaš ášši”</span> čujuha persovnnalaš heivvolašvuođa erohussii, mii lea válljejuvvon ja válljekeahttá báhcán olbmo gaskkas. Bargoaddi bargun lea duođaltit, ahte dakkár sivva lea gávdnomis.</p>
<p><em type="italic">Vealaheapmi bálkáheamis ja bargogaskavuođa eará eavttuin </em>Bargoaddi meannudeapmi lea vealaheaddji, juos bargoaddi heiveha bálká- dahje eará bálvalusgaskavuođa eavttuid nu, ahte bargi dahje bargit gártet sohkabeali vuođul heittogut sajádahkii go eará bargi dahje bargit, geat leat bargoaddi bálvalusas seamma dahje seammaárvosaš barggus. </p>
<p>Bálkávealaheami gielddus guoská buot mávssuid, maid bargi njuolgga dahje gask-kalaččat oažžu bargoaddis barggus dahje doaimmas ruhtan dahje luondduovdun. Vealaheami gielddus guoská maiddái bálvalusgaskavuođa eará eavttuid go bálkáheami.</p>
<p>Vuoi šaddá eahpádus vealaheamis bálkáheami oktavuođas, bargi galgá bastit duo-đaldit, ahte bargoaddi heiveha sutnje heittogut bálkáeavttuid go seamma dahje seammaárvosaš barggu bargi olbmui, guhte gullá vuostálas sohkabeallái, dahje ahte heittogut sajádahkii gártan bálkáheamis laktása áhpehisvuhtii, riegádahttimis boahtán sivvii, vánhenvuhtii dahje bearrašis fuolahangeatnegasvuhtii. Vealahaneahpádusa gomiheami dihte, bargoaddi galgá bastit čájehit duohtan, ahte bálkáerohusat bohtet eará, dohkálaš sivas go bargi sohkabealis.</p>
<p>Seamma bargguin dárkkuhuvvojit nuppiid vástideaddji dahje measta vástideaddji barggut. Seammaárvosaš barggut dásseárvolágas dárkkuhuvvon mearkkašumis sáhttet leat maiddái gaskaneaset hui sierralágan barggut. Árvvoštaladettiin leatgo barggut seammaárvosaččat, galgá giddet fuopmášumi bargguid iešvuhtii ja sisdollui ja maiddái daid gáibádusaide, maid barggut bargái ásahit, nugo maiddái bargodillái.</p>
<p>Buot bálkáoasit galget sierra leat bealeheamet. Juos bargit barget seamma dahje seammaárvosaš barggu, bálkáoasit, mat vuođđuduvvet barggu váttisvuhtii, galget leat seamma sturrosaččat. Maiddái iešguđetlágan bálkálasit galget leat bealeheamet ja bálkálasiid bokte vejolaččat boahtán bálkáerohusaide galget leat dohkálaš sivat. </p>
<p>Dásseárvolágas dárkkuhuvvon dohkálaš sivvii galgá álo leat áššálaš, materiálalaš vuođustus. Ovdamearkan bargo- dahje virgeeaktosoahpamuš dahje hálddahusa mearrádus ii daninassii leat dakkár sivva. Dohkálaš sivva bálkáerohusaide sáhttá leat ovdamearkan bargi skuvlejupmi, ámmátdáidu, aktiivvalašvuohta ja dihto dáhpáhusain maiddái ámmátdáiddolaš bargofámu vátnivuođas boahtán gilvvohallandilli. Juos bargoaddi čájeha bálkáerohusaide dohkálaš siva, galgá vel árvvoštallat, čilgego máinnašuvvon sivva bálkáerohusa obban vai dušše oasi das.</p>
<p>Bargit, geaid bálkkát veardádallojit, eai dárbbaš leat bargoaddi bálvalusas ok-tanaga. Bargi bálkká sáhttá veardidit maiddái ovdamearkan ovddit bargi bálkái.</p>
<p><em type="italic">Vealaheapmi barggu ordnemis </em>Bargoaddi šaddá sivalažžan vealaheapmái, juos son jođiha barggu, juohká bargguid dahje muđui ordne bargodili nu, ahte bargi gártá dahje bargit gártet čielgasit heittogut sajádahkii go vuostálas sohkabeali olmmoš dahje olbmot. </p>
<p>Barggu jođiheapmái gullet ovdamearkan bargoáiggi geavaheami ja barggu bearráigeahččan, bargolanjaid ordnedallan, bargobiergasiid juohkin ja maiddái bargi bargguid ja ámmátdáiddu ovddideapmi.</p>
<p>Vealaheapmi lea ovdamearkan bargguid juohkin nu, ahte oktageardáneamos ja ah-kideamos barggut addojit dušše nuppi sohkabeali olbmui. Vealaheapmi lea ovdamearkan maiddái, juos vejolašvuohta bargat badjeláigge barggu addojuvvo dušše albmáide dahje dušše nissoniid bargoáigi rievdaduvvo oasseáigásažžan. Bargguid juohkima mearkkašupmi deattuhuvvá eandalitge dalle, go bargguid iešvuohta mearrida vejolašvuođaid ovdánit ođđa, buorebut bálkáhuvvon bargguide. Etniid-, áhčiid- ja vánhemiidfriijavuođas máhcci bargis lea bargosoahpamušlága vuođul vuoigatvuohta máhccat ovddit dahje dasa buohtastahtti bargui.</p>
<p><em type="italic">Vealaheapmi eretcealkimiin ja luopmudahttimiin </em>Bargoaddi ii oaččo eretcealkit, burgit dahje muđui heaittihit bargi dahje bargiid bálvalusgaskavuođa sohkabeali vuođul. Bargi ii maiddái oaččo luopmudahttit dahje sirdit eará bargui sohkabeali vuođul. Bargoaddi ii oaččo čuozihit ovdalis máinnašuvvon doaibmabijuid nu, ahte meannudemiin rihkkojuvvojit njulges dahje eahpenjulges vealaheami gildosat. Maiddái bálvalusgaskavuođalágas ásahuvvo ee. bargiid, geat leat áhpeheamit ja bearašfriijavuođas, bálvalusgaskavuohtadorvvus. </p>
<p><em type="italic">Bargoaddi vuostedoaimmat leat vealaheapmi </em>Dásseárvoláhka gieldá bargoaddi álgimis makkárge vuostedoaimmaide, juos bargi lea doarjalan dásseárvoláhkii. Vuostedoaimmain dárkkuhuvvo, ahte olmmoš ásahuvvo heittogut sajádahkii ovdamearkan nu, ahte barggut dahje bargoeavttut rievdaduvvojit, bálkkábajideamit eretguđđojuvvojit, bargguid ja bargoáiggiid vuođuhis bearráigeahččan lasihuvvo, bargi noađuhuvvo govttohis lassibargguin dahje bargoáiggiid ja luomuid ordnen váttásmahttojuvvo. Vearrámus dáhpáhusas meannudeapmi albmana bálvalusgaskavuođa nohkamin. </p>
<p>Vuostedoaimmaid gildosa suodji guoská dásseárvoláhkii doarjalan olbmo lassin vihtaniid ja olbmuid, geat leat veahkehan áššis. Bargoaddi vuostedoaimmas sáhttá čuovvut buhtadus dallege, go dat dáhpáhuvvá bálvalusgaskavuođa nohkama maŋŋá. Bargoaddi geatnegasvuohta ovddidit dásseárvvu aktiivvalaččat sisttisdoallá maiddái fuolaheami das, ahte eará bargit eai čuozit vuostedoaimmaid dásseárvoláhkii doarjalan olbmui.</p>
<p><em type="italic">Heađušteapmi bargosajiin </em>Bargoaddi galgá fuolahit das, ahte bargi ii gártta bargoeallimis seksuálalaš dahje eará sohkabeallái vuođđudeaddji heađušteami vuollái. Heađušteami vuollái gártan olbmo áššin lea reageret heađušteapmái ovdasajis ovdamearkan muitalemiin das bargoaddi ovddasteaddjái dahje luohttámušolbmui, bargosuodjalanáittardeaddjái dahje bargo- skihpárii. Heađušteamis lea vásttus ovdasajis heađušteaddji ieš. Vástu heađušteami eretváldimis sirdása bargoaddái dan muttos, go bargoaddi lea ožžon dieđu heađušteamis. </p>
<p>Go seksuálalaš dahje eará heađušteami, mii vuođđuduvvá sohkabeallái, lea sivva eahpidit, bargoaddi galgá álgit dárbbašlaš doaibmabijuide heađušteami eretváldima ovdii. Doaimmat sáhttet sisttisdoallat bargguid dahje bargosajiid ođđasit ordnema, muhto dain ii oaččo heajudit heađuštuvvon olbmo sajádaga. Dušše bargoaddis leat doarvái beaktilis fápmudusat ja vuogit álgit doaimmaide heađušteapmái sivalačča hárrái: heađušteaddjái addojuvvon čuigehus, váruhus ja maŋimuš vuohkin bargogaskavuođa eretcealkin dahje burgin.</p>
<p>Juos heađušteapmi dahje áŧestallan sisttisdoallá fysihkalaš guoskameahttunvuođa iešdáhtolaš loavkideami, áššis sáhttá heivehit maiddái rihkuslága veahkaválde- dahje seksuálarihkkosiid guoskevaš njuolggadusaid.</p>
<p><em type="italic">Bargoaddi čilgehus bargái </em>Juos olmmoš eahpida, ahte lea boahtán vealahuvvot barguiváldimis dahje muđui bargoeallimis, bargoaddi galgá bargi bivdagis farggamusat addit čálalaš čilgehusa meannudeami vuođustusain. </p>
<p>Lea dehalaš, ahte olmmoš, guhte eahpida vealaheami, oažžu čilgehusa bargoaddi čovdosa vuođustusain. Ná son sáhttá árvvoštallat, leago ášši gieđahallama sivva joatkit ja vejolaččat doalvut dan duopmostuolu gieđahallamii. Čilgehusa oažžun geahpeda dušši riektegeavvamiid.</p>
<p>Go jearaldagas lea barguiváldindilli, čilgehusas galget ovdanboahtit válljejuvvon olbmo skuvlejupmi, bargo- ja eará hárjánupmi ja válljemii váikkuhan eará áššit. Válljejuvvon olbmo dearvvasvuođas dahje eará persovnnalaš áššiin ii oaččo addit dieđuid almmá su miehtama haga.</p>
<p>Go lea sivva eahpidit bálkávealaheami, bargái galgá addit dieđuid su bálkáheami vuođustusain ja eará vealtameahttun dieđuid. Maiddái luohttámušolbmos dahje bargiid eará ovddasteaddjis lea iehčanas vuoigatvuohta oažžut bálkká ja bargoeavttuid guoskevaš dieđuid ovttaskas bargis su miehtama vuođul dahje bargiidjoavkkus, dahje nugo suorggi guoskevaš bargoeaktosoahpamušas lea sohppojuvvon, dallego lea sivva eahpidit bálkávealaheami sohkabeali vuođul.</p>
<p><em type="italic">Bargi ovddasteaddji vuoigatvuođas oažžut bálkádieđuid muhtin dáhpáhusain </em>Olbmo, guhte eahpida bálkávealaheami, bivdagis luohttámušolbmos dahje bargi eará ovddasteaddjis lea vuoigatvuohta oažžut bálkká ja bargoeavttuid guoskevaš dieđuid ovttaskas bargi birra dásseárvoáittardeaddjis dalle, go eahpádussii lea vuođustallon sivva. Dásseárvoáittardeaddji galgá doaimmahit dieđuid ovddasteaddjái maŋimustá guovtte mánotbaji siste bivdaga vuostáiváldimis. </p>
<p>Dát njuolggadus heivehuvvo dušše dalle, go ovttaskas bargi ii leat addán miehtama dieđuid luohpadeapmái ja luohttámušolbmos ii leat muđui vuoigatvuohta bálkádieđu oažžumii. Njuolggadusas lea mearkkašupmi priváhta sektora bargiid dáfus, go almmolaš sektoras bargiid bálkádieđut leat almmolaččat. Juos dásseárvoáittardeaddji biehttala addimis gáibiduvvon dieđuid, bargi ovddasteaddji sáhttá buktit ášši dásseárvolávdegotti gieđahallamii.</p>
<p>Oahppolágádusat</p>
<p><em type="italic">Vealaheapmi oahppolágádusain </em>Jagi 2005 ođastusas dásseárvoláhkii lasihuvvojedje ođđa njuolggadusat vealaheamis oahppolágádusain ja intreassaorganisašuvnnain. Láhkanuppástusain jo ovdal gildojuvvon vealaheami hámit fitnašuvve lága čuovvumušaid ja gohcima ollái maiddái oahppolágádusain ja intreassaorganisašuvnnain. Gildojuvvon vealaheapmi lea olbmo ásaheapmi sohkabeali vuođul heittogut sajádahkii earáid ektui earret eará oahppiidválljemis, oahpahusa ordnemis dahje oahppočađahemiid árvvoštallamis. </p>
<p>Njuolggadus guoská maiddái heađušteami. Oahppolágádusa dahje eará ovttastumi vástu heađušteami eretváldimii álgá, go dan vásttolaš ovddasteaddjái lea almmuhuvvon heađušteamis. Oahppolágádus galgá eretváldit heađušteami anus leahkki doaimmaiguin. Oahppolágádusa meannudeapmi gehččojuvvo vealaheapmin, juos dat suostá dán geatnegasvuođa. Buhttenvástu čuohcá oahppolágádussii dahje oahpahusa ordnejeaddji ovttastupmái dange dáhpáhusas, ahte heađušteaddji lea ovttaskas oahpaheaddji dahje oahppi.</p>
<p>Vealahangielddus heivehuvvo nu almmolaš go priváhta oahpahusa lágideaddjái ja maiddái dábálaščuvgehusa addi ja ámmátoahpahusa skuvlejupmái. Olbmui, guhte lea oahpposoahpamušskuvlejumis, heivehuvvojit teorehtalaš oahpahusa áigge oahppolágádusas dáhpáhuvvan vealaheami gildosat ja bargosajis addojuvvon skuvlejumi áigge bargovealaheami gildosiid guoskevaš njuolggadusat. Dás dárkkuhuvvon, buhttenčuovvumuša vuollásaš vealahangielddus ii heivehuvvo vuođđoskuvllaide. Dan sadjái dásseárvolágas dárkkuhuvvon vealaheami oktasašgildosat gusket maiddái daid. Maiddái vuođđoskuvlla oahppis lea vuoigatvuohta dorvvolaš studerenbirrasii. Dan ollašuhttin dáhpáhuvvá earret dásseárvolága, de maiddái vuođđooahpahusa guoskevaš láhkaásaheami vuođul.</p>
<p><em type="italic">Oahppolágádusa čilgehus stuđentii </em>Olbmos, guhte eahpida vealaheami, lea vuoigatvuohta oažžut farggamusat čálalaš čilgehusa oahppolágádusa meannudeamis. Juos jearaldagas lea oahppiidválljen, čilgehusas galget ovdanboahtit válljenkriteerat. Oahppočađahemiid árvvoštallama guoski čilgehusas galget oidnot árvvoštallama vuođustusat. Go eahpiduvvo heađušteapmi, oahppolágádusa bargun lea addit čilgehusa das, maidda doaimmaide galgá álgit heađušteami eretváldimii. Čilgehussii ii oaččo merket dieđuid geange dearvvasvuođas dahje eará persovnnalaš áššiin almmá su miehtama haga. </p>
<p>Intreassaorganisašuvnnat</p>
<p><em type="italic">Vealaheapmi intreassaorganisašuvnnain </em>Gildojuvvon vealaheapmi lea olbmo bidjan earáid heittogut sajádahkii sohkabeali vuođul bargomárkanorganisašuvnna dahje eará ámmátlaš ovddugohcinorganisašuvnna doaimmas, lahttun beassamis, ovdduin dahje mo nu eará láhkai, masa dásseárvolága vealaheami gildosat gusket. Intreassaorganisašuvnna meannudeami galgá ovdamearkan doallat vealaheapmin, juos olmmoš gártá seksuálalaš dahje sohkabeallái vuođđudeaddji heađušteami vuollái intreassaorganisašuvnna doaimmas, lahttun beassamis dahje fállojuvvon ovdduin. </p>
<p>Intreassaorganisašuvnna vástu álgá das, go heađušteapmi lea addon dan dihtui.</p>
<p>Organisašuvdna lea geatnegas eretváldit heađušteami. Organisašuvnna meannudeapmi lea vealaheapmi dušše, juos dan doaibmaválddálaš ovddasteaddjit eai álgge anus leahkki doaimmaide heađušteami eretváldimii. Njuolggadus ii guoskka čielgasit idealaš servviid.</p>
<p>Vealaheaddji almmuheapmi lea gildojuvvon</p>
<p>Bargo- ja skuvlensadjealmmuheamis ii oaččo leat vealaheapmi. Bargo- dahje skuvlensaji ii oaččo almmuhit dušše nissoniidda dahje albmáide ohcanláhkai. Almmuhusa sáhttá čujuhit nuppi sohkabeallái dušše spiehkastagas, juos lossa, dohkálaš sivva gáibida barggu luonddu dihte dasa jogo albmá dahje nissona dahje juos jearaldagas lea gaskaboddosaš dásseárvoplánai vuođđudeaddji ng. positiivvalaš sierradoaibma ovttaveardásaš bargoveahkaráhkadusa juksama várás.</p>
<p>Dásseárvoláhka ii guoskka máidnuma. Vealaheaddji máidnuma gohcá virgeoap-mahažžan golaheaddjiidáššeolmmoš. Máidnuma etihkalaš ráđđi addá cealkámušaid das, leago máidnun etihkalaččat dohkálaš, muhto ii cealkke máidnuma lágahisvuođas.</p>
<p>Buhtadus vealaheamis</p>
<p>Bargis lea vuoigatvuohta gáibidit bargoaddis buhtadusa, juos son lea vealahuvvon bargoeallimis sohkabeali vuođul. Seammalágan vuoigatvuohta lea stuđeanttas, juos son lea vealahuvvon oahpahusas, seammago intreassaorganisašuvnna doaimmas vealaheami vuollái gártan olbmos. Buhtadusa galgá máksit vuhtiiválddekeahttá dan, boahtágo vealaheamis ekonomalaš vahát, dasgo buhtadus lea luonddus dáfus buhtadus vealaheami dagahan loavkideamis. Buhtadusa máksá dat, guhte lea rihkkon vealaheami gildosa, ja dan mearri lea uhcimustá 3000 euro (geassemánnu 2005).</p>
<p>Buhtadusa sturrodaga meroštallamis lea vuođđun dat, ahte čuovvumuš galgá leat beaktil, vuoi vealaheami vásihan olbmot doarjalivčče vuoigatvuođaide, ja váruheaddji, vuoi dat easttašii vealaheami ovddalgihtii. Buhtadusa mearri nannejuvvo ovttaskasdáhpáhusain duopmostuolus loavkideami iešvuođa mielde. Dan meroštaladettiin galgá vuhtiiváldit earret eará meannudeami kroavisvuođa, ovdamearkan leamašgo vealaheapmi systemáhtalaš ja diđolaš. Buhtadusa sturrodat lea gitta maiddái das, man olu vealaheapmi váikkuha vealahuvvon olbmui dahje su eallindillái. Buhtadussii ii leat mearriduvvon eanemusmearri, earret barguiváldinoktavuođas, goas buhtadus sáhttá leat eanemustá 15 000 euro. Duopmostuollu sáhttá vuolidit buhtadusa uhcimusmeari dahje eretváldit dan obban, juos dat lea govttolaš rihkkon olbmo ekonomalaš dili dahje eará sivaid dihte.</p>
<p>Bargoaddi figgamuš eastit doaimma váikkuhusaid sáhttá váikkuhit buhtadusa mearrái. Buhtadus sáhttá báhcit unnánažžan dahje ollásit dubmekeahttá, juos bargoaddi ovdamearkan eretgeassá eretcealkima dahje ordne vealahuvvon bargái ođđa vástideaddji bargosaji.</p>
<p>Oažžun dihte buhtadusa loavkiduvvon olmmoš galgá doalvut ášši vealahangildosa rihkkon olbmo ruoktobáikki gearretrievtti gieđahallamii. Loavkiduvvon olmmoš galgá čájehit, ahte vuostebealli lea rihkkon dásseárvolága vealahangildosiid, mat gusket bargoeallima, oahppolágádusa dahje intreassaorganisašuvnna doaimma. Loavkiduvvon olmmoš ii goittotge dárbbaš čájehit, ahte doaibma livčče lean iešdáhtolaš. Juos bargoaddi dahje oahppolágádusa dahje intreassaorganisašuvnna ovddasteaddji doarjala dasa, ahte meannudeapmái leamašan lága addin lossa ja dohkálaš sivva dahje ahte meannudeapmi čuovvu eará, dohkálaš sivas go sohkabealis, son galgá ovdanbuktit das duođaštusaid.</p>
<p>Buhtadusa galgá gáibidit guovtte jagi siste vealaheami gildosa rihkkumis, spieh-kastahkan barguiváldimis dáhpáhuvvan vealaheapmi, mas mearreáigin lea okta jahki. Buhtadusa oažžun ii eastte loavkiduvvon olbmo gáibideamis buhtadusa maiddái ovdamearkan bargosoahpamušlága dahje vahátbuhtaduslága vuođul.</p>
<p>Dásseárvolága bearráigeahččan</p>
<p>Dásseárvoáittardeaddji ja dásseárvolávdegoddi gozihit dásseárvolága čuovvuma. Bearráigeahččan guoská nu priváhta go almmolaš hálddahus- ja fitnodatdoaimma.</p>
<p>Dásseárvoáittardeaddjis ja -lávdegottis lea vuoigatvuohta oažžut virgeoapmahač-čas bearráigeahččama várás dárbbašuvvon dieđuid. Dieđuid galgá addit nuvttá ja fuolakeahttá das, leatgo dat eará lága mielde suollemassan dárkkuhuvvon. Dásseárvoáittardeaddjis lea lassin vuoigatvuohta oažžut juohkehaččas dásseárvolága čuovvuma bearráigeahččama várás dárbbašlaš dieđuid su mearridan govttolaš mearreáiggis ja maiddái gáibidit juohkehaččas áššebáhpára, mii lea dan hálddus, čájehanláhkai, juos dás ii leat vuoigatvuohta dahje geatnegasvuohta biehttalit duođašteamis dahje ovdanbuktimis áššebáhpára.</p>
<p>Dásseárvoáittardeaddji barggut</p>
<p>Dásseárvoáittardeaddji bargun lea  bearráigeahččat dásseárvolága čuovvuma ja erenomážit vealahangildosa ja vealaheaddji almmuheami gildosa čuovvuma  ovddidit álgagiid, neavvuid ja rávvagiid vehkiin lága dárkkuhusa  addit dieđuid dásseárvolágas ja dan muddeheamis  čuovvut nissoniid ja albmáid dásseárvvu ollašuvvama servodateallima sierra surggiin.</p>
<p>Olmmoš, guhte eahpida leat gártan gildojuvvon vealaheami vuollái, sáhttá bivdit áššis dásseárvoáittardeaddji rávvagiid ja neavvuid. Go fuopmáša, ahte dásseárvolága geatnegasvuođat eai čuvvojuvvo dahje ahte njuolggadusat rihkkojuvvojit, dásseárvoáittardeaddji galgá figgat eastit dan rávvagiid ja neavvuid vehkiin. Dásseárvoáittardeaddji sáhttá doalvut lágavuostásaš doaimma dásseárvolávdegotti gieđahallamii.</p>
<p>Go fuopmáša, ahte bargoaddi suostá rávvagiin ja neavvuin fuolakeahttá geatne-gasvuođa ráhkadit lágas ásahuvvon dásseárvoplána, áittardeaddji sáhttá gáibidit plána ráhkadeami su ásahan govttolaš mearreáiggis. Juos dat ii doalvvo bohtosii, áittardeaddji sáhttá evttohit dásseárvolávdegoddái, ahte dat gáibidivčče bargoaddi ráhkadit dásseárvoplána mearreáiggis. Lávdegoddi sáhttá beavttálmahttit mearrádusa áittasáhkuin.</p>
<p>Dásseárvoáittardeaddjis lea vuoigatvuohta bargat bargosajis dárkkistusa, juos lea sivva eahpidit, ahte bargoaddi rihkku dásseárvolága. Eará virgeoapmahaččat galget addit dárbbu mielde virgeveahki dárkkistusa bargamii. Áittardeaddji sáhttá veahkehit maiddái riektegeavvamis, mii guoská buhtadusa dahje buhtadusa oažžuma. Dalle áššis galgá goittotge leat fuopmášahtti mearkkašupmi dásseárvolága muddeheami dáfus. Dásseárvoáittardeaddji doaimmahaga oktavuohtadieđut</p>
<p>Rávventelefon: (09) 1607 3248</p>
<p>Telefáksa: (09) 1607 4582</p>
<p>Šleađgapoastačujuhus: tasa-arvo@stm.fi</p>
<p>Internet: www.tasa-arvo.fi Poastačujuhus: PL 33, 00023 STÁHTARÁĐĐI</p>
<p>Dásseárvolávdegotti barggut</p>
<p>Dásseárvolávdegoddi bearráigeahččá dásseárvolága čuovvuma. Lávdegoddi lea viđalahttosaš. Dat galgá nuppe dáfus ovddastit sihke dásseárvvu ja bargoeallima áššedovdamuša ja nuppe dáfus čohkiidit albmáin ja nissoniin.</p>
<p>Dásseárvoáittardeaddji dahje bargomárkanoassebeliid guovddášorganisašuvnnat sáhttet doalvut ášši dásseárvolávdegotti gieđahallamii. Lávdegoddi ii sáhte goittotge gieđahallat ášši, mii guoská riikkabeivviid dahje dan doaibmaorgána, dásseválddi pre-sideantta, stáhtaráđi, ministeriija, stáhtaráđi kansliija, riikkabeivviid vuoigatvuođaáššeolbmo, vuoigatvuođakanslera, alimus rievtti dahje alimus hálddahusrievtti doaimma.</p>
<p>Dásseárvolávdegoddi sáhttá gieldit lága vuostásaš doaimma joatkima dahje ođ-đasis ovdanboahtima. Dárbbu mielde lávdegoddi mearrida gildosa beavttálmahttima dihte áittasáhku. Nuppástus dásseárvolávdegotti mearrádussii ohccojuvvo nu, ahte váidojuvvo alimus hálddahusriektái. Duopmostuollu sáhttá bivdit lávdegottis cealkámuša dásseárvolága vealahangildosiid guoskevaš njuolggadusaid heiveheamis lága ulbmiliid dáfus mearkkašahtti áššis.</p>
<p>Dásseárvolávdegoddi gieđahallá ášši čálalaččat. Lávdegoddi galgá buktit dan gie-đahallamii boahtán ášši diehtun dasa, gean dat guoská. Áššeosolaččat vástidit ieža goluin, maid ášši gieđahallan dásseárvolávdegottis dagaha. Dásseárvoáittardeaddji ja -lávdegotti ášše- ja doaimmahusgirjjit addojit nuvttá.</p>
<p>Dásseárvolávdegotti oktavuohtadieđut</p>
<p>Dásseárvolávdegoddi/dásseárvoossodat, Sosiála- ja dearvvasvuohtaministeriija, PL 33, 00023 Stáhtaráđđi</p>
<p>Vealahangildosat eará láhkaásaheamis</p>
<p>Vealaheapmi gildojuvvo dásseárvolága lassin earáge sajis Suoma láhkaásaheamis. Suoma vuođđolágas ásahuvvo, ahte geange ii oaččo vealahit sohkabeali, agi, álgoboahtimuša, giela, oskku, nana jáhku, oaivila, dearvvasvuođa, lámisvuođa dahje eará olmmošlaš siva dihte.</p>
<p>Ovttaveardásašvuođalágas gildojuvvo vealaheapmi agi, etnihkalaš dahje čeardda-laš álgoboahtimuša, riikkavulošvuođa, giela, oskku, nana jáhku, oaivila, dearvvasvuođa, lámisvuođa, seksuála orientašuvnna dahje eará olmmošlaš siva vuođul. Vealahangildosat leat maiddái bálvalusgaskavuođaid guoskevaš lágain. Rihkuslágas ásahuvvo bargovealaheamis ja vealaheamis earret eará ealáhus- ja virgedoaimmas.</p>
<p>Láhka nissoniid ja albmáid gaskasaš dásseárvvus 8.8.1986/609 Riikkabeivviid mearrádusa mielde ásahuvvo: <em type="italic">1 § </em></p>
<p><em type="italic">Lága dárkkuhus </em></p>
<p>Dán lága dárkkuhussan lea eastit vealaheami, mii vuođđuduvvá sohkabeallái, ja ovddidit nissoniid ja albmáid gaskasaš dásseárvvu ja maiddái dán dárkkuhusas buoridit nissoniid sajádaga erenomážit bargoeallimis. <em type="italic">2 § </em></p>
<p><em type="italic">Lága muddehanviidodaga ráddjehusat </em></p>
<p>Dán lága njuolggadusat eai muddehuvvo: 1) evangelalaš-luteralaš kirku, ortodoksalaš kirku eaige eará oskkoldatovttastumiid oskkueallimii gullevaš doaimmaide; iige 2) bearašlahtuid gaskasaš dahje eará priváhtaeallimii gullevaš gaskavuođaide. Riikkabeivviid doaibmamii, mii laktása riikkabeaiveáirasa ovddasteaddjidoaimma dikšumii, eai muddehuvvo 10 ja 11 §:a, 14 a §:a eaige 17 ja 19 §:a njuolggadusat. Maiddái dásseválddi presideantta doaibmamii eai muddehuvvo 10 ja 11 §:a njuolggadusat. (17.2.1995/206) <em type="italic">3 § </em></p>
<p><em type="italic">Bálvalusgaskavuođaid oassebeliid meroštallamat </em>(15.4.2005/232) </p>
<p>Bargiin dárkkuhuvvo dán lágas olmmoš, guhte soahpamušas čatnasa bargat nubbái (bargoaddi) barggu dan jođiheaddjiid ja gohcima vuollásažžan bálkká dahje eará buhtadusa vuostá dahje lea virgegaskavuođas dahje eará bálvalusgaskavuođas man sáhttá ovddibui veardidit, stáhtii, gildii dahje eará almmosservošii (virgeoapmahaš). Mii dán lágas ásahuvvo bargis, heivehuvvo heivvolaš osiin maiddái bargái, man vuoigatvuohtagaskavuođa sáhttá buohtalastit eará bálvalusgaskavuhtii.</p>
<p>Bargoaddiin dárkkuhuvvo dán lágas 1 momeanttas dárkkuhuvvon bargoaddi ja almmossearvvuš. Mii dán lágas ásahuvvo bargoaddis, muddehuvvo seammaláhkai bargofámu nuppi bargoaddis láigoheaddji fitnodahkii (geavaheaddjifitnodat) dan geavahettiin bargoaddái gullevaš mearridanválddi bargosoahpamuš lága (55/2001) mielde.</p>
<p>Bargoaddi guoski njuolggadusat heivehuvvojit heivvolaš osiin maiddái doaib-maaddái, man vuoigatvuohtagaskavuođa sáhttá buohtalastit eará bálvalusgaskavuhtii. <em type="italic">4 § </em></p>
<p><em type="italic">Virgeoapmahačča geatnegasvuohta ovddidit dásseárvvu </em>(15.4.2005/232) </p>
<p>Virgeoapmahaš galgá <em type="italic">buot </em>doaimmainis ovddidit nissoniid ja albmáid gaskasaš dásseárvvu ulbmildiđolaččat ja plánavuložit ja maiddái addit vejolašvuođa ja stáđásmahttit dakkár hálddahus- ja doaibmanvugiid, mainna sihkkarasto nissoniid ja albmáid dásseárvvu ovddideapmi áššiid válmmaštallamis ja mearrádusbargamis. </p>
<p>Erenomážit galgá rievdadit daid diliid, mat estet dásseárvvu ollašuvvama.</p>
<p>Nissoniid ja albmáid gaskasaš dásseárvvu ovddideami galgá váldit vuhtii 1 ja 2 momeanttas dárkkuhuvvon vugiin bálvalusaid oažžumis ja fálaldagas. <em type="italic">4 a § </em></p>
<p><em type="italic">Almmolaš hálddahusa ja almmolaš válddi geavaheaddji doaibmaorgánaid </em><em type="italic">čoahkkáibidju </em>(15.4.2005/232) </p>
<p>Stáhta komiteain, ráđđádallangottiin ja eará seammalágan doaibmaorgánain ja maiddái nu gieldda go gielddaid gaskasaš ovttasdoaibmaorgánain earret gielddastivrraid galget leat nu nissonat go albmát goappátge uhcimustá 40 proseantta, juos ii erenomáš sivain eará čuovo.</p>
<p>Juos almmolaš válddi geavaheaddji doaibmaorgánas dahje virgebáikkis, lágádusas dahje gielda- dahje stáhtaeanetlogu fitnodatsearvvis lea stivrenráđđi, stivra dahje eará luohttámušolbmuin čohkiidan stivren- dahje hálddahusorgána, doaibmaorgánas galget leat ovttaárvosaččat nu nissonat go albmát, juos ii erenomáš sivain eará čuovu.</p>
<p>Virgeoapmahaččat ja buot dat oassebealit, geaid bivdet nammadit evttohasaid dán paragráffas dárkkuhuvvon doaibmaorgánaidda, galget vejolašvuođaid mielde evttohit nu nissona go albmá juohke lahttobáikki vuostá. <em type="italic">5 § </em></p>
<p><em type="italic">Dásseárvvu ollašuhttin skuvlejumis ja oahpahusas </em>(17.2.1995/206) </p>
<p>Virgeoapmahaččat ja oahppolágádusat ja maiddái eará skuvlejumi ja oahpahusa ordnejeaddji ovttastumit galget fuolahit das, ahte nissoniin ja albmáin leat seammát vejolašvuođat skuvlejupmái ja ámmátlaš ovdáneapmái ja maiddái ahte oahpahus, dutkan ja oahppamateriála dorjot dán lága dárkkuhusa ollašuvvama. <em type="italic">6 § </em></p>
<p><em type="italic">Bargoaddi geatnegasvuohta ovddidit dásseárvvu </em>(15.4.2005/232) </p>
<p>Juohke bargoaddi galgá bargoeallimis ovddidit sohkabeliid dásseárvvu ulbmildiđo-laččat ja plánavuložit.</p>
<p>Dásseárvvu ovddideapmin bargoeallimis bargi galgá, váldimiin vuhtii anus leahkki resurssaid ja áššái váikkuheaddji eará áššiid: 1) doaibmat nu, ahte bargguide, mat leat rabasin, ozašedje nu nissonat go albmát; 2) ovddidit nissoniid ja albmáid ovttaárvosaš sajuštuvvama sierralágan bargguide ja maiddái addit sidjiide ovttalágan vejolašvuođaid karrieras ovdáneapmái; 3) ovddidit nissoniid ja albmáid gaskasaš dásseárvvu bargoeavttuin, erenomážit bálkáheamis; 4) ovddidit bargodiliid dakkárin, ahte dat heivejit nu nissoniidda go albmáide; 5) álkidahttit nissoniid ja albmáid oasil bargoeallima ja bearašeallima oktiiheivehe-ami giddemiin fuopmášumi erenomážit bargoordnedallamiidda; ja 6) doaibmat nu, ahte ovddalgihtii eastaduvvo vealaheapmi, mii vuođđuduvvá soh-kabeallái. <em type="italic">6 a § </em></p>
<p><em type="italic">Doaibmabijut dásseárvvu ovddideapmin </em>(15.4.2005/232) </p>
<p>Juos bargoaddi bargoveaga mearri, mii lea bálvalusgaskavuođas, lea fásta uhci-mustá 30 bargi, bargoaddi galgá ollašuhttit dásseárvvu ovddideaddji doaimmaid jahkásaččat ráhkaduvvon, erenomážit bálkáheami ja eará bálvalusgaskavuođa eavttuid guoski dásseárvoplána mielde. Plána sáhttá laktit bargoveahka- ja skuvlenplánai dahje bargosuodjaleami doaibmanprográmmai.</p>
<p>Dásseárvoplána galgá ráhkadit ovttasbarggus bargoveaga ovddasteaddjiiguin, ja dat galgá sisttisdoallat: 1) čilgehusa bargosaji dásseárvodilis ja dan oassin sirrema nissoniid ja albmáid sa-juštuvvamis sierra bargguide ja maiddái kártema nissoniid ja albmáid bargguid juohkášuvvamis, bálkkáin ja bálkáerohusain; 2) álggahuvvot dahje ollašuhttit áigojuvvon dárbbašlaš doaibmabijuid dásseárvvu ovddideami ja bálkáheami guoskevaš dásseárvvu juksama várás; ja 3) árvvoštallama dásseárvoplánai gullan ovddit doaibmabijuid ollašuhttimis ja daid bohtosiin.</p>
<p>Ovdalis 1 momeanttas dárkkuhuvvon jahkásaš guorahallama sajis sáhttá báikkálač-čat soahpat, ahte 2 momeantta 1 čuoggás dárkkuhuvvon doaibmabijuid sáhttá bargat uhcimustá oktii golmma jagis. <em type="italic">6 b § </em></p>
<p><em type="italic">Doaibmabijut dásseárvvu ovddideapmin oahppolágádusain </em>(15.4.2005/232) </p>
<p>Oahppolágádus galgá jahkásaččat ovttasbarggus bargoveaga ja stuđeanttaid ovd-dasteaddjiiguin ráhkadit dásseárvoplána. Plána galgá sisttisdoallat oahppolágádusa dásseárvodili ja dasa gullevaš problemaid kártema ja maiddái ollašuhttit plánejuvvon dárbbašlaš doaibmabijuid dásseárvvu ovddideapmin. Erenomáš fuopmášumi galgá giddet dásseárvvu ollašuvvamii oahppiidválljemis, oahpahusa ordnedettiin ja oahppočađahemiid árvvoštaladettiin ja maiddái doaibmabijuide, maiguin geahččaluvvo heađušteami eastadeapmái ja eretváldimii, mii dáhpáhuvvá seksuálalaš heađušteami ja sohkabeali vuođul.</p>
<p>Dásseárvoplána galgá sisttisdoallat árvvoštallama ovddit dásseárvoplánai gullan doaibmabijuid ollašuhttimis ja daid bohtosiin.</p>
<p>Plána sáhttá laktit oahppaplána dahje eará oahppolágádusas ráhkaduvvon plána oassin. Jahkásaš guorahallama sajis sáhttá oahppolágádusas soahpat, ahte plána ráhkaduvvo uhcimustá oktii golmma jagis.</p>
<p>Dát paragráfa ii muddehuvvo vuođđooahpahuslágas (628/1998) dárkkuhuvvon oahpahusa lágideaddjiide ja skuvllaide. <em type="italic">7 § </em></p>
<p><em type="italic">Vealaheami gielddus </em>(15.4.2005/232) </p>
<p>Eahpenjulges ja njulges vealaheapmi sohkabeali vuođul lea gildojuvvon. Njulges vealahemiin dárkkuhuvvo dán lágas: 1) nissoniid ja albmáid bidjan sierra sajádahkii sohkabeali vuođul; dahje 2) sierra sajádahkii bidjan áhpehisvuođas dahje riegádahttimis boahtán siva dihte. Eahpenjulges vealahemiin dárkkuhuvvo dán lágas: 1) sierra sajádahkii bidjan sohkabeali ektui neutrálan váikkuheaddji njuolggadusa, vuođustusa dahje geavada vuođul, juos meannudeami váikkuhusas olbmot sáhttet duođalaččat gártat heittogut sajádahkii sohkabeali vuođul; dahje 2) sierra sajádahkii bidjan vánhenvuođa dahje bearrašis fuolahangeatnegasvuođa vuođul.</p>
<p>Ovdalis 3 momeantta 1 ja 2 čuoggáin dárkkuhuvvon meannudeami ii goittotge galgga doallat vealaheapmin, juos dainna figgojvvo dohkálaš ulbmilii ja válljejuvvon vuogit gehččojit áššálažžan ja dárbbašlažžan dán ulbmila ektui.</p>
<p>Seksuálalaš heađušteami ja heađušteami sohkabeali vuođul nugo gohččuma dahje rávvaga vealahit sohkabeali vuođul galgá doallat dán lágas dárkkuhuvvon vealaheapmin. <em type="italic">8 § </em></p>
<p><em type="italic">Vealaheapmi bargoeallimis </em>(15.4.2005/232) </p>
<p>Bargoaddi meannudeami galgá doallat dán lágas gildojuvvon vealaheapmin, juos bargoaddi: 1) bargui válddedettiin dahje doibmii dahje skuvlejupmái válljedettiin duvdá eret olbmo, guhte lea dohkálut go válljejuvvot boahtán olmmoš, guhte gullá nuppi sohkabeallái, juos ii bargoaddi meannudeapmi leat boahtán eará, dohkálaš sivas go sohkabealis dahje juos ii meannudeapmái leat barggu dahje doaimma iešvuođas boahtán lossa ja dohkálaš sivva; 2) bargui válddedettiin, doibmii dahje skuvlejupmái válljedettiin dahje bálvalus-gaskavuođa bisttus dahje joatkašuvvamis dahje bálká- dahje eará bálvalusgaskavuođa eavttuin mearridettiin meannuda nu, ahte olmmoš gártá áhpehisvuođa, riegádahttima dahje eará sohkabeallái laktáseaddji siva vuođul heittogut sajádahkii; 3) heiveha bálká- dahje eará bálvalusgaskavuođa eavttuid nu, ahte bargi dahje bar-git gártet sohkabeali vuođul heittogut sajádahkii go okta dahje máŋga eará bargi, geat leat bargoaddi bálvalusas seamma dahje seammaárvosaš barggus; 4) jođiha barggu, juohká bargguid dahje muđui ordne bargodiliid nu, ahte okta dah-je máŋga bargi gártet earáid ektui heittogut sajádahkii sohkabeali vuođul; 5) eretcealká, burgá dahje muđui heaittiha bálvalusgaskavuođa dahje sirdá dahje luopmudahttá ovtta dahje máŋga bargi sohkabeali vuođul.</p>
<p>Bargoaddi ii goittotge leat rihkkon 1 momeantta 2―5 čuoggás dárkkuhuvvon vea-lahangildosa, juos jearaldagas lea 7 §:a 4 momeanttas dárkkuhuvvon dilis ja njuolggadusas dárkkuhuvvon dohkálaš sivas. <em type="italic">8 a § </em></p>
<p><em type="italic">Bargoaddi vuostedoaimmat </em>(15.4.2005/232) </p>
<p>Bargoaddi meannudeami galgá doallat dán lágas gildojuvvon vealaheapmin, juos bargi eretcelkojuvvo dahje biddjojuvvo muđui heittogut sajádahkii dan maŋŋá, go son lea doarjalan dán lágas ásahuvvon vuoigatvuođaide dahje geatnegasvuođaide dahje oassálastán sohkabeallevealaheami guoski ášši čilgemii. <em type="italic">8 b § </em></p>
<p><em type="italic">Vealaheapmi oahppolágádusain </em>(15.4.2005/232) </p>
<p>Oahppolágádusa ja maiddái eará skuvlejumi ja oahpahusa lágideaddji ovttastumiid meannudeami galgá doallat dán lágas gildojuvvon vealaheapmin, juos olmmoš biddjojuvvo oahppiidválljemis, oahpahusa ordnedettiin, oahppočađahemiid árvvoštallamis dahje oahppolágádusa dahje ovttastumi eará fásta doaimmas sohkabeali vuođul earáid heittogut sajádahkii dahje muđui giehtadallo 7 §:s dárkkuhuvvon vugiin. Dát paragráfa ii muddehuvvo vuođđooahpahuslágas dárkkuhuvvon oahpahusa lágideaddjiide ja skuvllaide. <em type="italic">8 c § </em></p>
<p><em type="italic">Vealaheapmi intreassaorganisašuvnnain </em>(15.4.2005/232) </p>
<p>Meannudeami galgá doallat dán lágas gildojuvvon vealaheapmin, juos olmmoš biddjojuvvo earáid heittogut sajádahkii sohkabeali vuođul bargomárkanorganisašuvnna dahje eará ámmátlaš ovddugohcinorganisašuvnna doaimmas, lahttun beassamis dahje dan fállan ovdduid attedettiin dahje son muđui giehtadallo 7 §:s dárkkuhuvvon vugiin. <em type="italic">8 d § </em></p>
<p><em type="italic">Heađušteapmi bargosajiin </em>(15.4.2005/232) </p>
<p>Bargoaddi meannudeami galgá doallat dán lágas gildojuvvon vealaheapmin, juos bargoaddi oaččodettiin dieđu das, ahte bargi lea gártan barggus seksuálalaš dahje sohkabeallái vuođđudeaddji eará heađušteami vuollái, suostá álgimis doaimmaide, mat leat geavaheamis, heađušteami eretváldimii. <em type="italic">9 § </em></p>
<p><em type="italic">Meannudeapmi, man ii galgga doallat vealaheapmin </em>(15.4.2005/232) </p>
<p>Dán lágas dárkkuhuvvon vealaheapmin, mii vuođđuduvvá sohkabeallái, ii galgga doallat: 1) nissoniid erenomáš suodjaleami áhpehisvuođa dahje riegádahttima dihte; 2) vearjogeatnegasvuođa ásaheami dušše albmáide; 3) dušše jogo nissoniid dahje albmáid dohkkeheami eará searvvi go fásta bar-gomárkanorganisašuvnna lahttun, juos dat vuođđuduvvá searvvi njuolggadusain dihto mearrádussii; juos searvi lea eará ámmátlaš ovddugohcinorganisašuvdna, gáibiduvvo lassin, ahte organisašuvdna figgá dán lága dárkkuhusa ollašuhttimii; iige 4) gaskaboddosaš, plánii vuođđudeaddji sierradoaimmaid duođalaš dásseárvvu ovddideapmin, mainna geahččaluvvo dán lága dárkkuhusa ollašuhttimii. <em type="italic">§ 9 a </em></p>
<p><em type="italic">Duođaštannoađđi </em>(15.4.2005/232) </p>
<p>Juos gii nu, guhte geahččá leat gártan dán lágas dárkkuhuvvon vealaheami vuollái, dán lágas dárkkuhuvvon ášši gieđahaladettiin duopmostuolus dahje doaibmaválddálaš virgeoapmahaččas ovdanbuktá duohtaáššiid, maid vuođul sáhttá eahpidit, ahte jearaldalagas lea vealaheapmi sohkabeali vuođul, vástideaddji galgá čájehit, ahte sohkabeliid gaskasaš dásseárvu ii leat loavkiduvvon, muhto ahte meannudeapmi lea boahtán man nu eará, dohkálaš áššis go sohkabealis. Njuolggadus ii muddehuvvo rihkusášši gieđahallamis. <em type="italic">10 § </em></p>
<p><em type="italic">Bargoaddi geatnegasvuohta addit čilgehusa meannudeamis </em>(15.4.2005/232) </p>
<p>Bargoaddi galgá bivdagis farggamusat addit čálalaš čilgehusa meannudeamis dasa, guhte geahččá leat boahtán vealahuvvot 8 § 1 momeantta 1 čuoggás dárkkuhuvvon vugiin. Čilgehusas galget ovdanboahtit bargoaddi čuvvon válljenvuođustusat, válljejuvvon olbmo skuvlejupmi, bargo- ja eará hárjánupmi sihke eará ánssut ja áššit, maid sáhttá geahččat leat váikkuhan čielgasit válljemii.</p>
<p>Bargoaddi galgá seammaláhkai farggamusat addit čálalaš čilgehusa meannudeami vuođustusain bargoohccái dahje bargái, guhte geahččá leat gártan 8 §:a 1 momeantta 2 čuoggás dárkkuhuvvon vealaheami vuollái.</p>
<p>Bargoaddi galgá addit čilgehusa bargái dán bálkáheami vuođustusain ja bargi guoski eará vealtameahttun dieđuid, maid vuođul sáhttá árvvoštallat, leago 8 §:a 1 momeantta 2 dahje 3 čuoggás dárkkuhuvvon bálkávealaheami gielddus čuvvojuvvon.</p>
<p>Bargoeaktosoahpamuša vuođul válljejuvvon luohttámušolbmos ja bargosoahpa-mušlága 13 kapihttala 3 §:s dárkkuhuvvon luohttámušáirasis dahje dan mielde go áššáigullevaš bargosajis lea sohppojuvvon, bargiid eará ovddasteaddjis, lea iehčanas vuoigatvuohta oažžut bálkká ja bargoeavttuid guoski dieđuid ovttaskas bargis su miehtamiin dahje bargiidjoavkkus, dahje nugo suorggi guoskevaš bargoeaktosoahpamušas lea sohppojuvvon, dallego lea sivva eahpidit bálkávealaheami sohkabeali vuođul. Juos dieđut gusket ovttaskas olbmo bálkáheami, áššeosolažžii galgá almmuhit, ahte dieđut leat addojuvvon. Luohttámušolmmoš, luohttámušáirras dahje bargiid eará ovddasteaddji ii oaččo addit earáide bálkká ja bargoeavttuid guoskevaš dieđuid. </p>
<p>Čilgehussii ii oaččo merket dieđuid geange dearvvasvuođas dahje eará persovnna-laš áššiin almmá su miehtama haga. <em type="italic">10 a § </em></p>
<p><em type="italic">Oahppolágádusa geatnegasvuohta addit čilgehusa meannudeamis </em>(15.4.2005/232) </p>
<p>Oahppolágádus ja maiddái skuvlejumi ja oahpahusa ordnejeaddji eará ovttastupmi galgá bivdagis farggamusat addit čálalaš čilgehusa meannudeamis stuđentii, guhte geahččá leat boahtán vealahuvvot 8 b §:s máinnašuvvon vugiin.</p>
<p>Čilgehussii ii oaččo merket dieđuid geange dearvvasvuođas dahje eará persovnna-laš áššiin almmá su miehtama haga. <em type="italic">11 § </em></p>
<p><em type="italic">Buhtadus </em>(15.4.2005/232) </p>
<p>Dat, guhte lea rihkkon 8 dahje 8 a―8 d §:s dárkkuhuvvon vealaheami gildosa, lea geatnegas máksit loavkiduvvon olbmui buhtadusa.</p>
<p>Buhtadussan galgá máksit uhcimustá 3 000 euro. Barguiváldinoktavuođas buhta-dussan galgá máksit eanemustá 15 000 euro. Buhtadusa mearridettiin galgá váldit vuhtii vealaheami iešvuođa ja viidodaga ja maiddái dan bisttu sihke seamma dagus eará lága vuođul mearriduvvon ekonomalaš čuovvumuša, mii lea dubmejuvvon dahje máksit mearriduvvon olbmui guoskan loavkideamis.</p>
<p>Buhtadusa sáhttá vuolidit ovdalis ásahuvvon uhcimusmearis dahje geatnegasvuođa máksit buhtadusa ollásit eretváldit, juos dat vihkkehallo govttolažžan váldimiin vuhtii rihkkon olbmo ekonomalaš sajádaga ja figgamušaid eastit dahje eretváldit meannudeami váikkuhusaid ja eará diliid. Buhtadusa eanemusmeari badjel oažžu mannat, go dat vealaheami lossatvuođa ja eará dili vuhtii váldimiin lea vuođustallon.</p>
<p>Buhtadusa máksin ii eastte loavkiduvvon olbmo gáibideamis lassin buhtadusa ekonomalaš vahágis vahátbuhtaduslága (412/1974) dahje eará lága mielde. <em type="italic">12 § </em></p>
<p><em type="italic">Buhtadusa gáibideapmi </em>(15.4.2005/232) </p>
<p>Buhtadusa galgá gáibidit váidagiin, man galgá bidjat gieđahallamii dan báikegotti duopmostuolus, gos bargoaddis, oahppolágádusas dahje intreassaorganisašuvnnas lea ruoktobáiki.</p>
<p>Váidaga buhtadusa máksimis galgá čuoččáldahttit guovtte jagi siste vealaheami gildosa rihkkumis. Barguiváldinoktavuođain váidaga galgá goittotge čuoččáldahttit jagi siste vealaheami gildosa rihkkumis <em type="italic">. </em></p>
<p>Go váidda buhtadusa máksimis vealaheami vuođul lea biddjon álgui ja máŋgasiin lea vuoigatvuohta gáibidit buhtadusa seamma dagu dahje suostama vuođul, galgá buot buhttengáibádusaid, daid osiin go dat lea vejolaš, gieđahallat seamma riektegeavvamis. <em type="italic">(13 § gomihuvvon) </em>14 § </p>
<p><em type="italic">Vealaheaddji almmuheami gieldin </em></p>
<p>Bargo- dahje skuvlensaji ii oaččo almmuhit dušše jogo nissoniidda dahje albmáide ohcanláhkai, juos ii dasa leat barggu dahje doaimma iešvuođas boahtán lossa ja dohkálaš sivva dahje dat ii vuođđuduva 9 §:a 2 momeantta 4 čuoggás dárkkuhuvvon plána ollašuhttimii. (8.7.1992/624) <em type="italic">14 a § </em></p>
<p><em type="italic">Ráŋggáštusnjuolggadusat </em>(21.4.1995/691) </p>
<p>Ráŋggáštus vealaheamis bargoeallimis ásahuvvo rihkuslága 47 kapihttala 3 §:s. Ráŋggáštus 10 §:a 4 momeanttas ásahuvvon suollemassan doallangeatnegasvuođa rihkkumis dubm ejuvvo rihkuslága 38 kapihttala 2 §:a 2 momeantta mielde, juos dahku ii leat ráŋggáštahtti rihkuslága 40 kapihttala 5 §:a mielde dahje das eará sajis go rihkuslága 38 kapihttala 1 §: s ásahuvvo garrasut ráŋggáštus.</p>
<p>Guhte rihkku 14 §:a gildosa skuvlensaji ohcanláhkai almmuhettiin, galgá dubme-juvvot vealaheaddji almmuheamis sáhkkui. Virggálaš sivaheaddji oažžu čuoččáldahttit ášši vealaheaddji almmuheamis dušše dásseárvoáittardeaddji almmuhusa vuođul. <em type="italic">15 § </em></p>
<p><em type="italic">Cealkámuša bivdin dásseárvolávdegottis </em>(15.4.2005/232) </p>
<p>Duopmostuollu sáhttá bivdit dásseárvolávdegotti cealkámuša 7, 8, 8 a―8 d ja 14 §:a muddeheamis lága ulbmiliid dáfus mearkkašahtti áššis. 16 §</p>
<p><em type="italic">Bearráigeahččan </em></p>
<p>Dásseárvoáittardeaddji ja dásseárvolávdegoddi bearráigehččet dán lága čuovvuma nu priváhta doaimmas go almmolaš hálddahus- ja fitnodatdoaimmas nugo das maŋŋelebbos dán lágas ja maiddái sierra ásahuvvo. <em type="italic">17 § </em></p>
<p><em type="italic">Dieđuid addin dásseárvovirgeoapmahaččaide </em>(15.4.2005/232) </p>
<p>Dásseárvoáittardeaddjis ja dásseárvolávdegottis lea vuoigatvuohta nuvttá oažžut virgeoapmahaččain dán lága čuovvuma bearráigeahččama várás dárbbašlaš dieđuid dan easttekeahttá, mii ášši dahje áššebáhpára almmolašvuođas ásahuvvo dahje mearriduvvo.</p>
<p>Dásseárvoáittardeaddjis lea vuoigatvuohta su ásahan govttolaš mearreáiggis oažžut juohkehaččas dán lága čuovvuma bearráigeahččama várás dárbbašlaš dieđuid ja lassin gáibidit áššebáhpára, mii lea dán hálddus, oaidninláhkai, juos ii dás leat lága mielde vuoigatvuohta dahje geatnegasvuohta biehttalit duođašteamis dahje ovdanbuktimis áššebáhpára.</p>
<p>Bargi, guhte eahpida bálkávealaheami, bivdagis 10 §:a 4 momeanttas dárkkuhuv-von bargi ovddasteaddjis lea vuoigatvuohta oažžut bálkká ja bargoeavttuid guoskevaš dieđuid ovttaskas bargi birra dásseárvoáittardeaddjis dalle, go eahpádussii lea vuođustallon sivva. Dásseárvoáittardeaddji galgá doaimmahit dieđuid ovddasteaddjái farggamusat, goittotge guovtte mánotbaji siste bivdaga vuostáiváldimis. Juos dásseárvoáittardeaddji biehttala addimis gáibiduvvon dieđuid, bargi ovddasteaddji sáhttá doalvut ášši dásseárvolávdegotti gieđahallamii.</p>
<p>Kirku ja searvegotti áššebáhpáriid almmolašvuođas evangelalašluteralalaš kirkus lea ásahuvvon sierra. <em type="italic">18 § </em></p>
<p><em type="italic">Dárkkistusat ja virgeveahkki </em>(15.4.2005/232) </p>
<p>Dásseárvoáittardeaddjis lea vuoigatvuohta bargat dárbbašlaš dárkkistusa bargosajis, oahppolágádusas dahje intreassaorganisašuvnnas, juos lea sivva eahpidit, ahte lea meannuduvvon dán lága vuostásaččat dahje ahte dán lágas ásahuvvon dásseárvogeatnegasvuođat eai muđui leat čuvvojuvvon.</p>
<p>Dásseárvoáittardeaddjis lea vuoigatvuohta oažžut dárkkistusa bargamii eará vir-geoapmahaččain virgeveahki.</p>
<p>Dárkkistusa galgá bargat nu, ahte das eai boađe dušši hehttehusat dahje golut. <em type="italic">19 § </em></p>
<p><em type="italic">Rávvagiid ja neavvuid addin </em>(15.4.2005/232) </p>
<p>Dat, guhte eahpida leat gártan dán lágas dárkkuhuvvon vealaheami vuollái, sáhttá bivdit dásseárvoáittardeaddjis rávvagiid ja neavvuid áššis.</p>
<p>Go fuopmáša, ahte dán lágas ásahuvvon geatnegasvuođat eai čuvvojuvvo dahje ah-te lága njuolggadusat muđui rihkkojuvvojit, dásseárvoáittardeaddji galgá rávvagiin ja neavvuin figgat dasa, ahte lágavuostásaš meannudeapmi ii jotkojuvvo dahje dahkko ođđasit.</p>
<p>Go fuopmáša, ahte bargoaddi dahje oahppolágádus 2 momeanttas dárkkuhuvvon rávvagiin ja neavvuin fuolakeahttá suostá 6 a dahje 6 b §:in ásahuvvon geatnegasvuođa ráhkadit dásseárvoplána, dásseárvoáittardeaddji sáhttá bidjat govttolaš mearreáiggi, man siste geatnegasvuođa galgá deavdit. <em type="italic">20 § </em></p>
<p><em type="italic">Ášši doalvun dásseárvolávdegotti gieđahallamii </em>(15.4.2005/232) </p>
<p>Dásseárvoáittardeaddji dahje bargomárkaniid guovddášorganisašuvdna sáhttá buk-tit 7, 8, 8 a―8 d ja 14 §:a njuolggadusaid vuostásaš meannudeami guoski ášši dásseárvolávdegotti gieđahallamii 21 §:s dárkkuhuvvon meannudeami várás.</p>
<p>Dásseárvoáittardeaddji sáhttá buktit 6 a ja 6 b §:a vuostásaš meannudeami guoski ášši dásseárvolávdegotti gieđahallamii 21 §:a 4 momeanttas dárkkuhuvvon gieđahallama várás.</p>
<p>Lávdegotti gieđahallamii ii goittotge sáhte buktit ášši, mii guoská riikkabeivviid dahje dan doaibmaorgána, dásseválddi presideantta, stáhtaráđi, ministeriija, stáhtaráđi kansliija, riikkabeivviid vuoigatvuođaáššeolbmo, stáhtaráđi vuoigatvuođakanslera, alimus rievtti dahje alimus hálddahusrievtti doaimma.</p>
<p>Ášši gieđahallamis dásseárvolávdegottis ásahuvvo dásseárvoáittardeaddjis ja dásseárvolávdegottis addojuvvon lágas (610/1986) . <em type="italic">21 § </em></p>
<p><em type="italic">Dásseárvolávdegotti doaibmaváldi lágavuostásaš meannudeami dihte </em>(15.4.2005/232) </p>
<p>Dásseárvolávdegoddi sáhttá gieldit dan, guhte lea meannudan 7, 8, 8 a―8 d dahje 14 §:a njuolggadusaid vuostásaččat, joatkimis dahje ođđasit dahkamis meannudeami, dárbbu mielde sáhku áitagiin.</p>
<p>Sáhku áitaga sáhttá bidjat dasa, gean gielddus guoská, dahje dán ovddasteaddjái dahje guktuide.</p>
<p>Gildosa ásahettiin, lea vejolaš seamma háve mearridit, ahte gildosa galgá čuovvut easkka mearrádusas namuhuvvon áiggi rájes, juos lea dárbbašlaš, ahte geatnegahtton olbmui várrejuvvo govttolaš áigi diliid dahje meannudeami rievdadeapmin, mat leat gildosa vuođustussan.</p>
<p>Dásseárvoáittardeaddji evttohusas dásseárvolávdegoddi sáhttá, dárbbu mielde sáhku áitagiin, geatnegahttit bargoaddi dahje oahppolágádusa, guhte lea suostan 6 a dahje 6 b §:s dárkkuhuvvon geatnegasvuođa, mearreáiggis ráhkadit dásseárvoplána.</p>
<p>Áittasáhku mearrida máksinláhkai dásseárvolávdegoddi. <em type="italic">21 a § </em></p>
<p><em type="italic">Dásseárvoáittardeaddji vuoigatvuohta ásahit áittasáhku </em>(15.4.2005/232) </p>
<p>Dásseárvoáittardeaddji sáhttá ásahit 17 §:a 2 momeanttas dárkkuhuvvon die-đuidaddin- ja áššebáhpára ovdanbuktingeatnegasvuođa beavttálmahttima dihte áittasáhku. Áittasáhku mearrida máksinláhkai dásseárvolávdegoddi.</p>
<p>Áittasáhkkui heivehuvvo muđui, mii áittasáhkkolágas (1113/1990) ásahuvvo. <em type="italic">22 § </em></p>
<p><em type="italic">Nuppástusohcan </em>(15.4.2005/232) </p>
<p>Dásseárvolávdegotti mearrádussii ohccojuvvo nuppástus váidimiin hálddahus-riektái. Nuppástusohcamis lea fámus, mii hálddahuslágageavahanlágas (586/1996) ásahuvvo.</p>
<p>Dásseárvolávdegotti 21 §:a vuođul bargan gielddus- ja geatnegasvuođamearrádusa galgá dalán čuovvut, vaikke dat ii leat ožžon lágafámu, juos ii lávdegoddi dahje hálddahusriekti nuppeláhkai mearrit. <em type="italic">23 § </em></p>
<p><em type="italic">Buhtadusa euromeriid dárkkisteapmi </em>(15.4.2005/232) </p>
<p>Ovdalis 11 §:a 2 momeanttas máinnašuvvon euromeriid galgá stáhtaráđi ásahusain dárkkistit golmmajagibajiid mielde nu ahte vástidit ruhtaárvvu nuppástusa. <em type="italic">24 § </em></p>
<p><em type="italic">Ásahusa addinfápmudus </em></p>
<p>Dárkilut njuolggadusat dán lága ollašuhttimis addojit dárbbu mielde ásahusain. <em type="italic">25 § </em></p>
<p><em type="italic">Fápmuiboahtin ja sirddanjuolggadusat </em>(6.5.1988/406) </p>
<p>Dát láhka <em type="italic">boahtá </em>fápmui ođđajagemánu 1 beaivve 1987. </p>
<p>Ovdal dán lága fápmuiboahtima sáhttá álgit lága ollašuhttima gáibidan doaim-maide.</p>
<p>Dán lága njuolggadusat eai muddehuvvo, juos dat leat ruossalágaid ovdal dán lága fápmuiboahtima <em type="italic">bargon </em>bargoeakto-, virgeeakto- dahje doaibmaeaktosoahpamušain. Dán lága 4 §:a 2 momeantta njuolggadus ii geatnegahte rievdadit ovdal lága fápmuiboahtima ásahuvvon stáhta komitea, ráđđádallangotti dahje eará vástideaddji doaibmaorgána čoahkkáibiju. </p>
</body></document>
