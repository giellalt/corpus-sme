<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>2989</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <metadata>
      <uncomplete/>
    </metadata>
    <version>XSLtemplate  1.20 ; file-specific xsl  $Revision: 1.1 $; common.xsl  $Revision: 154948 $; </version>
  </header>
  <body>
    <p><em type="bold">Ovttaveardásašvuođaláhka</em> </p>
    <p>-<em type="bold">bargoneavvopakeahta vealaheami vuostá</em> </p>
    <p><em type="bold">SEIS - Suopma Ovddosguvlui Almmá Vealaheami</em> <em type="bold">Miessemánnu 2004</em> <em type="bold">Dieđihančállosa lea ráhkadan SEIS - Suopma Ovddosguvlui Almmá Vealaheami - prošeakta.</em> <em type="bold">Gč. http://www.join.fi/seis</em> <em type="bold">Dieđihančálus lea dahkkon Uniovnna vealaheami vuostásaš doaibmanprográmma doarjagiin</em> </p>
    <p><em type="bold">Govat: Fabrizio Scarpati</em> </p>
    <p><em type="bold">Sisdoallu</em> </p>
    <p><em type="bold">1. Ovttaveardásašvuođaláhka - gean dat guoská ?</em> <em type="bold">2. Lága duogáš</em> <em type="bold">3. Mii vealaheapmi lea ?</em> <em type="bold">4. Masa láhka heivehuvvo ?</em> <em type="bold">5. Ovttaveardásašvuođa ovddideapmi</em> <em type="bold">6. Lága gohcin</em> <em type="bold">7. Vealahuvvon olbmos vuoigatvuohta oažžut buhtadusa</em> <em type="bold">8. Vealahanáššiid gieđahallan oanehaččat - mo ovdánuvvo ?</em> <em type="bold">9. Lassidieđut</em> </p>
    <p><em type="bold">ČUVVOSAT:</em> <em type="bold">Čuovus 1. Jurdagat ovttaveardásašvuođalágas - golbma ovdamearkka</em> <em type="bold">Čuovus 2. Vealahanlávdegotti lahtut</em> </p>
    <p><em type="bold">1. Ovttaveardásašvuođaláhka - gean dat guoská ?</em> </p>
    <p>Suomas  vealaheapmi  lea  gildojuvvon máŋgga  álbmotlaš  lágas  ja lea čatnasan máŋgga ovttaveardásašvuođa  ovddideaddji  riikkaidgaskasaš  soahpamušaide.  Liikká  logit olbmot vásihit beaivválaččat vealaheami barggus dahje asttuáigge.</p>
    <p>Dillái  ohccojuvvo  nuppástus  ovttaveardásašvuođalágain,  mii  bođii  fápmui guovvamánu  álggus  2004.  Lága  dárkkuhussan  lea  ovddidit  ovttaveardásašvuođa  ja nuppe  dáfus  beavttálmahttit  vealaheami  vuollái  gártan  olbmuid  vejolašvuođaid darvánit ožžojuvvon meannudeapmái.</p>
    <p>Ovttaveardásašvuođalágas  gildojuvvon  vealahanvuođustusat  leat  ahki,  etnihkalaš dahje  álbmotlaš  duogáš,  riikkavulošvuohta,  giella,  oskkoldat,  jáhkku,  oaivil, dearvvasvuođadilli,  lámisvuohta,  seksuálaiešvuohta  ja  eará  olbmui  gullevaš  sivva (omd. várit, áhpehisvuohta, bearašgaskavuođat).  Etnihkalaš  duogáš  čujuha  nu  sisafárrejeaddjiide  go  Suoma  ng. boares etnihkalaš vehádagaide, mat leat románat, sápmelaččat, tatárat, juvddálaččat ja boares  ruoššaservoša  ovddasteaddjit.  Láhka  guoská  nappo  nu  eatnamis  riegádan suopmelaččaid go Supmii maŋŋá fárren, buot ahkásaš mánáid, nissoniid ja albmáid.</p>
    <p>Lágas  meroštallo,  mii  lea  vealaheaddji  láhtten  ja  goas  sierraárvosaš  sajádahkii  bidjan lea  lobálaš.  Lága  dehaleamos  ođastusat  leat  virgeoapmahaččaid  geatnegasvuohta ráhkadit  etnihkalaš  ovttaárvosašvuođa  ovddideaddji  ovttaveardásašvuođaplána, vealahuvvon olbmo vejolašvuohta oažžut buhtadusa ja juhkkojuvvon duođaštannoađđi.</p>
    <p>Dán  dieđihančállosis  leat  čohkkáigesson  ovttaveardásašvuođalága  vuođustusat  ja dehaleamos sisdoallu. Čuovusoasis lágas dadjet oaivila Sámedikki, Lápmásiidfooruma rs ja SETA rs ovddasteaddjit (čuovus 1). Ulbmilin lea,  ahte  juohkehaš  mis diehtá iežas vuoigatvuođaidis ja geatnegasvuođaidis sihke  vejolaš  vugiin,  maiguin  vealaheapmái  sáhttá  darvánit  ja  mo  dan  sáhttá  eastadit.  Ovttaveardásašvuohta ii oaččo leat dušše hárvásiid ovdavuoigatvuohta; dat galgá leat min buohkaid olánmuttos.</p>
    <p><em type="bold">2. Lága duogáš</em> </p>
    <p><em type="italic">Guovddášsánit: vuođđoláhka, rasisma- ja bargovealahandirektiivvat</em> </p>
    <p>Ovttaveardásašvuođalága  ruohttasat  leat  Suoma  álbmotlaš  láhkaásaheamis.  Suoma vuođđolága  mielde  olbmot  leat  seammaárvosaččat  lága  ovddas.  Geange  ii  oaččo bidjat  eará  sajádahkii  sohkabeali,  agi,  riegádanduogáža,  giela,  oskkoldaga,  jáhku, oaivila,  dearvvasvuođa, lámisvuođa dahje eará persovnnalaš siva vuođul,  juos dasa ii leat dohkálaš vuođustus.</p>
    <p>Vuođđolága lassin vealaheapmi gildojuvvo earret eará bargo- ja bálvalusgaskavuođalágain,  lágas  albmáid  ja  nissoniid  gaskasaš  dásseárvvus  ja rihkuslágas. Suopma  lea  čatnasan  maiddái  riikkaidgaskasaš  olmmošvuoigatvuohtasoahpamušaide, nugo siviilavuoigatvuođaid ja politihkalaš vuoigatvuođaid guoski oktasašsoahpamuššii, Eurohpa  olmmošvuoigatvuohtasoahpamuššii  ja  Eurohpa sosiálalaš vuođđogirjái.</p>
    <p>Ovttaveardásašvuođaláhka  čavge  ovttaárvosašvuođa  ovddideaddji  láhkaásaheami  ja fállá  ođđa  vejolašvuođaid  darvánit  vealaheapmái.  Lassin  ovttaveardásašvuođalágain ollašuhttojit  Eurohpa  ráđi  Suoma  geatnegahtti  direktiivvat  etnihkalaš  duogážii vuođđudeaddji vealaheamis (ng. rasismadirektiiva) ja bargovealaheamis (bargovealahandirektiiva).</p>
    <p><em type="bold">3. Mii vealaheapmi lea ?</em> </p>
    <p><em type="italic">Guovddášsánit:  njulges  ja  eahpenjuolggo  vealaheapmi,  heađušteapmi,  gohččun vealahit, positiivvalaš sierrameannudeapmi</em> </p>
    <p>Ovttaveardásašvuođalágas  gildojuvvon  vealahanvuođustusat  leat  ahki,  etnihkalaš  ja álbmotlaš duogáš, riikkavulošvuohta, giella, oskkoldat, jáhkku, oaivil, dearvvasvuođadilli,  lámisvuohta,  seksuálaiešvuohta  ja  olbmui  gullevaš  eará  sivva. Lágas  gildojuvvo  njulges  vealaheapmi  ja  eahpenjulges  vealaheapmi,  heađušteapmi sihke ráva dahje gohččun vealahit gean nu.</p>
    <p>Vealaheapmi  lea  olbmuid  sierraárvosaš  giehtadallan  dainna  vuođustusain,  ahte  sii gullet dihto jovkui, ovdamearkan dovddastit dihto oskku dahje gullet seksuálavehádahkii.  Vealaheapmi  sáhttá  leat  ovttaskas  sátni  dahje  dilli,  dahje  dat sáhttá leat čuovvumuš servodaga ráhkadusain.</p>
    <p>Njulges  vealaheapmi  dárkkuha  dan,  ahte  olbmuin  meannuduvvo  unohabbot  go geainna nu earáin, lea meannuduvvon dahje lea vejolaš meannudit vástideaddji diliin. -Njulges  vealaheapmi  lea  ovdamearkan  dat,  jos  olmmoš  ii  oaččo  bálvalusa restauráŋŋas etnihkalaš duogáža dihte.</p>
    <p>Eahpenjulges  vealaheapmi  lea  dat,  ahte  olmmoš  gártá  erenomážit  unohas sajádahkii earáid  ektui  olgguldasat  bealehis  njuolggadusa,  vuođustusa  dahje  praktihka  dihte almmá, ahte doaibmamii livčče dohkálaš ulbmil. -Eahpenjulges  vealaheapmi  lea  earret  eará  dat,  jos  barguiváldimis  gáibiduvvo dievaslaš  suomagiela  dáidu,  vaikke  dat  ii  barggu  bargama  dáfus  leat vealtameahttun.</p>
    <p>Heađuštemiin dárkkuhuvvo olbmo dahje olmmošjoavkku árvvu ja guoskameahttunvuođa  dáhtul  loavkideapmi  dahje  duođalaš  loavkideapmi  gildojuvvon vealahanvuođustusain  nu,  ahte  láhččojuvvo  áiti,  bahámielat,  badjelgeahčči, vuollánahtti  dahje  falleheaddji  vuoigŋa.  Lágas  gildojvuvo  sihke  dáhtul  dahkkon</p>
    <p>heađušteapmi ja meannudeapmi, man čuovvumušat leat loavkidahttit.</p>
    <p>-Ovdamearkan  loavkidandárkkuhusas  daddjon  rasisttalaš  leaikkat  dahje seksuálavehádahkii  gullevaš  bargoskihpára  namahallan  leat  ovdamearkkat heađušteamis.</p>
    <p>Lágas  gildojuvvo  maiddái ráva dahje gohččun vealahit.  Giige ii oaččo mearridit nuppi olbmo doaibmat vealahanláhkai. -Ovdamearka  vealaheaddji  gohččumis  lea,  go  restauráŋŋaeaiggát  gieldá</p>
    <p>bargiidis  bálvalit  dihto  etnihkalaš  joavkku.  Gohččun  lea  vealaheapmi,  vaikka dat ii leat vel ollašuhtton.</p>
    <p>Buot  sierraárvosaš  meannudeapmi  ii  leat  vealaheapmi.  Ovttaveardásašvuođalága mielde  lobálaš  lea  dakkár  olbmuiguin  positiivvalaš  sierrameannudeapmi,  geat gehččojuvvojit  vaikkeba  riegádanduogáža,  agi  dahje  sosiálalaš  sajádaga  dihte  leat erenomáš  suodjaleami  dárbbus.  Positiivvalaš  sierrameannudeami  ulbmilin  galgá  leat ovttaveardásašvuohta  ja  dat  galgá  vuođđuduvvat  jo  gávnnahuvvon  vealaheamis boahtán hehttehusaid eastadeapmái dahje geahpedeapmái. -Ovdamearkan  dihto  bargodilálašvuođaid  várren  dušše  sisafárrejeaddjiide  lea</p>
    <p>lobálaš  positiivvalaš  sierrameannudeapmin  dalle,  go  dainna  geahččaluvvo njulgejuvvot  sisafárrejeaddjiid  áššehis  ja  duođalaš  vádjitvuohta  guoskevaš ámmátsuorggis.</p>
    <p>Vealaheapmi  ii  leat  maiddái  dat,  go  doibmejuvvo  ovttaveardásašvuođaplána  mielde (ovttaveardásašvuođaplána,  gč.  s.  9)  dahje  go  bargu  gáibida  dihto  iešvuođaid  ja dáidduid. -Ovdamearkan  etnihkalaš  dáiddajoavkku  lahtus  sáhttá  gáibidit  joavkku  lundui gullevaš duogáža</p>
    <p>Maiddái  ahkái  vuođđudeaddji  sierralágan  meannudeapmi  lea  lobálaš  dalle,  go  dan sáhttá  vuođustallat  bargopolitihkalaš,  bargomárkanpolitihkalaš  dahje  ámmátlaš skuvlejupmái  laktáseaddji  sivain.  Ja  dallego  earálágan  meannudeapmi  boahtá sosiáladorvoortnegiid  ealáhat-  ja  bargonávccahisvuođaovdduid  oažžuma  dihte nannejuvvon ahkerájáin. -Ovdamearkan  bargofápmodoaimmahagat  sáhttet  addit  ruđaid  nuoraide  vuoi nuoraid bargguhisvuohta geahppána.</p>
    <p><em type="bold">4. Masa láhka heivehuvvo ?</em> </p>
    <p><em type="italic">Guovddášsánit: ámmáha hárjeheapmi, barguiváldin, bargodilit, skuvlejupmi, lahttovuohta, sosiála- ja dearvvasvuođabálvalusat, ovddut, vearjogeatnegasvuohta, ássan- ja eará bálvalusat</em> </p>
    <p>Ovttaveardásašvuođalágas darvánuvvo  erenomáš dárkilit vealaheapmái, man vuođđun lea  etnihkalaš  duogáš.  Etnihkalaš  vealaheami  gielddus  ollá  viidábut  go  eará vuođustusaide  vuođđudeaddji  vealaheami  gielddus. Čavgadut  vealahangielddus oažžu čilgehusa  ovttaveardásašvuođalága  vuođđun  leahkki  Eurohpa  ráđi  direktiivvaid sisdoalus. Láhka gieldá vealaheami nu almmolaš go priváhta doaimmas.</p>
    <p><em type="bold">Ovttaveardásašvuođalágas gildojuvvo vealaheapmi buot lágas máinnašuvvon </em><em type="italic">vealahanvuođustusain </em><em type="bold">dalle, go gažaldat lea:</em> <em type="bold">1) Iehčanas ámmáha ja ealáhusa hárjeheami eavttuin ja ealáhusdoaimma doarjumis</em> -Ovdamearkan mearrádusat guoskkadin fitnodatolbmuide mieđihuvvon </p>
    <p>stártaruđaid dahje ealáhuslobiid eai oaččo leat vealaheaddjit.</p>
    <p><em type="bold">2) Barguiváldinvuođustusain, bargodiliin ja - eavttuin sihke karrieras ovdáneamis</em> -Bargoaddi ii oaččo ásahit bargái dakkár ámmátdáido- dahje </p>
    <p>skuvlengáibádusaid, mat eai leat barggu dáfus vuođustallon, muhto buorebutge vealaheaddjit. -Barguiváldinmearrádusa barggadettiin bargoaddi ii oaččo ásahit ohcciid sierra -sajádahkii, juos dasa ii leat čielga bargui gullevaš vuođustus. Ovdamearkan kirku -bargis sáhttá gáibidit kirku lahttovuođa, iige válljemis leat dalle lága mielde gažaldat -vealaheamis. -Vealahangielddus guoská maiddái bargogaskavuođa áigge dahkkon mearrádusaid -guoskkadin bargguid juohkima ja karrieras ovdáneami. -Go fas ee. movttiidahtti bálkáortnegiid geavaheapmi lea lobálaš, juos bálká ii -mearrašuvá vuoiggahis vuođustusain.</p>
    <p><em type="bold">3) Dábálaš čuvgehusa addi dahje ámmátlaš skuvlejumis, fárrui lohkko spesiálaskuvlen ja ođđasitskuvlen, sihke ámmátlaš rávvema oažžumis</em> -Ovdamearkan oahppiidválljen, oahppočađahemiid árvvoštallan sihke oahppiid ja -studeanttaid ráŋgun eai oaččo leat vealaheaddjit. </p>
    <p><em type="bold">4) Lahttovuođas ja doaimmas bargiid- dahje bargoaddiidsearvvis dahje eará ámmátsearvvis</em> <em type="bold">Dáid lassin lágas gildojuvvo olbmo ásaheapmi sierra sajádahkii etnihkalaš </em><em type="italic">duogáža vuođul</em><em type="bold"> dalle, go gažaldat lea:</em> </p>
    <p><em type="bold">1) Sosiála- ja dearvvasvuođabálvalusain</em> -Gielda ii oaččo ásahit olbmuid sierra sajádahkii etnihkalaš duogáža vuođul ovdamearkan go ordnejuvvo sosiálabargu, mánáid beaivedikšu, buohccedikšun ja bargodearvvasvuođafuolahus. </p>
    <p><em type="bold">2) Sosiáladorvoovdduin dahje eará sosiálalaš vuođustusain mieđihuvvon doarjagiin, vuoládusain ja ovdduin</em> -Ovdamearkan sosiáladorvoovdduin leat buohcan- ja bargguhisvuođabeaiveruhta,   bargomárkandoarjja, ássandoarjja ja oahppodoarjja. </p>
    <p><em type="bold">3) Vearjogeatnegasvuođa, nissoniid eaktodáhtolaš vearjobálvalusa dahje siviilabálvalusa čađaheamis</em> -Suoma riikkavulošvuođa ožžon olbmot leat vearjogeatnegasvuođas seamma sajádagas go eatnamis riegádan Suoma riikkavuložat. </p>
    <p><em type="bold">4) Bálvalusaid dahje dárbašiid fállamis</em> -Bálvalusain dárkkuhuvvojit ee. nubbái dahkkon monteren, divvun, seailluheapmi, fievrrideapmi, skuvlejupmi ja rávven sihke ovdamearkan ássanbálvalusat. Maiddái ruhtadansuorggi bálvalusaid, nugo loanaid, sihke restauráŋŋabálvalusaid addima ii oaččo ráddjet etnihkalaš duogáža vuođul -Vealaheami gielddus ii goittoge guoskka priváhtaolbmuid gaskavuođaid. Ovdamearkan vealahangielddus guoská ámmátlaččat hárjehuvvon visttiid láigoheami, gaskkusteami ja vuovdima, muhto ii priváhtaolbmuid gaskasaš visttiid vuovdima ja láigoheami. </p>
    <p><em type="bold">5. Ovttaveardásašvuođa ovddideapmi</em> </p>
    <p><em type="italic">Guovddášsánit: ovttaveardásašvuođa ovddidangeatnegasvuohta,</em> </p>
    <p><em type="italic">ovttaveardásašvuođaplána, lápmásiid oassálastinvejolašvuođat</em> </p>
    <p>Ovttaveardásašvuođaláhka  viiddida  virgeoapmahaččaid  geatnegasvuođaid  darvánit vealaheapmái  ja  ovddidit  ovttaárvosaš  meannudeami.  Lága  mielde  virgeoapmahaččat galget  doalvut  ovttaveardásašvuođa  ovddos  diđolaččat  buot  doaimmain.  Áššiid válmmaštallamis  ja  mearrádusdahkamis  galgá  stáđásmahttit  dakkár  doaibmanvugiid, mat  dorjot ovttaveardásašvuođa ja virgeoapmahaččat  galget  rievdadit daid diliid,  mat cagget dan ollašuvvama. Dát almmolaš ovttaveardásašvuođa ovddidangeatnegasvuohta  guoská  stáhta  ja  gielddaid  sihke  evangelalašluteralaš  ja ortodoksalaš kirku searvegottiid virgeoapmahaččaid.</p>
    <p>Konkrehtalaš  ođastussan  láhkii  lea  merkejuvvon,  ahte  virgeoapmahaččat  galget ráhkadit ovttaveardásašvuođaplána, mainna ovddiduvvo etnihkalaš ovttaveardásašvuohta.  Geatnegasvuohta  guoská  buot  virgeoapmahaččaid,  maiddái daid,  geaid  bargguide ii  gula bissovaš áššehasbargu  etnihkalaš vehádagaiguin. Ovdalis máinnašuvvon kirkut eai goittotge lága mielde dárbbaš ráhkadit plána.</p>
    <p>Ovttaveardásašvuođaplánai  galggašedje  gullat  doaimmat,  maid  veagas  etnihkalaš vehádagat  ja  sisafárrejeaddjit  besset  ovttaárvosaččat  geavahit  virgeoapmahaččaid plánen,  jođihan  ja  fállan  bálvalusaid.  Dakkár  doaimmat  leat  ovdamearkan tulkabálvalusat,  sierra  gielain  ráhkaduvvon  dieđihančállosat  ja  eará  informášuvdna, iežasgielat bálvalusat sihke eletrihkalaš gulahallama ovddideapmi ja dieđiheapmi.</p>
    <p>Ovttaveardásašvuođaplána  sáhttá  leat  jogo  sierra  plána  dahje  man  nu  plána  dahje prográmma oassi, nugo dásseárvoplána dahje ruovttuiduhttinprográmma. Bargoministeriija addá dárkilut ávžžuhusaid dan sisdoalus.</p>
    <p>Ovttaveardásašvuođalágas  giddejuvvo  erenomáš  fuopmášupmi  maiddái  lápmásiid oassálastinvejolašvuođaide.  Lága  mielde  bargoaddit  ja  skuvlema  ordnejeaddjit  galget buoridit  lápmásiid  bargguoažžun-  ja  skuvlenvejolašvuođaid.  Praktihkas  dat  oaivvilda daid  lápmásiid  bargguoažžuma  ja  oahpu  váldima  doarjuma,  geat  bastet  čađahit bargguid  dahje  oahpuid  govttolaš  ordnemiid  vehkiin.  Jearaldat  sáhttá  leat ovdamearkan  bargobirrasa  rievdadeamis,  nu  ahte  lea  álkit  johtit,  dahje  persovnnalaš veahkkeneavvuid skáhppomis. Ordnemiid  govttolašvuođa  árvvoštaladettiin váldojit vuhtii golut,  barggaheaddji dahje skuvlema  ordnejeaddji  ekonomalaš  sajádat  sihke  vejolašvuohta  oažžut  doarjaga dárbbašlaš  nuppástusaide.  Ovdamearkan  govttolaš  ordnemiin  lea  njiejahaga  huksen jorrestuoluin  johtti  bargi  várás.  Ovdamearkan  heaissa  huksema  lámisbargi  várás  ii sáhte  doallat  govttolažžan,  iige  bargoaddi  dahje  skuvlema  ordnejeaddji  sáhte  dasa geatnegahttit.</p>
    <p><em type="bold">6. Lága gohcin</em> </p>
    <p><em type="italic">Guovddášsánit: bargosuodjalanvirgeoapmahaččat, vehádatváljaolmmoš,</em> <em type="italic">vealahanlávdegoddi</em> </p>
    <p>Ovttaveardásašvuođalága gohcin bargo- ja virgegaskavuođain gullá bargosuodjalanvirgeoapmahaččaide,  lei  gažaldat  mas  beare  lágas  máinnašuvvon vealahanvuođustusas.  Etnihkalaš  duogážii  vuođđudeaddji  vealaheami  gohcin  bargoja  virgegaskavuođaid  olggobealde  (sosiáladorvoovddut,  bálvalusat  jna.)  lea vehádatváljaolbmo ja vealahanlávdegotti bargu.</p>
    <p>Ovttaveardásašvuođalága  čuovvuma  gohcet  maiddái  almmolaš  duopmostuolut,  gos vealaheami guoski ášši sáhttá bidjat johtui ja gáibidit buhtadusa mearrideami.</p>
    <p>Bargoaddi  galgá  fuolahit  das,  ahte  barggu  jođiheapmi  ja mearrádusdahkan bargosajis doibmet nu, ahte ovttaveardásašvuođaláhkaásaheapmi ii rihkkojuvvo. Bargosuodjalanvirgeoapmahaččat gohcet bargoaddi doaimma.</p>
    <p>Vehádatváljaolmmoš  sáhttá  addit  rávvagiid,  neavvuid  ja  ávžžuhusaid.  Váljaolbmo sáhttá  bivdit  veahkehit  soabadallamis.  Dát  guorahallo  váljaolbmo  doaimmahagas áššehasa ášši dikšuma olis.</p>
    <p>Vealaheami  vásihan  olmmoš  dahje  vuostedoaimmaid  vuollásažžan  gártan  olmmoš sáhttá  doalvut  ášši  vealahanlávdegotti  gieđahallamii.  Maiddái  vehádatváljaolmmoš sáhttá maiddái doalvut ášši vealahanlávdegotti gieđahallamii.</p>
    <p>Lávdegoddi  sáhttá  nannet  soahpama  dahje  gieldit  vealaheaddji  meannudeami joatkašuvvama. Vealahanlávdegoddi sáhttá maiddái dárbbašettiin mearridit vealaheaddjái  áittasáhku.  Lávdegoddi  ii  mávsse  eará  nuppástusohcanvugiid  iige  dan doaibmaváldái  gula  virgeoapmahaččaid  dahkan  mearrádusaid  nuppástuhttin. Vealahanlávdegottis lea ságajođiheaddji, guhtta eará lahtu ja čálli. (gč. čuovus 2)</p>
    <p><em type="bold">7. Vealahuvvon olbmos vuoigatvuohta oažžut buhtadusa</em> </p>
    <p><em type="italic">Guovddášsánit:vuostedoaimmaid gielddus, buhtadus, juhkkon duođaštannoađđi</em> </p>
    <p>Lága  mielde  geange  ii  oaččo  ásahit  unohas sajádahkii  dan  dihte,  ahte  son  lea  váidán vealaheamis  dahje  váldán  oktavuođa  virgeoapmahaččaide  ovttaveardásašvuođa dorvvasteami  dihte.  Dát  vuostedoaimmaid  gielddus  suddje  nappo  earret  vealaheami vuollái  šaddan  olbmo,  muhto  maiddái  eará  olbmuid,  geat  geahččalit  darvánit vealaheapmái  ja  ovddidit  ovttaveardásašvuođa  (ovdamearkan  vihtanat,  áššeolbmot jna.)</p>
    <p>Ráŋggáštusat  vealahanrihkkosis  mearrašuvvet  dás  duohkoge  rihkuslága  mielde.</p>
    <p>Ovttaveardásašvuođaláhka  sisttisdoallá  goittotge  konkrehtalaš  ođastusa:  lága  rihkkon olbmo  lea  vejolaš  dubmet  máksit  buhtadusa  loavkideamis  vealahuvvon  olbmui  dahje vuostedoaimmaid  vuollái  gártan  olbmui.  Buhtadusa  ii  goittotge  sáhte  gáibidit  dalle, juos  vealahanvuođustussan  lea  giella  dahje  olbmui  laktáseaddji  eará  sivva,  nugo servodatlaš  sajádat  dahje  várit.  Nuppiid  sániiguin  ovdamearkan  sápmelaš,  guhte  ii oaččo bálvalusa iežas gielain, ii sáhte gáibidit dás buhtadusa.</p>
    <p>Vealahanlávdegoddi,  vehádatváljaolmmoš  dahje  bargosuodjalanvirgeoapmahaččat  eai sáhte  mearridit  buhtadusa,  muhto  vealaheami  vásihan  olmmoš  galgá  gáibidit  dan váidagiin  ruoktobáikki  duopmostuolus  guovtte  jagi  siste  vealahandáhpáhusas.  Juos vealaheapmi  lea  jotkkolaš,  váidaga  galgá  čuoččáldahttit  guovtte  jagi  siste  dan nohkamis.  Barguiváldindáhpáhusain  váidaga  galgá  goittotge  čuoččáldahttit  jo  jagi siste das, go vealahuvvon bargoohcci lea ožžon dieđu válljenmearrádusas.</p>
    <p>Váidaga ii sáhte vuođustallat  dušše čuoččuhusain, muhto vealaheami vásihan olmmoš galgá ovdanbuktit dakkár konkrehtalaš čilgehusa, man vuođul su sáhttá navdit gártan vealaheami  vuollásažžan.  Juos  doarvái  duođaštus  gávdno,  vealaheamis  eahpiduvvon olmmoš  galgá  bealistis  ovdanbuktit  iežas  duođaštusa  das,  ahte  son  ii  leat  rihkkon vealahangildosa.  Juhkkon  duođaštannoađi sávvet  álkidahttit  ášši  gieđahallama  ja roahkasmahttit ain eanet olbmuid doalvut vealahanášši duopmostuoluid gieđahallamii.</p>
    <p>Buhtadusa  eanemusmearri  lea  15  000  euro.  Dan  sturrodaga  meroštaladettiin  váldojit vuhtii  earret  eará  makkár  vealaheapmi  lei  ja  man  guhká  bisttii,  vealahangildosa rihkkon  olbmo  jurddašeapmi  dagus  birra,  áššeosolaččaid  vejolaš  soahpan  ja  olbmo ekonomalaš  sajádat.  Buhtadusa  sáhttá  guođđit  dubmekeahttá,  dahje  eanemusmeari badjel mannat, juos dat gehččojuvvo govttolažžan.</p>
    <p>Juos  vealaheamis  lea  boahtán  maiddái  ekonomalaš  vahát,  sáhttá  vealaheami  vásihan olmmoš  ohcat  buhtadusa  lassin  buhtadusa  vahátbuhttenlága  mielde.    Dát  ii    eastte buhtadusa  máksima,  go  buhtadus  lea  lagamustá  čuovvumuš  vealahuvvon  olbmo vásihan loavkideamis, ii vejolaš ekonomalaš manahusain dahje vuoiŋŋalaš gillámis.</p>
    <p><em type="bold">8. Vealahanáššiid gieđahallan oanehaččat - mo ovdánuvvo ?</em> </p>
    <p>Jos  du  lea  vealahan  barggus,  oahppolágádusas,  bálvalusaid  dahje  sosiálaovdduid skáhppodettiin  dahje  eará  vástideaddji  lágain  máinnašuvvon  diliin,    iige  ságastallan vealaheaddjiin  rievdat  dili,  ale  báze  okto:  váldde  oktavuođa  lagamuš  hovdii, bargosuodjalanvirgeoapmahaččaide,  vehádatváljaolbmui  dahje  vealahanlávdegoddái ja maŋimuš vejolašvuohtan doalvvo ášši duopmostuollui čoavdima várás.</p>
    <p>Čuovvovaččas leat ovdanbukton vel čoahkkáigeassun ovdamearkkat ovttaveardásašvuođalágas ásahuvvon vealahanáššiid gieđahallanproseassas, váidinvejolašvuođain ja áigetávvalis.</p>
    <p><em type="bold">A) Buot vealahanvuođustusat: ovdamearkan vealaheapmi bargoeallimis</em> </p>
    <p>-Heivehuvvojit bargogaskavuođa áigge sihke das mearridettiin.</p>
    <p>oMo seksuálavehádahkii gullevaš bargi sáhttá váikkuhit dillái,go son jáhkká lohpiduvvon bajideami leat gopmánan bargoaddi ovdagáttuide ?</p>
    <p>1. Ságastallan bargiid ovddasteaddjiin ja vejolaččat lagamus hoavddain dili čoavdima dihte.</p>
    <p>2. Dárbbašettiin oktavuohta bargosuodjalanvirgeoapmahaččaide: rávven, neavvun, ášši detáljjaid čielggadeapmi.</p>
    <p>3. Buhtadusa guoski vealahanváidda gearretriektái <em type="italic">guovtte jagi siste </em>vealahandáhpáhusas. </p>
    <p><em type="bold">B) Buot vealahanvuođustusat: ovdamearkan vealaheapmi bargguohcandilis</em> </p>
    <p>o<em type="italic">Mo lámisohcci galgá doaibmat, go son bázii almmá barggu haga,vaikke lei bargui skuvlejumi bealis ja ámmátlaččat čielgasit dohkáleamos ?</em> </p>
    <p>1. Diehtu (vealaheaddji) válljenmearrádusas.</p>
    <p>2. Oktavuohta bargosuodjalanvirgeoapmahaččaide: rávven, neavvun, ášši detáljjaid čielggadeapmi.</p>
    <p>3. Buhtadusa guoski vealahanváidda gearretriektái <em type="italic"> jagi siste </em>válljenmearrádusa guoski dieđu oažžumis. </p>
    <p><em type="bold">C) Vealaheapmi etnihkalaš duogáža vuođul</em> </p>
    <p>-Heivehuvvo, go gažaldagas leat eará go bargo- ja virgegaskavuođaide gullevaš áššit.</p>
    <p>o<em type="italic">Maid visteohcci sáhttá bargat, go son árvala leat boahtán vealahuvvot gávpoga láigovisteráiddus etnihkalaš duogáža dihte ?</em> </p>
    <p>1. Vealahuvvon  (visteohcci)  ja  vealaheaddji  (vistti  fálli)  gaskasaš  gulahallan  ášši čoavdima várás.</p>
    <p>2. Oktavuohta vehádatváljaolbmui: rávvagat, neavvut, ávžžuhusat, eará doaimmat soahpama áigáioažžuma várás, ovdamearkan ráđđádallamat.</p>
    <p>3. Ášši vealahanlávdegoddái: cealkámuš, soahpama nannen, vealaheami joatkima gieldin, áittasáhkku.</p>
    <p>4. Buhtadusa guoski vealahanváidda gearretriektái <em type="italic">guovtte jagi siste </em>vealahandáhpáhusas. </p>
    <p><em type="bold">9. Lassidieđut</em> </p>
    <p>Ovttaveardásašvuođaláhkii sáhttá oahpásmuvvat interneahtas čujuhusas <em type="italic">http://www.finlex.fi/linkit/sd/20040021</em> </p>
    <p>Ovttaveardásašvuođalágas  lea  ráhkaduvvon  virgeoapmahaččaide  dárkkuhuvvon rávagirji,  mii  sisttisdoallá  lassidieđuid  lágas  ja  dan  heivehansuorggis.  Rávagihppaga sihke dán dieđihančállosa sáhttá diŋgot bargoministeriijas čujuhusas Bargoministeriija/Sisafárren-  ja bargolohpeáššit<em type="italic">,</em> PL 34,  00023  STÁHTARÁĐĐI.  Dat gávdnojit  maiddái  vealaheami  vuostásaš  SEIS  -  dieđihanfidnu  siidduin  čujuhusas <em type="bold">http://www.join.fi/seis</em> </p>
    <p>Bargo- ja virgegaskavuođaid guoski vealahanáššiin johtileamos vuohki oažžut veahki ja dieđuid, lea váldit oktavuođa iežat guovllu bargosuodjalanbiirii. Dat leat dábálaččat gávcci:</p>
    <p>Häme bargosuodjalanbiire, tel. 03-2608 800, tampere.tsp@tsp.stm.vn.fi Nuorta-Suoma bargosuodjalanbiire, tel. 017-201 401, ita-suomi.tsp@tsp.stm.vn.fi Máttanuorta-Suoma bargosuodjalanbiire, tel. 05-6264 100, lappeenranta.tsp@tsp.stm.vn.fi Gaska-Suoma bargosuodjalanbiire, tel. 014-697 211, jyvaskyla.tsp@tsp.stm.vn.fi Davvi-Suoma bargosuodjalanbiire, tel. 08-3159 511, oulu.tsp@tsp.stm.vn.fi Turku ja Pori bargosuodjalanbiire, tel. 02-2715 777, turku.tsp@tsp.stm.vn.fi Uudenmaa bargosuodjalanbiire, tel. 09-774 711, helsinki.tsp@tsp.stm.vn.fi Vaasa bargosuodjalanbiire, tel. 020 1236 200, vaasa.tsp@tsp.stm.vn.fi Lassidieđut  bargosuodjalanbiirriin  gávdnojit  maiddái  interneahtas  čujuhusas <em type="bold">http://www.tyosuojelu.fi</em>. </p>
    <p>Eará,  etnihkalaš  vealaheami  guoski  áššiin  sáhtát  váldit  oktavuođa  vehádatváljaolbmo doaimmahahkii, tel. 09-   48, šleađgapoasta: vahemmistovaltuutetun.toimisto@mol.fi</p>
    <p xml:lang="deu">Vealahanlávdegotti čujuhus: Vealahanlávdegoddi PL 34 00023 STÁHTARÁĐĐI</p>
    <p xml:lang="fin">Vealahanlávdegotti šleađgapoasta: syrjintalautakunta@mol.fi</p>
    <p>Lassidieđut vealahanlávdegottis gávdnojit interneahtas čujuhusas <em type="bold">www.mol.fi/syrjintalautakunta/</em> </p>
    <p>Čuovus 1</p>
    <p><em type="bold">Jurdagat ovttaveardásašvuođalágas - golbma ovdamearkka</em> </p>
    <p>Ovttaveardásašvuođaláhka  lea  ráhkaduvvon  lagamustá  praktihka  bargoneavvun, mainna  vealaheami  vásihan  olmmoš  sáhttá  darvánit  ožžojuvvon  meannudeapmái dahje  láhttemii.  Čuovvovaččas  golbma  olbmo  muitalit,  mo  sii  oidnet  lága  addin vejolašvuođaid,  mo  lágain  galggašii  ávkkástallat  ja  man  bures  dat  sin  mielas  eastada vealaheami.</p>
    <p><em type="bold">1. Dárbbašuvvuigo ođđa láhka ?</em> </p>
    <p><em type="italic">Váldočálli Jussi Nissinen, Seksuálalaš ovttaárvosašvuohta SETA rs.</em> "Ovttaveardásašvuođaláhkii  lea  čielga  dárbu  ja  diŋgojupmi.  Rihkuslága vealahangildosa  heiveheapmái  leamašan  alla  šielbmá.  Ovttaveardásašvuođaláhka addá eanet vugiid darvánit vealaheapmái." </p>
    <p><em type="italic">Váldočálli Pirkko Mahlamäki, Lápmásiidfooruma rs.</em> "Láhka lea dárbbašlaš, go  vuođđolágas vealaheami guoski gildosat eai dán rádjai leat doarvái biddjon sierraláhkaásaheapmái." </p>
    <p><em type="italic">Ságajođiheaddji Pekka Aikio, Sámediggi</em> "Ovttaveardásašvuođaláhka  lea  čielgasit  dárbbašlaš.  Dat  lea  ođđa  lávki  dakkár árgabeaivve vealaheami eret čuoldimii, man ii álo oppa fuomášge. </p>
    <p><em type="bold">2. Mat leat lága nanusvuođat ja headjuvuođat ?</em> </p>
    <p><em type="italic">Jussi Nissinen</em> "Juhkkojuvvon  duođaštannoađđi  lea  duođaige  dehalaš  ášši.  Lága  nubbi  nanusvuohta lea  dat,  ahte  dat  čielggasmahttá  ja  bajida  oidnosii  bargosuodjalanvirgeoapmahaččaid geatnegasvuođaid  ja  dehalaš rolla vealaheamis. Goalmmádin lea buorre,  ahte maiddái tearbma  heađušteapmi  lea  mielde  lágas,  goas  dasa  sáhttá  doaivvu  mielde  darvánit buorebut go ovdal. Lága  headjuvuohtan  anán  dan,  ahte  vealahanvuođustusat  leat  das  sierraárvosaš sajádagas.  Ovdamearkan  bálvalusaid  oasil  láhka  guoská  dušše  etnihkalaš vealahanvuođustusa  ja  vealahanváljaolbmo  sihke  vealahanlávdegotti  doaibman laktása dušše etnihkalaš vealáheapmái." </p>
    <p><em type="italic">Pirkko Mahlamäki</em> "  Ovttaveardásašvuođaláhka  lea  lagamustá  álgu  mátkkis  ovttaárvosašvuhtii. Dásseárvu  jurddašuvvo  dávjá  dušše  nissoniid  ja  albmáid  gaskasaš  áššin,  muhto ovttaveardásašvuođaláhka  deattuha   doahpaga  gokčat  maiddái  eará  vehádagaid. Lassin  láhka  buktá  dávjá  váttisin  vásihuvvon  EU  -  doahpagiid  álbmotlaš láhkaásaheapmái  ja  sisttisdoallá  maiddái  positiivvalaš  sierradoaimmaid  vehádagaid sajádaga buorideami várás. Leat  smiehttan  olu  dan,  mii  lea  lága  fállan  konkretia  lápmásiidda.  Lágas máinnašuvvo,  ahte  dárbbašettiin  galgá  álgit  govttolaš  doaimmaide  lámisolbmo skuvlejumi  dahje  bargui  beassama  ovdii.  Tearbma  govttolaš  lea  jo  daninassii eahpečielggis  ja  lassin  eahpiduhttá,  sáhttágo  vuođđovuoigatvuođaid  ollašuhttimii oppalohkkái váldit dákkár govttolašvuođa oainnu. </p>
    <p><em type="italic">Pekka Aikio</em> "Láhka  doarju  sápmelaččaid  vuoigatvuođa  iežas  identitehtai  ja  kultuvrai.  Anán erenomáš  buorrin  dan,  ahte  láhka  bargá  erohusa  vealaheami  ja  positiivvalaš sierradoaimmaid gaskkas, mii dahká vejolažžan heajut sajádagas leahkki doarjuma. Virgeoapmahaččaid  geatnegasvuohta  ráhkadit  ovttaveardásašvuođaplána  etnihkalaš vealaheami eret váldimii lea maiddái buorre ášši, ja sávan, ahte dat maiddái bargojit ja geavahuvvojit.  Daidda  galggašii  bidjat  positiivvalaš  sierradoaimmaid  sápmelaš eamiálbmoga  sajádaga  buorideami  várás  ja  sápmelaččaid  árbevirolaš  ealáhusaid joatkašuvvama  dorvvasteami  várás.  Giellavuođustusa  guođđin  buhttengeavadaga olggobeallái  lea  sihkkarit  buorre  muddui  ruhtagažaldat,  mii  sávvamis  divvašuvvá dađistaga." </p>
    <p><em type="bold">3. Makkár lea árgabeaivve vealaheapmi ja leago lágas ávki dan eret čuoldimii ?</em> </p>
    <p><em type="italic">Jussi Nissinen</em> "Seksuála-  ja  sohkabeallevehádagaid  vásihan  vealaheapmi  lea  dávjá  eahpenjuolgat, danin  dan  duođašteapmi  sáhttá  dovdot  váttisin.  Vealaheapmi  lea  goittotge  almmolaš bargoeallimis.  Dál  lea  dehalaš,  ahte  olbmot  ohppet  dovdat  ovttaveardásašvuođalága sisdoalu  ja  dan  fállan  vejolašvuođaid,  vuoi  dat  ii  šat  báze  dušše  jápma  bustávvan. Sávan,  ahte  lága  geavahišgohtet  ja  ahte  olbmot  guorahalašedje  dálá  eanet  iežaset láhttema ja ožžojuvvon meannudeami." </p>
    <p><em type="italic">Pirkko Mahlamäki</em> "Lámisolbmot  deaividit  vealaheami  beaivválaččat;  dábálaččat  jearaldat  lea oktageardánit  das,  ahte  lámisolmmoš  ii  beasa  dohko,  gosa  hálidivčče.  Vealaheapmi lea  dávjá  ráhkadusas  ja  jurddašanvuogis,  ja  danin  dasa  lea  váttis  darvánit.  Máŋggat leat  nu  hárjánan  vealaheapmái,  ahte  eai  oppa  dan  šat  fuomášge.  Máŋggat  čeahpes olbmot  čohkkájit  lámisvuođaset  dihte  ruovttus,  eaige  sáhte  čájehit  návccaideaset. Jáhkán,  ahte  láhka  bohciidahttá  stuorra  álgomovtta,  muhto  vuordámušat  leat  álkit stuorát, go masa láhka geavadagas bastá." </p>
    <p><em type="italic">Pekka Aikio</em> "Sápmelaččaid  árbevirolaš  ealáhusat,  boazodoallu  ja  guolásteapmi,  leat  Suoma  lágas vealahuvvon  sajádagas.  Sápmelaččaid  vásihan  vealaheapmi  lea  lagamustá ráhkadusain,  ekonomalaš  vealaheapmi,  mii  čuohcá  dáidda  ealáhusaide.  Mediat  fállet sápmelaččain  negatiivvalaš  gova  nu  ođas-  go  suohtastallanprográmmain,  mii  bealistis láhčá  bahámielat  vuoiŋŋa.  Sápmelaččaide  eai  maiddái  leat  fállun  mánáid  sámegielat tv - prográmmat, vaikke dat livčče oažžumis earret eará Norggas. Árbevirolaš ealáhusat bajásdollet sápmelaččaid gielalaš riggodaga ja daid gáhtten lea dehalaš maiddái dán sivas. Nu gohčoduvvon dábálaš, earásgo boazodoalus ealáhusa oažžu sápmelaččat, eai leat nu stuorra vealahanvára vuolde, go sii leat guhkás suddan váldoálbmogii. Jáhkášin, ahte ovttaveardásašvuođalágas lea ávki namalassii árbevirolaš ámmáhiin bargiide ja dat nanne sin sajádaga ja vuoigatvuođaid." </p>
    <p>Čuovus 2</p>
    <p><em type="bold">Vealahanlávdegotti lahtut</em> </p>
    <p>Vuosttas  vealahanlávdegoddi  nammaduvvui  guovvamánu  19.  beaivve  2004. Lávdegotti doaibmabadji lea njealje jagi.</p>
    <p>Vealahanlávdegotti  ságajođiheaddji  lea  láhkaásahanráđđi,  juridihka  doavttir  Jukka Lindstedt vuoigatvuohtaministeriijas ja várreságajođiheaddji Helssega gihligoddesivaheaddji, várreduopmár Vilja Kutvonen.  Lávdegotti  čálli  lea várreduopmár Tapio Susi bargoministeriijas.</p>
    <p>Lávdegotti eará lahtut:</p>
    <p>Markku Fredman, Ášševuoddjidoaimmahat Fredman &amp; Månsson Oy Thea Lång, Helssega hoavvariekti Juhani Kortteinen, Helssega universitehta Inga Jasinskaja-Lahti, Helssega universitehta Adrián Soto, doaimmaheaddji</p>
    <p>Várrelahtut:</p>
    <p xml:lang="fin">Marja Vanamo, Joensuu gihligotti sivaheaddjiossodat Kirsi Tarvainen, Ášševuoddjidoaimmahat Asianaiset Jukka Rainio, Tuusula gearretriekti Timo Makkonen, Åbo Akademia Olmmošvuoigatvuođainstituhtta Karmela Liebkind, Helssega universitehta Ahmed Akar, Riikkaidgaskasaš kulturguovddáš Caisa</p>
  </body>
</document>
