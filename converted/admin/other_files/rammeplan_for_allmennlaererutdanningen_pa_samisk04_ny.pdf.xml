<document xml:lang="sme" id="no_id">
  <header>
    <title>Dábálašoahpaheaddjeoahpu rámmaplána</title>
    <genre code="admin"/>
    <author>
      <unknown/>
    </author>
    <year>2003</year>
    <wordcount>11868</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>https://www.regjeringen.no/globalassets/upload/kilde/kd/pla/2006/0002/ddd/pdfv/217090-rammeplan_for_allmennlaererutdanningen_pa_samisk04_ny.pdf</origFileName>
    <parallel_text xml:lang="nob" location="rammeplan_2003_allmennlaererutd.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">Dábálašoahpaheaddjeoahpu rámmaplána</em> </p>
    <p>Oahpahus- ja dutkandepartemeanta dohkkehan plána  cuoŋománu 3.b.2003</p>
    <p>
      <em type="bold">1. kapihtal </em>
    </p>
    <p>
      <em type="bold">OAHPAHEADDJEOAHPPU </em>
    </p>
    <p>
      <em type="bold">1.1 Ulbmilat ja earenoamášvuođat </em>
    </p>
    <p>Oahpaheaddjeoahpahus galgá oppalaččat gokčat servodaga dárbbu oahppan oahpaheddjiide buot fágain ja</p>
    <p>buot fágasurggiin mánáidgárddiin, skuvllain ja rávisolbmuid oahpahusas. Maŋŋel go leat geargan oahpuin, galget oahpaheaddjit sáhttit bargat duohtan dahkat sihke daid ulbmiliid maid ovttaskas oahpahusdoaimmat leat mearridan, ja daid ulbmiliid mat oppa oahpahusvuogádagas leat. <em type="italic">Universitehtaid ja allaskuvllaid lága 54. a §:s</em> lea oahpaheaddjeoahpahusa ulbmil hábmejuvvon dáinnalágiin: <span type="quote">“Oahpaheaddjeoahpahus galgá oahpahusa, dutkama ja fágalaš ovddidanbarggu bokte, addit dan fágalaš ja pedagogalaš máhtu ja geavatlaš oahpahusa mii dárbbašuvvo oahpahusa, oahppama ja bajásgeassima plánemii, čađaheapmái ja árvvoštallamii. Oahpahusa vuođđun galget leat ohppiid ja mánáidgárdemánáid iešguđetlágan eavttut, ja dat galgá gokčat daid ulbmiliid mat leat biddjon dan oahpahusdássái maid oahpahus galgá addit.  Oahpahus galgá ovddidit studeanttaid persovnnalaš ovdáneami ja bargoehtalaš guottuid, ovddidit guorahallandáiddu, boktit beroštumi fágalaš ja pedagogalaš ovddidanbargui mii darbbašuvvo go galgá bargat skuvllain ja mánáidgárddiin, ja addit ipmárdusa ahte lea oktavuohta oahpaheaddjebarggus ja oahpahusvuogáda doaimmas servodagas.”</span> Oahpaheaddjeoahpahus lea máŋggabealat, ja dat iešguđetge oahpaheaddjeoahpahusat ráhkkanahttet studeanttaid oahpaheaddjebargui dihto fágain dahje dihto osiin oahpahusas. Seammás lea oahpaheddjiin gelbbolašvuohta mii latnjalassii gokčá skuvlaeaiggáda dárbbuid, go bidjá čoahkkái oahpaheaddjejoavkkuid. Oahpaheaddjit sáhttet maid viiddidit bargoálgingelbbolašvuođa lassioahpu dahje čiekŋudeami bokte. <em type="italic">Ovdaskuvla oahpaheaddjeoahppu</em> (bistá golbma jagi) addá gelbbolašvuođa pedagogalaš bargui mánáidgárddis ja vuođđoskuvlla vuosttaš luohkás. Ovtta jagi relevánta lassioahpuin sáhttet ovdaskuvlaoahpaheaddjit biddjot bargui vuosttaš gitta njealját luohkkái. <em type="italic">Dábálaš oahpaheaddjeoahppu</em> (bistá njeallje jagi) addá gelbbolašvuođa bargat vuođđoskuvllas ja rávisolbmuidoahpahusas vuođđoskuvladásis. <em type="italic">Fágaoahpaheaddjeoahppu</em> (bistá golbma dahje njeallje jagi) addá gelbbolašvuođa bargat vuođđoskuvllas, joatkkaskuvllas, rávisolbmuid oahpahusas ja eará kultuvrralaš bargguin mánáid ja nuoraid váste. <em type="italic">Fidnofágaoahpaheaddjeoahppu </em>(bistá golbma jagi) addá gelbbolašvuođa bargat joatkkaskuvllas, rávisolbmuid oahpahusas ja vuođđoskuvlla gaska- ja nuoraidskuvladásiin. <em type="italic">Praktihkalaš-pedagogalaš oahppu</em> (bistá jagi) joatká fágaid dahje fidnosuorggi mas lea bargohárjáheapmi ja fidnoteoriija, ja dat addá gelbbolašvuođa bargat vuođđoskuvlla gaska- ja nuoraidskuvladásis, joatkkaskuvllas ja rávisolbmuid oahpahusas. <em type="italic">Integrerejuvvon mastergráda</em> (bistá vihtta jagi) addá gelbbolašvuođa bargat muhtun fágain vuođđoskuvlla gaska- ja nuoraidskuvladásis, joatkkaskuvllas ja rávisolbmuid oahpahusas. <em type="bold">Sámi oahpaheaddjeoahppu </em>Sámi oahpaheaddjeoahpahusaid ulbmilin lea sihkkarastit sámi guovlluide oahppan bargiid mánáidgárddiide ja skuvllaide. Oahpahusaid váldooassi lea organiserejuvvon nu go eará oahpaheaddjeoahpahusat. Galgá leat vejolaš váldit oahpaheaddjeoahpu mas lea čiekŋudan davvisámegillii, oarjelsámegillii ja julevsámegillii ja kultuvrii. Sámi oahpaheaddjeoahpahus lea maiddái heivehuvvon Ruoŧa ja Suoma studeanttaide. Sámi dábálašoahpaheaddjeoahpahus addá gelbbolašvuođa bargat dáčča ja sámi vuođđoskuvllain. Sámi </p>
    <p>ovdaskuvlaoahpaheaddjeoahppu addá gelbbolašvuođa bargat mánáiguin sihke sámi ja dáčča</p>
    <p>mánáidgárddiin, ja vuođđoskuvlla vuosttaš luohkás. <em type="bold">Oahpaheaddjeoahppu bealjehemiid váste </em>Ulbmil oahpaheaddjeoahpahusain bealjehemiide lea sihkkarastit oahpahusa gelbbolaš oahpaheddjiiguin bealjehis mánáide ja nuoraide mánáidgárddiin ja skuvllain, ja dat fátmmasta ee. fágaid dárogiel seavagiella ja dárogiella bealjehemiid váste. Oahpahusas leat muhtun fágat ja dahkosat heivehuvvon bealjehis </p>
    <p>studeanttaide, ja nu ahte dat addet didáktalaš máhtu bealjehis olbmuid oahpahit. <em type="italic">Dábálaš oahpaheaddjeoahpahus bealjehemiid váste</em> addá gelbbolašvuođa bargat oahpaheaddjin bealjehis ja lossagulot mánáiguin ja nuoraiguin. <em type="italic">Ovdaskuvla oahpaheaddjeoahppu</em> <em type="italic">bealjehemiid váste</em> addá gelbbolašvuođa bargat bealjehis ja lossagulot mánáiguin mánáidgárddis ja vuođđoskuvlla vuosttaš luohkás. </p>
    <p>
      <em type="bold">1.2 Oahpaheaddjebargu </em>
    </p>
    <p>Ii makkárge ovttaskas faktor mearrit eambbo mánáidgárddi ja skuvlla kvalitehta go oahpaheaddji. Oahppan oahpaheaddjis galgá leat viiddis gelbbolašvuohta.  Servodaga ovdáneapmi eaktuda ahte ođđa máhttu ovdána, ja ahte oahpes máhttu nuppástuvvá. Oahpaheaddji dárbbaša metodaid viežžat ja ođastit su oahpus olles eallima. Oahpaheaddjeoahpahus galgá oahpahit dakkár metodaid ja hárjehit atnit daid. Nanu <em type="italic">fágalaš gelbbolašvuohta</em>, man vuođđun leat earret eará dieđafágat, dáiddafágat ja fidnofágat, lea  pedagogalaš doaimmaid vuođđu. Seammás galget lohkanfágat oahpahuvvot skuvlafágaid, fidnofágaid dahje mánáidgárddi fágasurggiid diehtodárbbuid oktavuođas. Oahpaheaddji lea maiddái kulturgaskkusteaddji, nevvodeaddji, ovdagovva ja movttiideaddji, ja dat maid duođašta ahte oahpaheaddji dárbbaša nanu fágalaš gelbbolašvuođa.  <em type="italic">Didáktalaš gelbbolašvuođa</em> guovddážis lea máhttit oahpahit ohppiide movt galget oahppat, vai sii láttašivčče persovnnalaččat ja sáhttet šaddat ávkin servvolašvuhtii. Dat mearkkaša ahte ferte máhttit mánáid ja nuoraid eavttuid ja dárbbuid analyseret, válljet ja ákkastit oahpposisdoalu, máhttit bargovugiid, oahpponeavvuid ja árvvoštallanvugiid atnit ja máhttit ráhkadit oktagaslaš oahppoplánaid. Jus mánát galget sáhttit doalahit ja ovddidit oahppanmovtta ja oskut iežaset návccaide, ferte oahpaheaddji máhttit oažžut mielde mánáid, váhnemiid/ovddasteddjiid ja eará oahpaheddjiid aktiivvalaččat pedagogalaš bargui. Lea deaŧalaš máhttit iešguđetlágan oahppostrategiijaid ja guorahallat movt daid strategiijaid sáhttá atnit dain iešguđetge dilálašvuođain. Didáktalaš gelbbolašvuohta lea maid dat ahte máhttit plánet oahpahusa daid meriid siskkobealde mat lágain ja njuolggadusain leat, ja mánáidgárddiid ja skuvllaid plánaid siskkobealde.  Oahpaheaddjebargu gáibida <em type="italic">sosiála gelbbolašvuođa</em>, namalassii máhttit gulahallat ja ovttasbargat. Oahpaheaddji galgá máhttit láhčit buori oahppobirrasa ovttastaladettiin mánáiguin ja nuoraiguin, čájehit ovddasmorraša ovttaskas olbmui ja leat čielga jođiheaddjin. Go galgá sáhttit buot mánáin vára váldit, addit sidjiide buriid vásáhusaid ja ovddidit sin oahppanmiela, de lea deaŧalaš ahte oahpaheaddji ovttasbargá váhnemiiguin/ovddasteddjiiguin, mielbargiiguin ja earáiguin geain lea ovddasvástádus mánáid bajásšaddanbirrasis. Jus oahppit galget sáhttit ásahit ođđa oahppanstrategiijaid, fertejit sii beassat deaividit oahpaheaddjejoavkkuin mii ovttasbargá ođđasisjurddašemiin joavkoovttasbarggus. Dakkár pedagogalaš joavku lihkostuvvá dušše dalle jus juohkehaš joavkkus lea gierdevaš ja dohkkeha earáid, ja máhttá iežas bidjat nuppi olbmo dillái, muhto juohkehaččas gáibiduvvo máhttu jođiheami ja riidočoavdima birra.  Oahpaheaddjit dárbbašit <em type="italic">nuppástuhttin- ja ovdánangelbbolašvuođa</em> go galget ođastit pedagogalaš doaimma. Sii fertejit leat rahpasat rievdadusaid dahkat ja ođđa jurdagiiguin geahččat fágaid sisdoalu ja oahppanvugiid, ja pedagogalaš oainnu oahpahussii. Sii fertejit seammás diehtit movt galgá vára váldit das mii lea divrras. Oahpaheaddjit fertejit, oktagaslaččat ja joavkobarggus, máhttit analyseret ja guorahallat doaibmaplánaid, fágaplánaid, bargovugiid ja oahpahusa organiserema. Sii fertejit oaidnit mánáid ja nuoraid ovdáneami, oahppama ja láddama servodaga rievdadusaid oktavuođas. Dat gáibida fihtolašvuođa ja oahppanstrategiijaid mat ovddidit barggaheaddjivuođa, mii mearkkaša ahte aziha álggahit ođđa doaibmabijuid dahje bargguid. Oahpaheaddjebargu gáibida beaivválaš plánema ja dieđuid ođasteami.  Buot bargguin dárbbaša oahpaheaddji <em type="italic">fidnoehtalaš gelbbolašvuođa</em>. Dat gáibida máhtu oaidnit </p>
    <p>oktavuođa dábálaš olmmošvierus ja etihkas ja dain earenoamáš gáibádusain mat dan virggis leat. Ovttastallan mánáiguin ja rávisolbmuiguin láve mielddisbuktit sihke dieđihangeaskku ja jávohisvuođageaskku. Oahpaheaddji deaivida dávjá mánáid geat leat riidduin ja lossa diliin, ja dat sáhttá buktit ehtalaš guoktálastin dilálašvuođaid. Oahpaheaddjebargu addá fámu, ja oahpaheaddji galgá hálddašit dan fámu lágaid ja njuolggadusaid mielde, dovddus vuođđoárvvuid mielde ja mánáid vuoigatvuođa mielde ahte singuin meannuda vealatkeahtesvuođain. Virgi gáibida dovddolašvuođa ja ehtalaš vuođu go válljet maid oahpahat ja bargovugiid. Ehtalaš gelbbolašvuohta lea vuođđun oahpaheaddji virgehábmemii ja lea dárbbašlaš jus virggi galgá doaimmahit roahkkatvuođain, ovddasvástádusain ja vuollegisvuođain.  Dat vihtta namuhuvvon gelbbolašvuođasuorggi leat visot <em type="italic">oasit oahpaheaddji máŋggabealat </em></p>
    <p><em type="italic">bargočehppodagas.</em> Dat leat oahpaheaddji profešovdnačehppodaga guovddážis. Diet oasit hástaluvvojit iešguđetládje ja iešguđetge dásis iešguđetge dilálašvuođain. Máhttu ahte bargat rievddadeaddji eavttuid vuolde addá oahpaheaddjegelbbolašvuhtii oppalaš ja persovnnalaš gova. Oahpaheaddji galgá máhttit guorahallat gelbbolašvuođas, máhttit árvvoštallat oahpahusa kvalitehta ja sáhttit juogadit gelbbolašvuođas oahppi ja doaibmi mielbargioktavuođas. </p>
    <p>
      <em type="bold">1.3 Oahpaheaddjin šaddat </em>
    </p>
    <p>Oahpaheaddjeoahppu <em type="italic">gáibida</em> hui olu, danne go studeanttat galget ovddidit máŋggalágan </p>
    <p>gelbbolašvuođa ja oahppat máŋggalagan arenas. Oahpaheaddjestudeanttat galget oahpus háhkat</p>
    <p>čehppodaga, máhtu ja guottuid mat sáhttet leat vuođđun persovnnalaš ovdáneapmái ja hábmemii, ja doaibmat reaidun virggi doaimmaheamis. Oahpahus ferte danne láhččojuvvot nu ahte ovddida oktiigullevašvuođa oahpahusas ja veahkeha studeanttaid ovddidit oppalaš gelbbolašvuođa. Fidnooahpahusa oahppan dáhpáhuvvá golmma oahppanarenas: <em type="bold">Bargohárjáneapmi oahppanarenan </em>Bargohárjehallan oahppoáiggis mánáidgárddis, skuvllas ja fitnodagas galgá leat mearrideaddjin fidnovuođustuvvon oahpaheaddjeoahpus. Ásahusat galget fállat oahpaheaddjestudeanttaide iešguđetlágan bargovásáhusaid, main dađistaga sturrot gáibádusat iešheanalašvuhtii ja ovddasvástádussii. Studeanttat galget oahppat plánet, čađahit ja árvvoštallat oahpahusa. Máná dahje oahppi deaivvademiin galget studeanttat vásihit man mearrideaddji buorre ovttasbargu lea buori ovdáneapmái. Fágaoahpu hárjehallanbáiki galgá maid gieđahallat teorehtalaš čuolmmaid bargodilálašvuođas. Go studeanttat maŋŋel guorahallet vásáhusaid mat ledje bargohárjehallamis, de sáhttet háhkat alcceseaset analyhtalaš čehppodaga ja oahppat lonohallat bargovugiid ja lahkonaddanvugiid. Go guorahallet ovttaskas dáhpáhusaid ja dilálašvuođaid maiguin deaividit bargohárjehallamis, de ožžot maiddái reálisttalaš oainnu oahpaheaddjebargui. <em type="bold">Fágaoahppu oahppanarenan </em>Oahpaheaddjestudeanttat galget oahppoáiggis háhkat alcceseaset máhtu, čehppodaga ja guottuid mat fas leat vuođđun sin persovnnalaš ovdáneapmái ja láddamii, ja doaibmat reaidun bargodilis. Dat sáhttá dáhpáhuvvat máŋggaládje:  Vuosttažettiin galget studeanttat háhkat vuđolaš čehppodaga fágain, sihke oahpaheaddjebarggu vuođđun ja iežaset hábmenproseassa oassin. Hábmen sisttisdoallá dás ahte studeanttat ovddidit persovnnalaš láddama ja iešipmárdusa, muhto maiddái ahte sii háhket alcceseaset dieđalaš jurddašanvuogi ja atnet iešguđetge fágaárbevieruid čehppodaga fihtolaš, konstruktiiva ja kritihkalaš vugiin.  Nuppádassii ferte fágačehppodat čadnot fágabargguide iešguđetlágan oahppodilálašvuođain. Dat dáhpáhuvvá fágadidáktalaš lohkanbarggus juohke ovtta fágas ja fágaid rastá. Studeanttat fertejit háhkat alcceseaset vásáhusaid fáddávuođustuvvon, fágarasttildeaddji ja máŋggafágat oahppanbarggus, vai fas sáhttet ohppiid arvvosmahttit iešguđetlágan oahppanstrategiijaide. Sii galget máhttit láhčit buriid oahppobirrasiid mánáidjoavkkuin, luohkkálanjain, duodjelanjain ja olgodoaimmain. Sii fertejit beassat vásihit mii gáibiduvvo dasa ahte ráhkadit arvvosmahtti oahppanbirrasa, mii heive iešguđetge agi mánáide, geain leat iešguđetge lágan eavttut.  Goalmmádassii fertejit studeanttat dovddidit oahpahusa eavttuide ja rámmaide. Dat eaktuda ahte sii oahpásnuvvet mánáid ja nuoraid oahppandárbui ja hutkanmoktii. Studeanttat galget dovdat ja máhttit atnit iešguđetlágan pedagogalaš lahkonanvugiid ja oahppanstrategiijaid. Sii galget oahppat movt oažžut aktiivvalaš ja buori ovttasbarggu ruovttuin ja lagasbirrasiin. Sii galget oahppat skuvla- ja mánáidegárdehistorjjá, oahppovuogádaga doaimmaid ja doaibmavuogi ja organiserema ja jođiheami deaŧalaš vuođđojurdagiid. <em type="bold">Ovttasbargu, dutkan ja guorahallan oahppanarenan </em>Buot ásahusat main lea ovddasvástádus oahpaheaddjeoahpahussii, galget ovttasbargat bargohárjehallanásahusaiguin ovddidit ollislaš oahpaheaddjegelbbolašvuođa. Studeanttat galget máhttit analyseret teoriijaid, vásáhusaid ja ipmárdusaid fágaid ja oahppanarenaid rastá. Sii galget beassat digaštallat vásáhusaid maid bargohárjehallamis leat ožžon ja ságastallat fágaoahpu áigeguovdilis čuolmmaid birra teoriijafágaid ja bargohárjehallanbáikki ovddasteddjiiguin. Oahpahus galgá nappo movttiidahttit studeantaaktiivvalaš oahppanvugiide ja čájehit iežas dego <em type="italic">pedagogalaš oahppoguovddážin</em>. Nu sáhttá oahppu láhčit aktiivvalaš oassálastinvuođu fágalaš joavkobargui mánáidgárddis ja skuvllas.  Dutkan- ja ovddidanbargu heive earenoamáš bures dovdát ja árvvoštallat iešguđetlágan </p>
    <p>lahkonanvugiid ja ipmirdit mainnalágiin gieđahallat geavatlaš-pedagogalaš hástalusaid. Go oahpaheaddjeoahpahusa dutkit barget fágalaš prošeavttaiguin bargohárjehallanbáikkis, de dutket sii áigeguovdilis čuolmmaid ja ovddidit gelbbolašvuođa mii guoská mánáidgárdái, skuvlii ja bargoeallimii, muhto maiddái oahpaheaddjeoahpahussii. Geavatlašgullevaš dutkan ja dálá skuvlla ja mánáidgárddi dutkan sáhttá dahkat oahpahusa áigeguovdileabbon ja buorebun, ja studeantaoassálastin dakkár prošeavttain sahttá ođasmahttima dáhtu ja čehppodaga nannet.  Oahppan ja ovdáneapmi dáhpáhuvvá olles oahppoáiggi, muhto easkka go studeanttat bargagohtet</p>
    <p>vásáhusaideasetguin rastá fágaid ja oahppanarenaid, de oidnet gelbbolašvuođaosiid dego oktan, nu ahte dat dahket ollislašvuođa. Nu oažžu ovttaskas studeanta maid fidnočehppodaga vuođu ja doaibmanávccaid oahpaheaddjin.</p>
    <p>
      <em type="bold">1.4 Servodat, mánáidgárdi/skuvla, oahpaheaddjeoahppu </em>
    </p>
    <p>Jus oahpaheaddjeoahppu galgá leat <em type="italic">áigeguovdil</em>, de ferte dat ráhkkanahttit studeanttaid daidda gáibádusaide ja vuordámušaide mat servodagas leat skuvlii ja mánáidgárdái. Servodat rievdá, ja nappo rivdet maid oahpahusa eavttut. Gáibiduvvo ahte mánáidgárdi ja skuvla ođastit iežaset dađi mielde go servodat maid rievdá. Dálá oahpaheaddjeoahpu hástálusat čatnasit earret eará dáidda ovdánandovdomearkkaide:  Norga lea dađistaga sturron máilmmiviidosaš servodagas. Eambbo máhttu, eanet eallinoainnut, eallinvuogit, gielat ja kultuvrralaš čalmmustuhttimat riggudahttet ja illudahttet servodaga. Gielalaš minoritehtaid mánát lassánit dađistaga oahppovuogádagas, seammás go álgoálbmogiid ja riikkaid unnitálbmogiid dárbbut ja beroštumit maid leat ožžon dađistaga eambbo fuomášumi. Oahpaheaddjis ferte leat máhttu guovtte- ja máŋggagielat mánáid dilálašvuođas, ja kultuvrraid deaivvademiid birra muđui ja son galgá maid ieš máhttit ovttasbargat iešguđetge kultuvrraid váhnemiiguin/ovddasteddjiiguin. Studeanttat fertejit dovddidit álgoálbmogiid historjjáin, kultuvrrain ja ásahusaiguin. Norggas guoská dat vuosttažettiin davvisámegillii, julevsámegillii ja oarjelsámegillii ja daid kultuvrraide ja servodagaide. Oahpaheaddjeoahppu berre bealistis álohii ohcat ja dađistaga eambbo oažžut mielde unnitlogu álbmogiid giela hubmi studeanttaid ja vára váldit dan čehppodagas maid sii sáhttet fievrredit mánáidgárdái ja skuvlii.  Nuorra olbmot mátkkoštit ollu. Oallugat váldet muhtun oasi oahpus olgoriikkas. Dat sisttisdoallá </p>
    <p>ahte dađistaga lassánit gáibádusat amasgielaid máhttit ja dovdat eará kultuvrraid ja riikkaid. Ásahusat main lea oahpaheaddjeoahpahus, galget dárkkistit ahte riikkaidgaskasaš geahččanvuohki šaddá oassin buot fágaide ja lohkanovttadagaide. Dat fertejit leat rahpasat eará rikkaid oahpaheaddjeoahpahusaide, fállat eambbo lohkanfálaldagaid eŋgelasgillii ja lágidit studeantalonohallamiid. Seammás galget iežaset kultuvrii dovddidit buohtastahtti analysaid bokte, earret eará oahppovuogádaga analyseret. Sii galget maid dovdat riikkaidgaskasaš olmmošvuoigatvuođaid ja mánáidvuoigatvuođaid rájiid rastá.  Máilmmiviidosaš <em type="italic">mediaindustriija ja diehtojuohkin- ja gulahallanteknologiija</em> šaddet dađistaga </p>
    <p>dábálaččabun servodagas ja dat mielddisbuktet ođđa oahppanvugiid. Mánát ja nuorat leat dávjá vuosttažin váldime atnui ođđa teknologiija. Iešalddis lea dat hástalussan oahpaheddjiide geat eai máhte ođđa teknologiijain. Oahpaheaddjestudeanttat galget máhttit atnit teknologiija oahppamii ja gulahallamii, muhto sii galget maid sáhttit kritihkalaččat árvvoštallat dan.  <em type="italic">Dáiddalaš ovdanbuktimat </em>leat deaŧalaš oasit árgabeaivvis. Musihkka- ja kulturskuvllaid lassáneamit </p>
    <p>leat dagahan ahte ollu eambbo mánát ja nuorat leat ožžon vejolašvuođa geahččaladdat máŋggaid dáiddasurggiid. Dasa lassin leat eaktodáhtolaš searvvit ja kultuvrralaš oasit riggodahkan bajásšaddanbirrasii. Mánáidgárddis, skuvllas ja skuvlafriddjaáiggeortnegis galget dáiddalaš doaimmat, vásáhusat ja fihtolaš ovdanbuktinvuogit leat guovddáš oassin. Lagas ovttasbargu musihkka- ja kulturskuvllain ja eará kultureallimiin lagasbirrasis riggudahttá mánáidgárddi ja skuvlla doaimma.   <em type="italic">Geavaheaddjiservodat</em> váikkuha dađistaga garraseappot mánáid ja nuoraid árgabeaivái, ja dat váikkuha </p>
    <p>garrasit árvvuide. Mánáidgárdi ja skuvla berre geahččalit eará máhtuid ja árvvuid čájehit molssaeaktun daidda váikkuhusaide. Dien dáfus berrejit oahpaheaddjit bures ovttasbargat váhnemiiguin/ovddasteddjiiguin. Oahpaheaddjeoahpahus galgá bealistis ráhkkanahttit studeanttaid dan bargui. Geavaheaddjeservodaga kritihkalaš digaštallamiin galget studeanttat oahppat movt čájehit ohppiide eará ja buoret geahččanvugiid, guottuid ja árvvuid.  Dakkár servodat mas garrasit <em type="italic">gilvu</em> maiddái hábme mánáidgárddi ja skuvlla, sáhttá movttiidahttit lassi viššalvuhtii ja buoret oahppamii, muhto dat sáhttá maid vuollánahttit ja bohciidahttit balu ohppiide. Oahpaheddjiide lea hástalussan veahkehit ohppiid geat eai aktiivvalaččat oassálastte. Oahppobiras ferte heivehuvvot nu ahte fátmmasta buot mánáid ja nuoraid iešguđetlágan eavttuiguin, maiddái sin geat dárbbašit earenoamášoahpahusa. Buohkat galget beassat vásihit ahte bargamis lea ávki ja ahte sii lihkostuvvet. Heivehuvvon oahpahus galgá leat oassin buot fágain oahpaheaddjeoahpahusas.  Eanas mánát ja nuorat bajásšaddet oadjebas dilis, muhto muhtun mánáin lea dorvvuhis dilli, dahje </p>
    <p><em type="italic">ovddasmorašváili</em>. Dat sáhttá čuohcit oahppansearvevuhtii ja moktii. Dakkár váttisvuođaiguin ferte oahpaheaddji bargat ovttas earáiguin geat barget mánáid bajásšaddandiliin. Oahpaheaddjeoahpahus ferte ráhkkanahttit studeanttaid daidda hástalusaide ja maiddái oahpahit sin čoavdit soahpameahttunvuođaid, ja eastadit ja bargat givssidemiid, veahkaválddálašvuođa ja nállevealaheami vuostá. Oahpahus galgá veahkehit studeanttaid dustet dilálašvuođaid go mánát vásihit jápmima, soađi, seksuálalaš illástemiid dahje eará garra roasuid mat gáibidit earenoamáš ovddasmorraša ja doaibmabijuid oahpaheaddjis. </p>
    <p> Mánáidgárddiid ja skuvllaid oahpahus eaktuda ahte mánát galget bajásšaddat olu eambbo <em type="italic">ovttadássedet servodagas</em> go ovddit buolvvat. Okta oahpahusa ulbmiliin lea ahte goappaš sohkabealit galget iežaset eavttuid mielde eallit. Oahpaheaddjeoahpus lea deaŧalaš oahpahit nieiddaid ja bártniid erohusaid. Máilmmiviidosaš kultur- ja medieindustriija deaddu, mii dávjá lea stereotiipa sisdoalu ja ovdanbuktima dáfus, čuohcá mánáide ja nuoraide. Oahpaheaddjestudeanttat berrejit diehtit movt dat váikkuha sohkabealesosiáliseremii, ja sii fertejit máhttit daid váikkuhusaid vuhtii váldit pedagogalaš plánemis ja metodalaš dahkosiin.  <em type="italic">Rievdadusat ealáhus- ja bargoeallimis</em> gáibidit olu buoredáhtolašvuođa ja rievdadanmuni, persovnnalaš sealgilvuođa ja duddjonnávcca, ja máhtu višuvnnaid ja áigumušaid duohtan dahkamis. Sihke mánáidgárdi ja skuvla berre rabasvuođa čájehit báikkálaš bargo- ja ealáhuseallimii. Mánát ja nuorat berrejit oahppat iešguđetge fidnuid birra. Geavatlaš entreprenordoaibma lea oahppoulbmil maid skuvla dađistaga eambbo deattuha. Dat galgá ovddidit persovnnalaš máhtu nu go fihtolašvuođa ja sealgilvuođa, ja addit oahpu mii lea ávkin boahttevaš bargoeallimis. Boarráseamos ohppiide galgá oahpahit movt álggahit iežaset doaimma dahje fitnodaga.   Oahpaheaddjeoahpahusa bargiin lea ovddasvástádus ovddidit iežaset ealáhus- ja bargoeallima gelbbolašvuođa. Sii galget maid ovddidit oahppanstrategiijaid mat buoridit boahtteáiggi oahpaheddjiid geavahit pedagogalaš entreprenordoaimma.  Norgga mánáidgárddiid ja skuvllaid nana ja boares vuođđojurdda lea ahte mánáin lea </p>
    <p>vuoigatvuohta oažžut <em type="italic">ovttadássásaš oahpahusa</em>, sorjjasmeahttumit mánáid duogážis, návccain ja sohkabealis. Dat árvu lea earenoamáš áigeguovdil máŋggakultuvrralaš servodagas. Dan vuođđojurdaga galgá earenoamážit deattuhit oahpaheaddjeoahpahusas dainnalágiin ahte deattuha vuoiggalašvuođa, ovttadássásašvuođa ja heivehuvvon oahpahusa. </p>
    <p>
      <em type="bold">1.5 Rámmaplánas fágaplánii </em>
    </p>
    <p>Láhka universitehtaid ja allaskuvllaid birra § 46-2 cealká ahte departemeanta sáhttá mearridit nášuvnnalaš</p>
    <p>rámmaplánaid muhtun oahpposurggiide. Lágat ja rámmaplánat leat geatnegahtti vuođđun ásahusaide main lea oahpaheaddjeoahpahus, bargiide, studeanttaide ja bargohárjehallanoahpu ovddasteddjiide. Ásahusat ráhkadit fágaplánaid rámmaplánaid vuođul, bákkolaš ja válljenmuni lohkanovttadagaide. Plánat galget dulkot ja čilget ulbmiliid ja mearridit sisdoalu, lohkangirjjálašvuođa, bargovugiid ja árvvoštallanvugiid juohke fágii. Dat galget maid čájehit oahpahusa oppalašvuođa.</p>
    <p>
      <em type="bold">2. kapihtal DÁBÁLAŠOAHPAHEADDJEOAHPPU </em>
    </p>
    <p>
      <em type="bold">2.1 Ulbmilat ja erenoamášvuođat </em>
    </p>
    <p>Dábálašoahpaheaddjeoahppu galgá addit gelbbolašvuođa bargat oahpaheaddjin vuođđoskuvllas ja ovddidit studeanttain persovnnalaš hábmema. Oahppu lea fidnoguvllot ja bargohárjehallama vuođul ja oahpaheaddji bargosuorggit, oahpahuslága prinsihpat ja gustojeaddji vuođđoskuvlla oahppoplánat leat dasa vuođđun.  Mánát leat lunddolaččat sáhkkiidat ja beroštit oahppat stoahkama, diđošteami ja duddjojeaddji doaimmaid bokte. Vuođđoskuvla galgá hukset ja viidásetovddidit dán lahkoneami máhttui, gálggaide ja oahppamii. Oahpaheaddji ferte suovvat ohppiid beassat dahkat vásihusaid mii buktá sáhkkiivuođa ja ipmárdusa, man geažil vásihit ahte sii hálddašit dan, ja mainna oahppá mot oahppat. Oahpaheaddjeoahppu ferte danin addit studeanttaide vásáhusaid maid sii sáhttet geavahit go galget ovddidit movttiidahtti oahppobirrasiid.  Buot ohppiin lea gáibádus oažžut oahpahusa mii lea heivehuvvon sin návccaide, beroštumiide ja</p>
    <p>dárbbuide. Skuvla galgá leat fátmmasteaddji oahppobiras, maiddái ohppiide geat dárbbašit liige doarjaga ja veahki. Dakkár oahpahusa ovddida buoremusat go oahpaheaddjit iešguđet ge duogážiin ovttasbarget, nugo joavkoovttasbargguin doarjut goabbatguoibmaseaskka plánet ja čađahit oahpahusa. Oahpaheaddjeoahppu ferte dovddiidit  studeanttaide  mot sii oahpaheaddjin sáhttet geavahišgoahtit iešguđetge resurssaid skuvllas ja olggobealde skuvlla go sii galget ohppiid erenoamážit veahkehit ja doarjut.  Vuođđoskuvlla oahppit leat hui iešguđet agis, sis leat iešguđetlágan návccat ja beroštumit ja máŋggabealat sosiála, gielalaš ja kultuvrralaš duogáš. Dát gáibida ahte dábálašoahpaheaddji ipmirda mánáid ja nuoraid bajásšaddanbirrasa ja eallindilálašvuođa. Oahpaheaddjis ferte leat fágalaš ja pedagogalaš oadjebasvuohta mii dagaha luohttámuša, ja galgá sáhttit jođihit oahpaheami ja ovttasbargat bargoustibiiguin, váhnemiiguin/ovddasteddjiiguin ja earáiguin geain lea ovddasvástádus mánáid bajásšaddamii ja oahppamii.  Dábálašoahpaheaddjeoahpus lea ulbmilin veahkehit studeanttaid deavdit ollu iešguđetlágan fidnofunkšuvnnaid. Danin galgá fágaoahppu, bargohárjehallanoahppu ja studeanttaid jurdagat ávdnet oppalašvuođa ja leat heivehuvvon bargguid guvlui maid studeantta boahtá vásihit beaivválaš barggus oahpaheaddjin. Oahpu čađahettiin galget studeanttat ovddidit</p>
    <p type="listitem">•  <em type="italic">fágalaš gelbbolašvuođa: </em>dovdat iešguhtet ge básisfágaid sisdoalu, teoriijaid ja metodaid, čehppodat mánáid, mánnávuođa ja pedagogalaš barggu birra ja máhttu teoriijaid ja bargovugiid birra fágaid siskkobealde ja rastá. </p>
    <p type="listitem">•  <em type="italic">didáktalaš gelbbolašvuođa:</em> máhttit analyseret oahppoplánaid ja jurddašit sisdoalu ja oaiviliid birra ja láhčit oahppan- ja ovddidanproseassaid buot ohppiide </p>
    <p type="listitem">•  <em type="italic">sosiála gelbbolašvuođa:</em> máhttit áicat, guldalit, ipmirdit ja dohkkehit earáid daguid ja oaiviliid, máhttit ovttasbargat ohppiiguin, bargoustibiiguin ja váhnemiiguin/ovddasteddjiiguin ja jođihit oahppevaš searvevuođas </p>
    <p type="listitem">•  <em type="italic">Rievdadan- ja ovddidangelbbolašvuođa</em>: máhttit árvvoštallat iežas ja skuvlla doaimmaid, leat mielde hábmet fitnu ovddideami, oassálastit ovddidanbargguide ja nannet iežas gelbbolašvuođa<em type="bold"> </em></p>
    <p type="listitem">•  <em type="italic">Fidnoehtalaš gelbbolašvuođa</em><em type="bold">: </em>ipmirdit iežas miellaguottuid ja fitnu ehtalaš hástalusaid ja sáhttit árvvoštallat oahppandilálašvuođaid vuođđoárvvuid olis man ala oahpahus lea huksejuvvon </p>
    <p>
      <em type="bold">2.2 Huksehus ja organiseren </em>
    </p>
    <p>Dábálašoahpaheaddjeoahppu lea fidnooahppu mii bistá 4 jagi ja addá 240 lohkančuoggá. Oahpahusas lea 120 čuoggá stuoru oassi geatnegahtton fágat ja 120 čuoggái vállje studeanta ieš fágaid. <em type="bold">Oahpahusa geatnegahtton oassi lea juhkkojuvvon dáinnalágiin </em>pedagogihkka       lohkančuoggá Risttalašvuohta, osku ja eallinoaidnu   20 lohkančuoggá matematihkka       30 lohkančuoggá dárogiella      30 lohkančuoggá lohkan-, čállin- ja matematihkka vuođđooahppu   lohkančuoggá bargohárjehallan mii lea integrerejuvvon  lohkanovttadagaide     20-  vahku <em type="bold">Oahpahusa válljenvejolašvuođa oasis lea </em>Válljet skuvlagullevaš fágaid gaskkas    oahppočuoggá *Dát galget dahkat unnimusat 60 oahppočuoggá fágain mat vástidit vuođđoskuvlla fágaid. Fágat sáhttet leat fágalasáhus geatnegahtton oasis dahje ođđa fágat mat leat unnimusat 30 oahppočuoggá stuoru ja galget sisttisdoallat fágadidáktihka ja dábálaččat bargohárjehallanoahpahusa. Gitta 60 oahppočuoggá sáhttet leat eará skuvlagullevaš iešguđetlágan mutto stuoru oahput. Ásahusat mearridit leat go oahput gullevaččat vuođđoskuvllabargui.  Studeanttat sáhttet heivehit oahpahusa vuođđoskuvlla vuolit cehkiid guvlui go válljejit eanet fágaid dahje alit cehkiid guvlui go válljejit unnit fágaid. Luonddu-, servodat- ja birasfága integrerejuvvon oahppofálaldahkan sáhttá defineret vuođđoskuvlla fágasuorgin. Ásahusat ráhkadit plánaid fágaide mat eai leat mielde rámmaplánas. Jus fágain váldá lassioahpu  badjel 30 oahppočuoggá boahtá fágadidáktihkka ovddemusat leat nuoraidceahki guvllot jus fága iešvuohta ii mearkkaš eará.  Makkár fágaid lea válljen golmma vuosttaš jagis ja universitehtaid ja allaskuvllaid másteroahpu fálaldagaid ja sisaváldinnjuolggadusaid vuođul, sáhttá njealját jagi heivehit másteroahpu oassin. <em type="bold">Sámi dábálašoahpaheaddjeoahppu </em>Sámi dábálašoahpaheaddjeoahppu rekruttere norgga, ruoŧa ja suoma studeanttaid geain lea sámegiella vuosttaš- dahje nubbegiellan. Sámi oahppi eallinmáilbmi lea guovddáš vuolggasadjin sámi skuvlla oahpaheddjiide, ja oahpahus galgá fátmmastit sámi servodaga variašuvnna ja girjáivuođa. Sámi dábálašoahpaheaddjeoahpus lea ulbmilin dahkat studeanttaid gelbbolažžan oahpahit sámegillii ja sámegiela buot fágain. <em type="bold">Dábálašoahpaheaddjeoahppu bealjehemiid váste </em>Dábálašoahpaheaddjeoahppu bealjehemiid váste lea erenoamážit heivehuvvon bealjehis ja lossagulot studeanttaide geain lea dárogiel seavagiella vuosttašgiellan. Muhtin fágat leat heivehuvvon nu ahte addá gelbbolašvuođa addit oahpahusa mas leat vuođđun bealjehis dahje lossagulot ohppiid dárbbut geat atnet seavagiela. </p>
    <p><em type="bold">Dábálašoahpaheaddjeoahppu erenoamáš hámádagain </em>Iešguhtege ásahus ovddida oahppofálaldagaid báikkálaš dárbbuid ja resurssaid vuođul. Sii sáhttet fállat dábálašoahpaheaddjeoahpu erenoamáš hámádagain. Ovdamearkan hámádagaide sáhttet leat: erenoamážit deattuhit vásedin fágaid dahje fágajoavkkuid, heiveheapmi oahpahusvuogádaga iešguđetge dásiid dahje funkšuvnnaid guvlui, deattuhit oahpahusa jođiheami ja organiserema, dahje erenoamážit deattuhit minoritehtalaš ja máŋggakultuvrralaš beali. </p>
    <p><em type="bold">Grádat </em>Jus oahpaheaddjeoahppu lea heivehuvvon nu ahte duhtada ásahusa njuolggadusgáibádusaid, de sáhttet studeanttat maŋŋel golbma jagi bivdit oažžut bachelorgráda. Dát gráda ii atte oahppogelbbolašvuođa. Oahppoásahus mearrida gráda nama. Sátni <em type="italic">oahpaheaddji </em>ii sáhte leat namahusas oassin. <em type="bold">Riikkaidgaskasašvuohta </em>Ásahusat galget láhčit dili nu ahte studeanttat oahpu iešguđetge osiin ožžot gaskariikkalaš perspektiivva oahppofágain ja oahpaheaddjebarggus. Ásahusat galget maiddái láhčit studeanttaide vejolašvuođa váldit muhtun osiid oahpus olgoriikkain. Galget mearriduvvot eavttut vai studeanttat ožžot dán oahpu dohkkehuvvot oassin fágaoahpus ja bargohárjehallamis. </p>
    <p>
      <em type="bold">2.3 Bargohárjehallanoahppu </em>
    </p>
    <p>Bargohárjehallanoahpus galget studeanttat oahpásnuvvat hástalusaide ja gáibádusaide maid oahpaheaddji deaivida virggis bokte. Sii galget ovddidit iežaset ámmátmáhtu go geahččaladdet ja árvvoštallet iežaset fágalaš ja didáktalaš máhtu. Vásáhusat ja čuolmmat bargohárjehallanbáikkis leat maid fágaoahpu guovddáš</p>
    <p>vuolggasadjin. Vai iešguđetge oahppoarenaid gaskavuođat čalmmustuvvet, de ferte oahppu láhčit saji ditáktalaš guorahallamii (geahča 1.3 oasis). Ásahusat ráhkadit plána bargohárjehallanohppui ovttaskas fágaoahpuid ulbmiliid vuođul ja oahpu oppalaš ulbmiliid vuođul. Plána galgá čájehit mainnalágiin bargohárjehallan lea organiserejuvvon, ja makkár progrešuvdna galgá leat oahppoáiggis. Dat galgá deattuhit fágaoahpaheddjiid, studeanttaid ja bargohárjehallanskuvllaid ovddasvástádusa plánet, čađahit ja árvvoštallat bargohárjehallama vásáhusaid.  Bargohárjehallanoahppu lea 20-22 bargovahku, das galgá leat bagadeapmi ja vuosttažettiin čađahuvvot vuođđoskuvllas, muhto gitta 2 vahku sáhttá čađahuvvot eará áigeguovdilis bargosurggiin. Juohke bargohárjehallama maŋŋel galget studeanttat árvvoštallojuvvot, árvosániin dohkálaš / ii dohkálaš. Bargohárjehallanoahppu galgá lágiduvvot dainnalágiin ahte studeanttat</p>
    <p type="listitem">•  oahpásnuvvet oahpaheaddjebarggu máŋggalágan bargguide</p>
    <p type="listitem">•  atnet bargohárjehallanbáikki dutkama ja guorahallama arenan iežaset studeanttabarggus ja čehppodaga háhkamis</p>
    <p type="listitem">•  ovddidit máhtu ovttasdoaibmama birra ohppiid gaskkas ja ohppiid ja oahpaheaddji gaskkas, ovddidit máhtu skuvlajođiheami, klássajođiheami ja joavkkobarggu birra</p>
    <p type="listitem">•  jurddašit ja ovddidit didáktalaš máhtu fágain ja fágaid rastá</p>
    <p type="listitem">•  barget máŋggakultuvrralaš oahppanbirrasis ja láhčet heivehuvvon oahpu buohkaide</p>
    <p type="listitem">•  besset vásihit ovttasbarggu váhnemiiguin/ovddasteddjiiguin ja earáiguin geain lea ovddasvástádus mánáid bajásšaddanbirrasii</p>
    <p type="listitem">•  analyserejit bargohárjehallanvásáhusaid teoriija, vuođđoskuvlla oahppoplánaid ja vásáhusaid vuođul mat sis leat ohppiiguin</p>
    <p type="listitem">•  vásihit bargovugiid mat ovddidit entreprenordoaimma</p>
    <p>
      <em type="bold">2.4 Bargo- ja árvvoštallanmálliid prinsihpat </em>
    </p>
    <p>Ásahusain lea ovddasvástádus dasa ahte studeanttat dovddidit fidnoguoski bargo- ja árvvoštallanvugiide. Bargobihtát ja duođaštanmállet galget sisttisdoallat bargohárjehallanoahpahusa, fágaid ja didaktihka, vai oahpus šaddá oppalašvuohta ja oktiigullevašvuohta. Bargovuogit galget lágiduvvot dainnalágiin ahte studeanttat</p>
    <p type="listitem">•  barget iešguđetge fágaid ja oahppanbáikkiid máhtuin</p>
    <p type="listitem">•  vižžet máhtu iešguđetge gálduin ja gálduid árvvoštallet krihtihkalaččat ja iešheanalaččat</p>
    <p type="listitem">•  oassálastet oahpu iešguđetge osiid plánemis, čađaheamis ja árvvoštallamis</p>
    <p type="listitem">•  dovdát ja analyseret dutkama, kártema ja našuvnnalaš árvvoštallanvuogádaga</p>
    <p type="listitem">•  ožžot vásáhusaid metodaiguin mat ovdddidit entreprenordoaimma iešguđet dásiin</p>
    <p type="listitem">•  besset estehtalaččat bargat, vásihit ja dovddidit</p>
    <p type="listitem">•  guorahallet fidnoehtalaš gažaldagaid</p>
    <p type="listitem">•  ovdanbuktet ja gaskkustit oahppoávdnasiid iešguđetlágan  vuostáiváldinjoavkkuide</p>
    <p>Árvvoštallanvuogit galget lágiduvvot dainnalágiin ahte studeanttat</p>
    <p type="listitem">•  vásihit árvvoštallamiid sihke dađistaga ja lohkanovttadagaid loahpas</p>
    <p type="listitem">•  oidnet oktavuođa gaskal bargohárjehallama ja teoriija ja gaskal fágaid</p>
    <p type="listitem">•  vásihit iešguđetlágan árvvoštallanvugiid, mat leat heivehuvvon oahpu ulbmiliidda ja bargovugiide</p>
    <p type="listitem">•  Oahpásnuvvet vuođđoskuvlla áigeguovdilis árvvoštallanmálliiguin</p>
    <p type="listitem">•  Ožžot bagadallama ja movttiidahttima oahppamii ja persovnnalaš ovdáneapmái</p>
    <p>
      <em type="bold">2.5 Rámmaplánas fágaplánii </em>
    </p>
    <p>Rámmaplána geatnegahttá ásahusa, bargiid, studeanttaid ja bargohárjehallanskuvllaid. Dan vuođul ráhkada ásahus fágaplána ohppui, ovttasráđiid studeanttaiguin ja bargohárjehallanskuvllaiguin. Plána galgá addit dieđuid oppalaš oahpu birra ja das galgá leat plána bargohárjehallamii, ovttaskas fágaide/fágasurggiide (bákkolaš ja válljenmuni lohkanovttadagaide) ja fágaidrásttildeaddji fáttáide. Čuovvovaš listtus oaidnit maid ásahusa plána galgá sisttisdoallat. <em type="bold">Oahpu birra </em></p>
    <p type="listitem">•  makkár bargui oahpuin beassá</p>
    <p type="listitem">•  oahppoorganiseren oktan oahppomodeallain</p>
    <p type="listitem">•  bagadallan ja árvvoštallan</p>
    <p type="listitem">•  eavttut jus galgá beassat muhtun fágas ja eará oahpuid dohkkeheapmi lohkkot oassin oahpaheaddjeohppui – dás maiddái olgoriikka oahput</p>
    <p type="listitem">•  bargohárjehallanoahpu plána</p>
    <p type="listitem">•  studeanttaid iežaset váikkuheapmi oahpu ovdáneapmái</p>
    <p type="listitem">•  doaibmabijut unnitlogugiela studeanttaide</p>
    <p type="listitem">•  dohkálašvuođaárvvoštallan – láhka- ja láhkaásahusa čujuhusain</p>
    <p>
      <em type="bold">Fágat/fágasuorggit </em>
    </p>
    <p type="listitem">•  fágalaš ja didáktalaš sisdoallu, organiseren ja ovttasbargovuogit, árvvoštallan ja bargohárjehallan<em type="bold"> </em></p>
    <p type="listitem">•  máŋggakultuvrralaš ja riikkaidgaskasaš perspektiiva<em type="bold"> </em></p>
    <p type="listitem">•  heivehuvvon oahpahus ja vuhtii váldit mánáid geain lea erenoamáš dárbu oažžut veahki ja doarjaga<em type="bold"> </em></p>
    <p type="listitem">•  ovttasbargat váhnemiiguin/ovddasteddjiiguin ja earáiguin geain lea ovddasvástádus mánáid ja nuoraid bajásšaddanbirrasii<em type="bold"> </em></p>
    <p type="listitem">•  ovttadássásašvuohta  – ja sohkeabeali perspektiiva<em type="bold"> </em></p>
    <p>
      <em type="bold">Fágaid/fágasurggiid rasttildeapmi </em>
    </p>
    <p type="listitem">•  fágaoahpahus galgá oppalaččat gokčat vihtta gelbbolašvuođasuorggi, vrd kap. 1.2 ja 2.1</p>
    <p type="listitem">•  fágaidrasttildeaddji fáttát; entreprenordoaibma, biras- ja resursahálddašeapmi, girjerájus oahppanbáikin, johtolatoahpahus, gárihuhttinmirkováttisvuođat, givssideapmi ja mánát ja nuorat roasuin (illásteapmi, váilevaš ovdamoraš ja dikšu, soahteroasut ja sullasaččat)</p>
    <p type="listitem">•  sámi guoski fáttát gustojeaddji plánaid ja sámi guovlluid máŋggabealalašvuođa vuođul</p>
    <p type="listitem">•  drámá metodan</p>
    <p type="listitem">•  IKT veahkkeneavvun kommunikašuvdnii ja oahppamii</p>
    <p type="listitem">•  oahpaheaddji jođiheaddjin ja ovttasbargobealálažžan</p>
    <p type="listitem">•  ovttasbargu gaskal teoriija ja čađaheami ja gaskal fágaid</p>
    <p type="listitem">•  ovttasbargu gaskal skuvlla ja báikkálaš bargoeallima ja ealáhusaid</p>
    <p>
      <em type="bold">3. kapihtal FÁGAID JA FÁGASURGGIID PLÁNAT </em>
    </p>
    <p><em type="bold">Álgu </em>Dán kapihttala galgá lohkat oktanis 1. ja 2. kahpihttaliin. Ovttaskas ásahusa fágaplánaráhkadeapmi gáibida ahte dasa váldojit oasit ovddit kahpihttaliin. Juohke fága lea čilgejuvvon iežas ulbmila ja mihtilmasvuođa vuođul. Fágain leat golmmaoasát ulbmilat. Ulbmilsurggiid siskkobealde leat čilgejuvvon oahpu ulbmilat. Báikkálaš fágaplánas galgá konkretiseret rámmaplána ulbmiliid,  ja čilget movt lágidit barggu vai jokset oahpahusa ulbmiliid. Fágaplánaid prinsihpat ja njuolggadusat leat čilgejuvvon 2.5 kapihttalis. </p>
    <p>
      <em type="bold">3.1 Pedagogihkka </em>
    </p>
    <p><em type="bold">Ulbmilat ja earenoamášvuođat </em>Pedagogihkka lea máŋggabealat fága ja fátmmasta oassesurggiid ideahistorjjá, didaktihka, filosofiija, psykologiija ja sosiologiija. Fága lea fidnohábmema oassin dábálašoahpaheaddji oahpus. Pedagogihkka galgá veahkkin hukset studeanttaide dárbbašlaš máhtu ja vásáhusaid vai sáhttet kritihkalaččat analyseret oahpaheaddji ja oahppi barggu áigeguovdilis stivrendokumeanttaid, váhnemiid/ovddasvástideddjiid vuordámušaid ja iešguđetge teoriijaid ja mearrideaddji rámmaid ektui. Dát viiddis barggut leat guovddáš oasit oahpaheaddji profešovdnagelbbolašvuođas. Pedagogihkkafága oahpu fágalaš ávssisin lea oktavuohta gaskal skuvlla, oahpaheaddji, oahppi ja oahpponeavvu. Dát lea didaktihkas guovddážis, ja dainnalágiin šaddá ge didaktihkka čoahkáščuokkisin pedagogihkka oahpahussii. Jus oahpus galgá ávdnet buori vuođu dán oktavuhtii, de ferte dihtomielalaččat movttiidahttit peršuvnnalaš šaddamii, ovdáneapmái ja fidnoestetihkkii. Dakkár viiddis oainnu vuođul šaddá pedagogihkka hábmenfágan, mii ráhkkanahttá studeanttaid bargat boahtteáiggis girjás fágalaš, sosiálalaš ja kultuvrralaš suorggis, man sisdoallun lea kompleksitehta ja girjáivuohta. Studeantta galgá oahpásnuvvat pedagogihkkafága ruohttasiiguin ja fága dieđalaš vuođuin. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš guorahallama. <em type="bold">Oahpaheaddji, oahppi ja oahpahus </em>Studeantta galgá </p>
    <p type="listitem">•  máhttit analyseret ovttaskasoahppi ja ohppiidjoavkkuid oahppanstrategiijaid iešguđetlágan teorehtalaš viiddis oainnuid vuođul, ja atnit dán máhtu láhčit oahppobirrasa mii fátmmasta buohkaid, maiddái ohppiid geain lea dárbu earenoamášohppui.</p>
    <p type="listitem">•  Máhttit ákkastallat ja jurddašallat iežas válljemiid fidnoetihka, relevánta teoriijaid ja skuvlaovdáneami dutkanvásáhusaid vuođul.</p>
    <p type="listitem">•  Máhttit oahppoplánaid analyseret ja skuvlabeaivvi organiseret dálá oahppoplánaid ulbmiliid vuođul.</p>
    <p type="listitem">•  Máhttit digaštallat ja analyseret vuđolaš didáktalaš gažaldagaid mat gullet gielalaš, sosiálalaš ja kultuvrralaš girjáivuhtii.</p>
    <p type="listitem">•  Máhttit movttiidahttit ja láhčit ovttaskasoahppi oahppama ja luohkkájođiheami gelbbolašvuođain ja čehppodagain jođihit ohppiid bargooktavuođa</p>
    <p type="listitem">•  Dovdat iešguđetlágan kártengeahččalemiid mat adnojit identifiseret oahppanváttisvuođaid, earret eará lohkan- ja čállinváttisvuođaid</p>
    <p><em type="bold">Oahpaheaddji ja oahppi organisašuvnnas </em>Studeanttat galget </p>
    <p type="listitem">•  máhttit ja ipmirdit eavttuid mat leat dárbbašlaččat go galgá ovdánahttit buriid olmmošgaskasaš oktavuođaid ja máhttit atnit dán ipmárdusa go láhčá fátmmasteaddji oahppobirrasa</p>
    <p type="listitem">•   máhttit analyseret ja árvvoštallat skuvlla organisašuvdnan iešguđetlágan viiddis oainnuid vuođul ja leat gearggus ovttasbargat skuvlla doaimmain ja ovdánahttinbargguin •   iežaset ipmárdusain ja gálggaiguin gulahallat ohppiiguin, váhnemiiguin/ovddasteddjiiguin, bargoustibiiguin, hovdengottiin ja earáguin geain lea ovddasvástádus mánáid šaddanbirrasii</p>
    <p type="listitem">•  atnit muittus iežaset ja bargoustibiid fága-, máhtto- ja oahppooainnu ja dilálašvuođa gaskal pedagogalaš vuođđooainnu, oahppama ulbmila ja skuvlla dahje doaimma čađaheami</p>
    <p type="listitem">•  máhttit ovddasmoraštit ja veahkehit mánáid roasuin ja kritihkalaččat árvvoštallat ja čađahit doaimmaid láhttenváttisvuođaid oktavuođas, nugo ovdamearkka dihte givssideami dáfus</p>
    <p type="listitem">•  máhttit analyseret iešguđetlágan geahččalanmálliid, boađusollisvuođaid ja árvvoštallanmálliid ovdanbuktimiid mat adnojuvvojit skuvlla, oahpaheddjiid dahje ohppiid árvvoštallamis</p>
    <p><em type="bold">Oahpaheaddji ja oahppi servodagas </em>Studeanttat galget </p>
    <p type="listitem">•  máhttit ipmirdit rievdadusaid oahpaheaddjirollas ja oahppirollas historjjálaš, filosofalaš ja servodatlaš viiddis oainnu vuođul ja máhttit analyseret mot dat rollat rivdet seammás go servodat rievdá</p>
    <p type="listitem">•  diehtit makkár geatnegasvuođat oahpaheaddjis leat skuvlalágaid ja oahppoplánaid ektui</p>
    <p type="listitem">•  máhttit gieđahallat váttisvuođaid mat gusket teoriija ja čađaheami gávnnadeapmái</p>
    <p type="listitem">•  čájehit ipmárdusa dasa mot iešguđetlágan sosiáliserenfáktorat sáhttet váikkuhit sihke oahppi ovdáneapmái ja oahpaheaddji didáktalaš vuoruhemiide</p>
    <p type="listitem">•  máhttit digaštallat fidnoehtelaš váttisvuođaid mat leat dilálašvuođas gaskal iežas oahpaheami, oahppi oahppanstrategiija ja makkár oktavuođas oahpaheapmi lea</p>
    <p type="listitem">•  máhttit ovttasbargat ja láhčit buriid rasttildemiid gaskal mánáidgárddi ja skuvlla ja gaskal skuvlla iešguđetge dásiid</p>
    <p>
      <em type="bold">3.2 Vuđolaš lohkan-, čállin ja matematihkkaoahpahus (VLČM) </em>
    </p>
    <p><em type="bold">10 oahppopoeaŋŋa Ulbmilat ja earenoamášvuođat </em>Čállingielalaš ja matematihkalaš gelbbolašvuohta lea deahálaš go galgá sáhttit doaibmat bures skuvllas ja servodagas mii gáibida ollu mánáin, nuorain ja rávisolbmuin dáin surggiin. Dán lohkanovttadagas galget studeanttat nannet iežaset fágalaš ja didáktalaš vuođu vai sáhttet čađahit vuđolaš lohkan-, čállin-, ja matematihkkaoahpaheami smávvaskuvladásis. Sii galget seammás ovdánahttit máhtu árvvoštallat oahpaheami dási, vai sáhttet veahkehit buot ohppit olahit buori gelbbolašvuođa namuhuvvon surggiin.    <span type="quote">”Vuđolaš lohkan-, čállin-, ja matematihkkaoahpahusa”</span> lohkanovttadat lea huksejuvvon dábálašoahpaheaddjioahpu geatnegahttojuvvon fágaid matematihka, dárogiela/sámegiela ja pedagogihka oahpuid ala. Temásurggiid berre maid gieđahallat studeantta bargohárjehallanoahpu oktavuođas ja nu ahte studeanttat ožžot ovdánahttindádjadeami gelbbolašvuođa dán suorggis. <em type="bold">Ulbmilsuorggit  </em>Bargu ulbmilsurggiiguin galgá sihkkarastit lonohallama gaskal teorehtalaš gelbbolašvuođa, bargohárjehallanvásáhusaid, fágalaš ovdáneami ja didáktalaš guorahallama. <em type="bold"> Bargu doahpagiiguin ja sátneriggodagain </em>Studeanttat galget </p>
    <p type="listitem">•  máhttit čilget teoriijaiguin mot doahpagat, sátneriggodat ja giela dihtomielalašvuohta ovdána, máhttit čájehit oktavuođa gaskal daid ovdánahttinproseassaid ja vuđolaš lohkan-, čállin- ja matematihkkaoahpahusa ja dovdat iešguđetlágan vugiid mot vuhtii váldit dán máhtu oahpahusas</p>
    <p type="listitem">•  máhttit atnit mánáid iešguđetlágan gulahallanvugiid, ovdamearkka dihte stohkosis, vai ipmirda sin eahpeformálalaš matematihkka- ja giellamáhtu ja máhttit dakkár ipmárdusa ávkkástallat go galgá ovdánahttit mánáid vuđolaš doabaipmárdusa ja oahppanstrategiijaid lohkamis ja čállimis</p>
    <p type="listitem">•  dovdat daid earenoamáš gielalaš hástalusaid mat gullet nuppigiela ohppiid doahpagiid ja sátneriggodaga ovdáneapmái, ja máhttit árvvoštallat iešguđetlágan vugiid mot skuvla sáhttá láhčit systemáhtalaš barggu dan suorggis</p>
    <p><em type="bold">Lohkan-, čállin- ja matematihkkabargu fágas ja fágaid rastá </em>Studeanttat galget </p>
    <p type="listitem">•  máhttit árvvoštallat ja láhčit teoriijačatnašuvvon, systemáhtalaš ja girjás oahpahusa lohkamis, čállimis, čállinhábmemis ja matematihkas ja ávkkástallat temáorganiserema ja stoahkanlágan doaimmaid maiguin nanne dán oahpahusa</p>
    <p type="listitem">•  máhttit analyseret muhtun válljus govva- ja diehtogirjjiid, čáppagirjjálašvuođa, IKT-vuođul veahkkeneavvuid ja eará oahpponeavvuid ja máhttit atnit dakkár neavvuid álgooahpahusas</p>
    <p type="listitem">•  máhttit árvvoštallat áigeguovdilis kártengeahččalemiid ja eará áican- ja árvvoštallanvugiid ja máhttit atnit dakkár bargomálliid ipmárdusa, oktan fágalaš ja didáktlaš gelbbolašvuođain, heivehit oahpahusa ohppiid iešguđetge dárbbuide</p>
    <p type="listitem">•  máhttit viežžat, guorahallat ja ávkkástallat váhnemiid/ovddasteddjiid áicamiid ja árvvoštallamiid mánáid gielalaš ja matematihkalaš gálggain ja hástalusain</p>
    <p><em type="bold">Organiseren ja ovttasbargu </em>Studeanttat galget </p>
    <p type="listitem">•  máhttit árvvoštallat oahpaheaddji rolla mielbargin ohppiid ovdasteddjiiguin ja eará fágaolbmuide skuvllas ja skuvlla olggobealde ja máhttit atnit dan ipmárdusa go láhčá lohkama, čállima ja matematihka vuođđooahpahusa</p>
    <p type="listitem">•  dovdat earenoamáš hástalusaid mat gullet máŋggagielat ohppiidjoavkku skuvlaálgimii ja máhttit vuostái váldit daid hástalusaid álgooahpahusas</p>
    <p type="listitem">•  máhttit bargat systemáhtalaččat eastadan dihte ohppiide čállin-, lohkan- ja matematihkkaváttisvuođaid.</p>
    <p>
      <em type="bold">3.3 Risttalašvuođa-,oskku- ja eallinoainnuoahppu (ROE) </em>
    </p>
    <p><em type="bold">20 oahppopoeaŋŋa Ulbmilat ja earenoamášvuođat </em>Risttalaš oskkus ja árbevierus lea nana ja viiddis sadji norgga kultuvrras ja historjjás. Risttalaš árbevierut ja oainnut hervejit min servodaga máŋgga dásis. Dás lea sáhka earret eará allabasiin, vieruin, morálas ja rievttis, gielas ja girjjálašvuođas, musihkas ja dáidagis. Seammás lassánit norgga servodagas dađistaga dakkár joavkkut geaid identitehta lea huksejuvvon eará go risttalašvuođa oskku- ja eallinoainnoárbevieruid nala, dahje ii-oskkolaš eallinoainnu nala.   ROE-fága lea fágaidrasttideaddji. Das leat ruohttasat iešguđetlágan akademálaš fágaárbevieruin, earret eará risttalašvuođas, oskudiehtagis, teologiijas ja filosofiijas, muhto fágas leat maid lagas čanastagat muhtin eará servodat- ja kultuvrafágaide. Fágas leat maid deahálaš estehtalaš viiddis oainnut.    Oahpaheaddjistudeanttat galget ovdánahttit gelbbolašvuođa ipmirdit sihke norgga kultuvrra ja árbevieru seammaládje go máŋggakultuvrrat duohtavuođa. Nugo vuođđoskuvlla risttalaš-, oskku- ja eallinoainnufágas, de lea maid oahpaheaddjioahpus šaldehuksenfunkšuvdna ja dat galgá lasihit eambbo ipmárdusa, árvvus atnima, rabasvuođa ja ráfálaš ovttaseallima<em type="bold">. </em>Fága galgá hukset oktasaš árvvuid ja ovddidit gierdevašvuođa ja dohkkeheami iešguđetlágánvuhtii. Deattuheapmi gaskal risttalašvuođa ja eará oskkuid ja eallinoainnuid galgá leat sullii nu mot vuođđoskuvlla oahppoplánas. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš árvvoštallama. <em type="bold">Fágalaš ja fágadidáktlaš gelbbolašvuohta </em>Risttalašvuohta Studeanttat galget </p>
    <p type="listitem">•  máhttit Biibbala – dan ilbmama<em type="bold">,  </em>juogu, váldosisdoalu, guovddáš dáhpáhusaid ja girjjálašvuođa ovdanbuktinvugiid birra – ja makkár mearkkašupmi Biibbalis lea kultuvra- ja oskugáldun </p>
    <p type="listitem">•  bures máhttit risttalašvuođa historjjá ja dálá áiggi risttalašvuođa birra: dehálaš hámit<em type="bold">,</em> risttalaš rituálat ja allabasit, oskkolaš govastagat ja báikkálaš risttalašvuohta mii gullá  Norgga Stáhtagirkui ja eará risttalaš oskkuservodagaide </p>
    <p type="listitem">•  máhttit čilget risttalaš oskkuoahpu ja etihka váldoosiid</p>
    <p><em type="italic">Eará oskkut ja eallinoainnut </em>Studeanttat galget </p>
    <p type="listitem">•  máhttit hinduismma-, buddhismma-, juvddálašvuođa- ja isláma birra ja máhttit guorahallat ovttalaganvuođaid ja erohusaid iešguđetlágan vuoiŋŋalaš árbevieruin.</p>
    <p type="listitem">•  máhttit ii girkolaš eallinoainnuid birra, earret eará Norgga eallinoainnuhumanismma</p>
    <p type="listitem">•  dovdat dálá mailmmi vuoiŋŋalaš eallima ovdáneami ja ipmirdit maid osku ja eallinoaidnu mearkkaša ovttaskas olbmui ja servodahkii, fátmmasta maiddái  sohkabeali- ja dásseárvvu viiddisoainnu</p>
    <p><em type="italic">Etihkka ja filosofiija </em>Studeanttat galget </p>
    <p type="listitem">•  máhttit vuđolaš ehtalaš teoriijaid birra, deaháleamos osku- ja eallinoainnuárbevieruid ehtalaš árvvuid birra ja risttalaš etihka birra mii lea vuođđun mánáidgárddi ja skuvlla árvočatnašupmái</p>
    <p type="listitem">•  ipmirdit maid osku ja eallinoaidnu mearkkaša mánáid sosialiseremii, fatmmasta maiddái sohkabeali- ja dásseárvvu viiddisoainnu</p>
    <p type="listitem">•  dovdat guovddáš jurddašeddjiid ja oarjemáilmmi filosofiijahistorjjá jurdagiid, mas earenoamážit olmmošoaidnu deattuhuvvo.</p>
    <p type="listitem">•  máhttit iešguđetlágan olmmošvuoigatvuođakonvenšuvnnaid birra ja sáhttit guorahallat maid dat mearkkašit, ovdamearkka dihte mailmmicealkámuša olmmošvuoigatvuođaid birra, ON:a riikkaidgaskasaš konvenšuvnnaid olmmošvuoigatvuođaid birra, ON:a mánáidkonvenšuvnna ja ILOkonvenšuvnna álgoálbmogiid birra ja čeardaolbmuid birra geat orrot sierra stáhtain.</p>
    <p><em type="bold">Doaibmat ROE-fága oahpaheaddjin </em>Studeanttat galget </p>
    <p type="listitem">•  máhttit vuođđoskuvllafága historjjá-, vuođušteami-, sisdoalu- ja ulbmila- ja dan lága- birra mii gullá dán fágii</p>
    <p type="listitem">•  nagodit planet, čađahit ja árvvoštallat ROE-oahpahusa iešheanalaččat ja čiekŋalis fágalaš jurddašuvvon vuogi mielde</p>
    <p type="listitem">•  sáhttit láhčit báikkálaš heivehuvvon oahpahusa</p>
    <p type="listitem">•  sáhttit láhčit oahpahusa mii lea heivehuvvon ohppiid osku- ja eallinoainnuvuđđui</p>
    <p type="listitem">•  ipmirdit árvogaskkusteami barggu máŋggakultuvrrat servodagas</p>
    <p type="listitem">•  máhtti atnit IKT ávnnasin ja máhttit árvvoštallat dan ávdnasa ehtalaš viiddis oainnus</p>
    <p><em type="bold">Ovttasbargu ja árvvoštallan </em>Studeanttat galget </p>
    <p type="listitem">•   hálddašit fidnoehtalaš gelbbolašvuođa ja máhttit jurddašallat iežaset rolla ROE-oahpaheaddjin</p>
    <p type="listitem">•  máhttit ovdánahttit luohttevašvuođa ja ovttasbarggu ohppiiguin ja váhnemiiguin/ovddasteddjiiguin geain lea iešguđetlágan kultuvrralaš ja osku duogáš</p>
    <p type="listitem">•  máhttit veahkehit juohke ovttaskas oahppi viidáseappot ehtalaš, osku ja eallinoainnu lágan ekstensiála gažaldagaiguin</p>
    <p type="listitem">•  máhttit guorahallat ehtalaš gažaldagaid fágalaš máhtu vuođul ja ipmirdit ohppiid eallindilalašvuođaid</p>
    <p type="listitem">•  máhttit atnit ROE fága fágalaš ja praktihkalaš gelbbolašvuođa gulahallamis ja ovttasbarggus eará fágaiguin</p>
    <p><em type="bold">Lassioahppu 10 oahppopoeaŋŋa </em>Lassin geatnegahtton lohkanovttadahkii fállojuvvo ROE-ovttadat mas leat 10 oahppopoeaŋŋa. Lassioahppoovttadagas lea gelbbolašvuođabajideapmi iešárvun ja sáhttá leat dárbbašlažžan viidáset oahpuide </p>
    <p>
      <em type="bold">3.4 Matematihkka </em>
    </p>
    <p><em type="bold">Ulbmilat ja earenoamášvuođat </em>Matematihkka lea vuođđun ođđaáigásaš teknologalaš ovdáneapmái, ja matematihkka lea deahálaš oassi ollu fágasurggiin ja doaimmain. Máŋga jagi deattuhedje skuvllas ahte dán fágas galggai oahppat daid iešguđetlágan rehkenastenmálliid.  Gálggabealli deattuhuvvui erenoamážit. Dálá matematihka oahppoplána deattuha fága doabaovdáneami ja matematihka relevánsa servodagas. Oahpaheaddjeoahpu  matematihkkafága ulbmil lea ahte studeanttat galget máhttit oahpahit doaibmi vuođđoskuvlla oahppoplánaid mielde fágalaš oadjebas ja vuđolaččat jurddašuvvon vuogi mielde<em type="bold"> </em>ja addit sidjiide vuođu ovdánahttit iežaset máhtu ja bargomálliid. Sii galget máhttit ipmirdit, árvvoštallat ja čilget ohppiid oahppoproseassaid ja matematihka máhttoovdáneami. Oahpahus galgá čuvget iešguđetlágan beliid matematihka máhtus: duohtadieđuid-máhtu, gálggaid, guottuid fágii, mot doahpagat ovdánit ja huksejit nubbi nuppi ala, ja maiddái mot diđošteapmi ja geahččaleapmi sáhttá leat ávnnasin ovdánahttit dihtomielalaš máhtu. Oahpaheaddjioahpus lea earenoamáš deahálaš ahte studeanttat besset jurddašallat dan ovttasdoaibmama birra mii lea gaskal<em type="bold"> </em>matematihkkafágalaš máhtuid ja didáktalaš čuolbmagažaldagaid. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš gelbbolašvuohta </em>Studeanttat galget </p>
    <p type="listitem">•  máhttit ollu matematihkkafágalaš fáttáid birra mat vuođđoskuvllas leat áigeguovdilat</p>
    <p type="listitem">•  máhttit matematihka historjjálaš ovdáneami birra ja maid dieđafága ja skuvlafága servodatovdáneami rolla birra</p>
    <p type="listitem">•  oaidnit oktavuođaid gaskal iešguđetlágan fáttáid vuođđoskuvlla oahppoplánas</p>
    <p type="listitem">•  dovdat teoriijaid mot mánát ohppet matematihka, ja dihtomielalaš oktavuohta ovttasdoaibmamii gaskal iežas fágaoainnu ja dan ahte oahpahit matematihkas</p>
    <p type="listitem">•  máhttit makkár váikkuhusaid ohppiid giella ja kultuvraduogáš ja nieiddaid ja bártniid iešguđetlágan viiddis oainnut sáhttet dagahit go sii fága galget oahppat</p>
    <p type="listitem">•  máhttit matematihkkadidáktalaš dutkan- ja ovdánahttinbargguid, earenoamážit matematihka álgooahpahusas</p>
    <p><em type="bold">Doaibmat matematihkka oahpaheaddjin </em>Studeanttat galget </p>
    <p type="listitem">•  oadjebasat ja iešheanalaččat máhttit plánet, organiseret, čađahit ja árvvoštallat matematihka oahpahusa vuođđoskuvllas</p>
    <p type="listitem">•  máhttit ovdánahttit, árvvoštallat, válljet ja láhčit molsašuddi oahppandoaimmaid ohppiide geain leat iešguđetlágan eavttut ja iešguđetlágan kultuvrralaš duogážat,   heivehuvvon oahpahusa ja sohkabeali- ja dásseárvvu viiddis oainnu prinsihpa vuođul</p>
    <p type="listitem">•  máhttit áicat ja analyseret mánáid daguid ja gelbbolašvuođaid ja váldit vuhtii sin eavttuid go láhčá oahpahusa</p>
    <p><em type="bold">Ovttasdoaibman ja jurddašeapmi </em>Studeanttat galget </p>
    <p type="listitem">•  máhttit analyseret ja jurddašit iežas ja ohppiid oahppama ja guottuid matematihka ektui ja mii váikkuha guottuide mat mis leat fágii</p>
    <p type="listitem">•  máhttit čatnat ovdamearkkaid ohppiid vásáhusain vuođđoskuvlla matematihka bargui</p>
    <p type="listitem">•  ipmirdit giela oahppama rolla  ja máhttit gulahallat matematihkain</p>
    <p type="listitem">•  máhttit imaštallat, diđoštit, jurddašallat, logalaččat jurddašallat ja hutkat mot váttisvuođaid čoavdit</p>
    <p type="listitem">•  máhttit analyseret iešguđetlagan kártengeahččalemiid<em type="bold"> </em>maiguin árvvoštallet skuvlla, oahpaheddjiid dahje ohppiid </p>
    <p>
      <em type="bold">3.5 Dárogiella </em>
    </p>
    <p><em type="bold">Ulbmilat ja earenoamášvuođat </em>Dárogiella lea hábmenfága, estehtalašfága ja giellafága. Giella lea vuođđun jurddašeapmái, ipmárdussii, vásáhussii ja gulahallamii. Danin lea dárogielfága guovddáš fágan skuvllas ja oahpaheaddjeoahpus. Studeanttat galget ovdánahttit fágalaš ja didáktalaš vuođu dárogielfága oahpaheapmái vuođđoskuvllas, dálá oahppoplánaid mielde. Oahpu čađahettiin galget sii nannet iežaset dábálašoahpaheaddjioahpu ja sin estehtalaš dovdagiid ja ovdánahttit iežaset identitehta seammás go atnet árvvus earáid kultuvrraid ja earáid árvvuid. Sii galget háhkat teorehtalaš máhtu ja praktihkalaš vásáhusa go barget gielain ja teavsttaiguin.    Studeanttat galget ovdánahttit ipmárdusa ohppiid dárogielfága bargui ja galget máhttit veahkehit sin ipmirdit fágalaš fáttáid ja oahppat teavsttaiguin maiguin fágas leat bargame. Sii galget maid háhkat doaibman- ja nuppástuvvangelbbolašvuođa dárogiela skuvlafágas. <em type="bold">Dárogielplána mas máŋggagielalaš čalmmusteapmi lea nannejuvvon </em>Dálá norgga skuvla lea máŋggagielat. Ollu ohppiin lea eará eatnigiella go dárogiella. Dat lea viiddidan dárogieloahpahusa viiddis oainnu, ja gáibida eanet gelbbolašvuođa dárogieloahpaheaddjis. Skuvla dárbbaša dárogieloahpaheddjiid geain leat unnitlogugielaid vásáhusat. Dárogiela nannejuvvon rámmaplána sáhttá fállojuvvot studeanttaide geain lea eará eatnigiella go dárogiella. Plána kurviserejuvvon oasit<em type="bold"> </em>leat lasáhussan dán studeanttajovkui.<em type="bold">  </em>Plána lea earálágan go dábalaš dárogielplána go das <em type="italic">nannejuvvo</em>:  ahte studeanttat vuđoleappot geahčadit máŋggagielat fáttáid, ja<em type="italic"> čiekŋuduvvo</em>: ahte studeanttat eambbo deattuhit njálmmálaš ja čálalaš gulahallama ja fágagielaáddejumi.      Fágaplána barggus ferte ovttaskas ásahus organiseret dárogielfága máŋggagielat nannejumiin nu ahte dat heivehuvvo ovttaskas studeantta gelbbolašvuhtii ja dárbbuide. Čáhkken dihte saji daid ođđa fáttáide<em type="bold">, </em>de galgá fágaplánii merket makkár fáttát ja bargobihtát gahččet eret dahje geahpeduvvojit daidda studeanttaide geat dárogieloahpahusas čuvvot dán variántta. Studeanttat geat čuvvot dán plána ožžot seamma formála gelbbolašvuođa dárogielas go sii geat čuvvot dábálaš dárogielplána, mas lea dušše okta čálalaš giellahápmi<em type="bold">. Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  dovdat guovddáš teakstaanalyhtalaš doahpagiid ja iešguđetlágan čáppagirjjalašvuođa- ja áššeláganšáŋraid mihtilmasvuođaid iešguđetlágan gaskaávdnasiiguin ja máhttit atnit dan gelbbolašvuođa go analysere ja dulko teavsttaid mat ovdanbuktojuvvojit sátnevuoruin, čállagiin ja govain</p>
    <p type="listitem">•  máhttit analyseret ja dulkot ollu valljus iešguđetlágan šáŋraid teavsttaid, girjegillii ja ođđa dárogillii ja eará giellasurggiin, earret eará sámegielas</p>
    <p type="listitem">•  <em type="italic">máhttit jurddašit teakstadulkoma birra máŋggakultuvrrat viiddis oainnus, sihke oahpaheaddjioahpus ja oahpaheaddjin máŋggakultuvrrat ohppiidjoavkkus</em> </p>
    <p type="listitem">•  ipmirdit mot giella lea huksejuvvon, mot dat molsašuddá, ja mot dat adno iešguđetlágan dilalašvuođain, earret eará máŋggagielat birrasis ja máhttit atnit dakkár ipmárdusa giela ja giellageavaheami analyseremis</p>
    <p type="listitem">•  <em type="italic">dovdat norgga gielladilalašvuođa mas erenoamážit deattuhit unnitlogugielaid joavkkuid ja ovttaskasolbmuid rivttiid </em></p>
    <p type="listitem">•  máhttit hui bures sihke hupmat ja čállit goappašiid giellahámiid (ii guoska sidjiide geat leat beassan<em type="bold">) </em>ja máhttit ráhkadit buriid, oktilas ovdanbuktimiid girjás njálmmálaš ja čálalaš gulahallandilálašvuođain </p>
    <p type="listitem">•  máhttit guorahallat dárogieloahpahusa ulbmiliid, sisdoalu ja iešguđetlágan lahkonanvugiid, maiddái gielalaš unnitlogu ohppiide, ja dovdat dárogielfága historjjálaš ovdáneami, <em type="italic">dárogiela nubbingiellan ja eatnigielfágan gielalaš unnitlogu ohppiide</em> </p>
    <p type="listitem">•  dovdat teoriijaid máŋggagielalašvuođa birra ja máhttit oaidnit dárogiela veardádalli perspektiivvas</p>
    <p type="listitem">•  dovdat dilálašvuođa gaskal hupmama ja čállosa ja njálmmálaš ja čálalaš giellaovdáneami birra ja máhttit atnit dan gelbbolašvuođa earret eará go analysere ohppiid teavsttaid <em type="italic">maiddái guovttegielat viiddis oainnus</em> </p>
    <p type="listitem">•  ipmirdit lohkan- ja čállinproseassa teoriijaid <em type="italic">maiddái ohppiide geain lea eará eatnigiella go dárogiella</em> </p>
    <p><em type="bold">Doaibmat dárogieloahpaheaddjin </em>Studeanttat galget </p>
    <p type="listitem">•  <em type="italic">máhttit dárogiela atnit oahpahusgiellan ja fágagiellan máŋggagielat ohppiidjoavkkuin </em></p>
    <p type="listitem">•  máhttit movttiidahttit iešguđet ahkecehkiin lohkandáhtu, goappoš sohkabeliid, beroštumiid ja kultuvrralaš duogáža vuođul</p>
    <p type="listitem">•  láhčit dili nu ahte oahppit ovdánahttet buriid lohkan- ja čállinstrategiijaid ja guorahallet iešguđetlágan gaskávdnasiid giela ja teavsttaid, ja movttidahttit njálmmálaš giela máŋggabeallásaš geavaheami ja ovdánahttit lohkan- ja čállinmovtta</p>
    <p type="listitem">•  máhttit bargat systemáhtalaččat molsašuddi oahpahanstrategiijaiguin ráhkkaneaddji, vuođđudeaddji ja viidásetovdánahtti lohkan- ja čállinoahpahusa siskkobealde, diehtit mot sáhttá eastadit lohkan- ja čállinváttisvuođaid, ja mot sáhttá veahkehit sin geat dárbbašit lassi veahki</p>
    <p type="listitem">•  máhttit atnit IKT ja iešguđetlágan oahpponeavvuid dárogielfágas</p>
    <p type="listitem">•  máhttit heivehit dárogieloahpahusa ohppiide geain leat iešguđetlágan dárbbut, earret eará ohppiide geat leat guovttegielat dahje geain lea dárogiella nubbingiellan</p>
    <p type="listitem">•  máhttit analyseret ja árvvoštallat iešguđetlágan geahččalanmálliid árvvuid, earret eará kártengeahččalemiid<em type="bold">, </em><em type="italic">maiddái ohppiid ektui geain lea eará eatnigiella go dárogiella</em> </p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  <em type="italic">máhttit oadjebasat gulahallat njálmmálaččat ja čálalaččat go gávnnada ohppiiguin ja váhnemiiguin/ovddasteddjiiguin ja earáiguin geain lea ovddasvástádus mánáid bajásšaddamii </em></p>
    <p type="listitem">•  máhttit jurddašallat ja čilget mot dárogielfága doaibmá estehtálaš fágan ja giellafágan <em type="italic">ja identitehtahábmema ja kultuvrralaš gullevašvuođa fágan máŋggakultuvrrat Norggas</em> </p>
    <p type="listitem">•  máhttit ovttasbargat bargoustibiiguin ja earáiguin bagadallan- ja árvvoštallavugiid ovdánahttima birra</p>
    <p type="listitem">•  máhttit láhčit ovttasbarggu girjás dárogielfága ulbmiliid birra fágaidgaskasaš ja máŋggafágat fádda- ja prošeaktabargguin ja dáiddalaš ovdanbuktimii</p>
    <p><em type="bold">Árvvoštallan dárogielas </em>Norgga gielladilli eaktuda ahte oahpaheaddjit máhttet geavahit goappaš dárogielhámiid. Studeanttat galget geahččaluvvot sihke girjedárogielas ja ođđadárogielas. </p>
    <p>Ásahus sáhttá mieđihit ahte beassá nuppi dain dárogielhámiin jus studeanttas lea sámegiella, kveanagiella, dárogiel seavagiella dahje eará unnitlogugiella eatnigiellan ja geas ii leat árvosátni goappaš giellahámiin joatkkaskuvllas. Seamma gusto studeanttaide geat eai leat vázzán joatkkaskuvlla Norggas. Fága friddja beassan čállojuvvo oahpahusa loahpalaš duođaštussii.</p>
    <p>
      <em type="bold">3.6 Eŋgelasgiella </em>
    </p>
    <p><em type="bold">Ulbmilat ja earenoamášvuođat </em>Norga lea unna giellaservodagaš, ja buorre giellamáhttu lea deahálaš go badjel riikarájiid galgá gulahallat ja kultuvrralaččat ovttastallat. Eŋgelasgielat gelbbolašvuohta šaddá ge dan dihte mearrideaddjin go galgá oassálastit riikkaidgaskasaš servodahkii, ja biddjojuvvojit stuora gáibádusat oahpaheaddji fágamáhttui ja oahpaheaddjái gii galgá leat giellamodeallan servodagas gos eanet ja eanet gulahallan lea eŋgelasgillii.    Oahpu čađahettiin galget studeanttat ovdánahttit gelbbolašvuođa ja guottuid mat leat ábolaččat go galgá oahpahit eŋgelasgiela vuođđoskuvllas. Studeanttat galget ovdánahttit buori peršuvnnalaš giellamáhtu ja máhtu eŋgelasgiela birra. Eŋgelasgiel oahppu galgá addit ipmárdusa eŋgelasgielat kultuvrraide ja nu ovddidit árvvusatnima, gierdevašvuođa ja ipmárdusa sihke iežas kultuvrii ja eará kultuvrraide. Olles oahpus galgá fágalaš fáttáid barggadettiin leat oktavuohta eŋgelasgiela skuvlafágain doaibmi oahppoplána vuođul. IKT ja eará gaskaávdnasiid lea deahálaš geavahit eŋgelasgielfágas, sihke vai oažžu dieđuid kultuvrrain gos hupmet eŋgelasgiela, go oahpponeavvuid galgá buvttadit ja aktiivvalaš giellageavaheami dihte. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneapmái ja didáktalaš jurddašeapmái. <em type="bold">Fágalaš ja fágadidáktalaš gelbbolašvuohta </em>Studeanttat galget </p>
    <p type="listitem">•  máhttit atnit giela sihkkarit ja doaimmalaččat sihke njálmmálaččat ja čálalaččat, vai sáhttet leat buorit modeallan ohppiide<em type="bold"> </em></p>
    <p type="listitem">•  máhttit eŋgelašgiela giellageavaheami rievttes norpmaid ja máhttit čilget mot giella lea huksejuvvon<em type="bold"> </em></p>
    <p type="listitem">•  máhttit čilget mot giella adno iešguđetlágan dilálašvuođain</p>
    <p type="listitem">•  vásihit ovdanáhttinbarggu mii lea vuođđun vuolggahit fágalaš rievdadanproseassaid</p>
    <p type="listitem">•  diehtit eŋgelasgiel čáppagirjjálašvuođa  ja kultuvrra birra ja máhttit analyseret, árvvoštallat ja válljet čáppagirjjálaš girjjiid oahpaheapmái</p>
    <p type="listitem">•  dovdat áigeguovdilis kultur- ja servodatfáttáid eŋgelasgielat riikkain ja máhttit láhčit dakkár fáttáid oahppama váste</p>
    <p type="listitem">•  máhttit čilget mot eŋgelasgiella doaibmá mailmmigiellan historjjálaččat ja maiddái viiddis oainnus</p>
    <p><em type="bold">Doaibmat eŋgelasgiela oahpaheaddjin </em>Studeanttat galget </p>
    <p type="listitem">•  máhttit láhčit oadjebas oahppanbirrasa, gos oahppit ovdánahttet giellamovtta ja praktihkalaš giellamáhtu go girját geavahit giela duohta gulahallandilálašvuođain</p>
    <p type="listitem">•  máhttit plánet, čilget<em type="bold">, </em>čađahit ja árvvoštallat eŋgelasgiel oahpahusa vuođđoskuvlla oahppoplána áigumušaid vuođul </p>
    <p type="listitem">•  máhttit válljet ja láhčit girjás pedagogalaš teakstageavaheami mii boktá beroštumi sihke bártniin ja nieiddain – ja mii lea heivehuvvon mánáid eavttuide</p>
    <p type="listitem">•  máhttit atnit oasi eŋgelasgielat kultuvrraid riimmain, hoahkamiin, lávlagiin, lávllastohkosiin, máidnasiin ja čáppagirjjálašvuođa teavsttain mat leat jurddašuvvon mánáide ja nuoraide</p>
    <p type="listitem">•  máhttit analyseret iešguđetge šáŋraid teakstahuksehusaid ja ávkkástallat dakkár analysaid oahpahusas</p>
    <p type="listitem">•  hárjáneapmi atnit ja árvvoštallat IKT ja eará gaskaávdnasiid<em type="bold"> </em>oahpahusas </p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit analyseret, árvvoštallat ja jurddašit iežas oahppama ja oaidnit iežas oahppama  ohppiid fágaoahppama ektui</p>
    <p type="listitem">•  máhttit addit ipmárdusa man deahálaš lea háhkat máhtu vierrogielaid ja eará kultuvrraid birra</p>
    <p type="listitem">•  máhttit gaskkustit mot fága sáhttá leat mielde fágaidgaskasaš ja máŋggafágalaš prošeavttain</p>
    <p type="listitem">•  máttit ovdánahttit návccaid ráhkadit eŋgelasgielat teavsttaid proseassas gaskal oahpaheaddji ja ohppiid</p>
    <p>
      <em type="bold">3. 7 Ruovttudoallooahppu </em>
    </p>
    <p><em type="bold">Ulbmilat ja erenoamášvuođat </em>Máhttu ja diđolašvuohta biebmodoalu, biebmama, geavaheami ja ekonomiija birra lea deahálaš jus galgá bures doaibmat servodagas. Ruovttudoallofága bargun lea váldit vára ja ovdánahttit gelbbolašvuođa maid nieiddat ja bártnit dárbbašit iežaset beaivválaš eallimis ja boahttevaš bargoeallimis. Okta ulbmil fágain lea oažžut mánáide ja nuoraide dearvvašvuođaovddideaddji ja eastadeaddji eallinvuogi.       Fága ulbmil dábalašoahpaheaddjeoahpus lea ovdánahttit gelbbolašvuođa ruovttudoalu oahpaheapmái vuođđoskuvlla oahppoplána vuođul. Vai dan ulbmila olaha, de fertejit studeanttat háhkat nana gálggaid ja ipmárdusa biebmokultuvrras, biebmodoalus ja biebmamis, geavaheamis, ovttasbarggus ja eallinvuogis. Oahpus galget sii ovdánahttit máhtu fága dearvvašvuođaovddideaddji olahaga birra ja vásihit fága vejolašvuođaid kultur- ja birasguoddin máŋggakultuvrrat servodagas. Fágadidaktihka barggu čađahettiin galget sii ovdánahttit máhtu árvvoštallat, válljet ja láhčit oahppodoaimmaid. Vásáhus iešguđetlágan pedagogalaš lahkonanvugiiguin galgá ráhkkanahttit studeanttaid oahpaheaddjirollii mii ovddida ohppiid beaivválaš eallima gelbbolašvuođa ja fága beroštumi. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  dovdat fága historjjá, jurddavuođu, sisdoalu ja vugiid<em type="bold"> </em></p>
    <p type="listitem">•  máhttit norgga biebmopolitihka birra ja biebmoávdnasiid ja biebmobuktagiid birra mat heivejit ceavzilis ovdáneapmái, ja sii galget máhttit atnit dán máhtu vuođđoskuvlla oahpahusas<em type="bold"> </em></p>
    <p type="listitem">•  dovdat mánáid otná bajásšaddaneavttuid, bearašstruktuvrraid, bearraša rolla ođđaáigásaš servodagas ja maid ovttasbargu gaskal skuvlla ja ruovttu mearkkaša<em type="bold"> </em></p>
    <p type="listitem">•  máhttit ráinnasvuođa ja čorgatvuođa birra<em type="bold"> </em></p>
    <p type="listitem">•  dovdat sivaid manne mánát ja nuorat návddašit gárrenmirkuid<em type="bold"> </em></p>
    <p type="listitem">•  máhttit álggahit bargguid mat ovddidit mánáid ja nuoraid dearvvašvuođa<em type="bold"> </em></p>
    <p type="listitem">•  máhttit ceavzilis geavaheami birra ja deahálaš lágaid ja láhkaásahusaid birra mat gullet geavaheaddji rivttiide ja geatnegasvuođaide<em type="bold"> </em></p>
    <p><em type="bold">Doaibmat ruovttuudoallooahpaheaddjin </em>Studeanttat galget </p>
    <p type="listitem">•  máhttit plánet, organiseret, čađahit, árvvoštallat ja kritihkalaččat analyseret praktihkalaš doaimmaid mat fátmmastit biebmodoalu, biebmama, biebmokultuvrra ja biebmoráinnasvuođa</p>
    <p type="listitem">•  máhttit čađahit ja oahpahit buori ráinnasvuođa prinsihpaid  dearvvašvuođa-, ekonomiija- ja birrasa perspektiivvas</p>
    <p type="listitem">•  máhttit ráhkadit árbevirolaš ja ođđaáigásaš biepmuid norgga, sámi ja eará riikkaid biebmokultuvrras</p>
    <p type="listitem">•  máhttit borranváttuid birra ja máhttit dovdát borránváttuid dovdomearkkaid</p>
    <p type="listitem">•  máhttit plánet ja čađahit fágalaš dahkosiid mat unnidit mánáid ja nuoraid duhpat ja gárrenmirkkuid geavaheami</p>
    <p type="listitem">•  vásihit ovdánahttinbarggu mii lea vuođđun fágalaš rievdadanproseassaide</p>
    <p type="listitem">•  máhttit plánet, organiseret, čađahit, árvvoštallat ja kritihkalaččat analyseret praktihkalaš fágalaš ja fágaidgaskasaš doaimmaid, mas gálvoiskadeamit, máidnosat, gávppálaš váikkuheapmi, gávppošeapmi, haddi, kvalitehta, sihkarvuohta, biras ja gaskaoamit maid hálddaša gehččojuvvojit oktavuođas</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit analyseret ja jurddašallat iežas oahppama ja oaidnit dan ohppiid fágaoahppama ektui</p>
    <p type="listitem">•  máhttit analyseret ja jurddašallat fága dearvvašvuođaovddideaddji ja eastadeaddji doaimmaid otná ja boahtteáiggi servodagas</p>
    <p type="listitem">•  máhttit atnit ovdánahttinbarggu vuođđun fágalaš rievdadanproseassaide</p>
    <p type="listitem">•  máhttit fága čatnat máŋggafágalaš ja fágaidgaskasaš oktavuođaide</p>
    <p>
      <em type="bold">3.8 Lášmmohallan </em>
    </p>
    <p><em type="bold">Ulbmilat ja erenoamášvuođat </em>Oassálastit iešguđetlágan fysalaš doaimmaide lea álot leamaš ja lea ain deahálaš oassi norgga kultuvrras. Vuođđoskuvllas galgá lášmmohallanfága láhčit buori fysalaš hálddašeami, searastallama ja hutkáivuođa, mas váldojuvvo vuhtii sohkabealli, kulturduogáš ja heivehuvvon oahpahusa dárbbut. Dábalašoahpaheaddjioahpu lášmmohallanfágas lea deahálaš bisuhit ja ovdánahttit dan oasi servodagas. Lášmmohallama iešvuohtan lea ahte das leat fysalaš doaimmat iešguđetlágan stohkosiid, dánsumiid, falástallamiid ja olgoeloštemiid bokte. Fága galgá leat deahálaš doarjjan hukset ja viidasetovdánahttit ohppiid dárbbu ja beroštumi fysálaš doibmii ja iežaset dearvvašvuhtii.     Lášmmohallan galgá earenoamážit gealbudit studeanttaid láhčit ohppiide oahppama nu ahte fága šaddá positiivvalaš vásahussan buohkaide ja  lea heivehuvvon ovttaskas oahppi dárbbuide ja eavttuide. Fága ulbmil lea maid movttiidahttit studeanttaide bistevaš doaibmandábiid. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu ja gálggat </em>Studeanttat galget </p>
    <p type="listitem">•  máhttit guovddáš fágalaš fáttáid birra ja oktavuođaid birra gaskal fáttáid mat leat dehálaččat vuođđoskuvlla lášmmohallanfágii</p>
    <p type="listitem">•  máhttit fága historjjálaš ovdáneami ja fága rolla birra servodagas</p>
    <p type="listitem">•  máhttit mánáid ja nuoraid fysalaš šaddama ja dovddamotoralaš ovdáneami birra ja stoahkama birra fysalaš ilbmudussan</p>
    <p type="listitem">•  máhttit analyseret fysalaš doaimmaid estehtalaš ja kultursosiologalaš perspektiivvas</p>
    <p type="listitem">•  máhttit oaidnit oktavuođa gaskal fysalaš doaimma ja dearvvašvuođa</p>
    <p><em type="bold">Doaibmat fysalaš bajásgeassin-oahpaheaddjin </em>Studeanttat galget </p>
    <p type="listitem">•  máhttit plánet, láhčit, čađahit, árvvoštallat ja kritihkalaččat analyseret stoahkama, dánsuma, faláštallama ja olgoelošteami mánáiguin ja nuoraiguin</p>
    <p type="listitem">•  máhttit ráhkadit ja vuđoštit lihkadandoaimma ja hárjehallama plánaid ja go veardida<em type="bold">  </em>rumašideálaid, biebmodoalu, borramis beasadallama, goansta váikkuheaddji gaskaomiid ja eallinvuogi ektui </p>
    <p type="listitem">• hálddašit ollu válljus motoralaš doaimmaid, lávlunstohkosiid ja lihkadanstohkosiid ja hálddašit muhtin</p>
    <p>válljus faláštallamiid ja dánssuid mat leat áigeguovdilat vuođđoskuvlii</p>
    <p type="listitem">•  máhttit láhčit heivehuvvon hárjehallama ja oahpahusa nieiddaide ja bártniide, ohppiide geain leat iešguđetlágan kulturduogážat ja ohppiide geain leat iešguđetlágan fysalaš ja psyhkalaš eavttut</p>
    <p type="listitem">•  máhttit ráhkadit báikkálaš plánaid mat čatnet fága sisdoalu vuođđoskuvlla ulbmilosiide, fágaidgaskasaš bargui ja báikkálaš birrasii</p>
    <p type="listitem">•  máhttit vuodjat ja máhttit oahpahit vuodjat, addit vuosttašveahki ja heaggagádjuma</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit oaidnit oktavuođaid gaskal fága teorehtalaš ja praktihkalaš oahpahusa</p>
    <p type="listitem">•  máhttit ráhkadit ipmárdusa dasa ahte fysalaš doaibma lea oassin norgga kultuvrras</p>
    <p type="listitem">•  máhttit jurddašit ja gaskkustit fága historjjá, ulbmiliid, sisdoalu, bargovugiid ja árvvoštallanmálliid ja máhttit geahččat lášmmohallama fidnogealbbudeaddji fágan</p>
    <p type="listitem">•  máhttit čájehit mot fága sáhttá leat fárus fágaidgaskasaš ja máŋggafágalaš prošeavttain ja skuvlla doaibmanbeivviin ja lagasbirrasis</p>
    <p type="listitem">•  máhttit oassálastit lášmmohallama fágalaš ovdánahttinbargui ja čájehit imaštallama, jurddašallama ja hutkáivuođa gálggaid fágas</p>
    <p>
      <em type="bold">3.9 Dáidda ja giehtaduodji </em>
    </p>
    <p><em type="bold">Ulbmilat ja erenoamášvuođat </em>Servodat dárbbaša olbmuid geain lea visuála gulahallama gelbbolašvuohta ja ođđahutkan gálggat. Dáidda ja hábmenkultuvra lea mearrideaddjin go olbmot ja našuvnnat galget ovdánahttit identitehta ja ipmirdit iežaset ja earáid historjjálaš ja kultuvrralaš girjáivuođas. Dáidda ja giehtaduodji lea čadnon olbmuid duddjojeaddji dáidda, arkitektuvrra, hábmema, giehtaduoji, dáiddagiehtaduoji, duoji (sámi dáiddagiehtaduodji) bargui ja olmmošlaš ovdánbuktinvugiide. Vuođđoskuvllas galget oahppit go barget fágain oažžut máhtu ja gálggaid geavatlaš duddjojeaddji doaimmain, aktiivvalaš oktavuođa dáidagii ja hábmenkultuvrii ja eanet fuomášumi birrasiid estehtalaš dásiide. Dáidda ja giehtaduoji oahpahus galgá ovdánahttit guovddáš árvvuid skuvllas, mii deattuha ovttasbarggu, dásseárvvu sohkabeliid gaskas ja ceavzilis biras- ja riggodathálddašeami.     Dáidda ja giehtaduodji lea estehtalašfága, dáidda- ja kulturfága, ipmárdus- ja šaddadeamifága ja ovdanbuktin- ja gulahallanfága. Fága addá máŋggabealat vejolašvuođaid peršuvnnalaš šaddamii ja ovdáneapmái. Studeanttat galget háhkat alcceseaset máŋggabealat fágalaš ja didáktalaš gelbbolašvuođa bargat fágain vuođđoskuvllas dálá oahppoplána vuođul. Praktihkalaš duddjojeaddji bargu lea stuorimus oassi fágas. Teorehtalaš máhttu ja čujuhusat leat deahálaččat go galgá ovddidit fágalaš ja didáktalaš jurddašangálggaid. Ulbmil lea ahte studeanttat galget oahppat ráhkadit birrasa mii movttiidahttá sihke vásáhusaid, hervvohallama ja jurddašeami. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  máhttit dáidaga ja hábmenkultuvrra birra ja fága sisdoalu ja vugiid birra</p>
    <p type="listitem">•  máhttit fága oahppan- ja dovddidanhámiid birra, mat gullet estehtalaš ja praktihkalaš duddjodeaddji doaimmaide</p>
    <p type="listitem">•  máhttit atnit iešguđetlágan ávdnasiid, bargoneavvuid ja teknihkaid duddjodeaddji barggus mas leat guokte- ja golbmadimešunála ovdánbuktinmállet ja máhttit oaidnit fágalaš válljemiid biras- ja riggodatperspektiivvas.</p>
    <p type="listitem">•  máhttit atnit ja árvvoštallat IKT bargoreaidun ja váikkuhangaskaoapmin duddjodeaddji barggus</p>
    <p type="listitem">•  máhttit válljet ulbmálaš ávdnasiid, organiseret divohagaid ja ortnegisdoallat bargoneavvuid maid dárbbaša oahpahusas</p>
    <p type="listitem">•  vásihit fágalaš ovdánahttinbarggu</p>
    <p><em type="bold">Doaibmat dáidda ja giehtaduoji oahpaheaddjin </em>Studeanttat galget </p>
    <p type="listitem">•  máhttit atnit teorehtalaš máhtu ja praktihkalaš vásáhusaid go plánejit ja čađahit dáidda ja giehtaduoji oahpu</p>
    <p type="listitem">•  máhttit bagadit ja árvvoštallat ohppiid iešguđetlágan duogážiin ovdánahttit visuála gelbbolašvuođa ja go leat bargame ávnnaslaš ovdanbuktinvugiiguin  •  máhttit atnit máŋggabealat vásáhusaid ja ipmárdusaid impulsan ohppiid duddjojeaddji bargguid bagadallamis ja láhčimis</p>
    <p type="listitem">•  máhttit atnit fága váikkuhangaskaomiid govvadáidaga, bácci ja atnuhámádaga váldosurggiid praktihkalaš oahpahusas</p>
    <p type="listitem">•  máhttit movttiidahttit ohppiid atnit vásáhusaid ja ipmárdusaid impulsan praktihkalaš duddjodeaddji bargui</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit ovddidit, visuáliseret, árvvoštallat ja duođaštit iežaset duddjodeaddji proseassa idea rájes gitta gárvves hápmái dahje buktagii</p>
    <p type="listitem">•  máhttit váldit vára estehtalaš dimešuvnnas skuvlla fágaidgaskasaš fáttáin- ja prošeaktabargguin</p>
    <p type="listitem">•  máhttit álggahit fágalaš ovttasbarggu ja atnit dáidaga ja giehtaduoji sihke bagadallanfágan<em type="bold"> </em>ja doarjjafágan fágaidgaskasaš fáddá- ja prošeaktabargguin </p>
    <p type="listitem">•  leat čeahpit gaskkustit dáidaga ja hábmenkultuvrra máŋggabealatvuođa</p>
    <p>
      <em type="bold">3.10 Musihkka </em>
    </p>
    <p><em type="bold">Ulbmilat ja earenoamášvuođat </em>Buot kultuvrrain maid mii dovdat lea musihkka guovddážis. Musihka ráhkadit ja guldalit buktá ilu ja dainna vásiha oaiviliid, identitehta ja kultuvrralaš gullevašvuođa. Musihkkafágain vuođđoskuvllas galget buot mánát ja nuorat oažžut vejolašvuođa vásihit musihka ja oassálastit musihkkii dáiddalaš ovdánbuktimin, servodatovdánbuktimin ja ovttastallanmállen.     Oahpaheaddjeoahpu musihkkabarggus galget studeanttat háhkat alcceseaset fágalaš ja didáktalaš gelbbolašvuođa vai sáhttet bargat musihkain vuođđoskuvllas. Sii fertejit dovdat musihkalaš kulturárbbi, musihka mii doaibmá servodatilbmudassan ja pedagogalaš ávnnasin. Sii galget maid háhkat vuođu viidáset fágalaš ovdáneapmái ja vuođu  doaimmalaččat sáhttit oassálastit kultur- ja skuvlaovdáneapmái. Fágabargu ferte fátmmastit doaibman- ja dovddiidanhámiid mat gávdnojit musihkkafágas vuođđoskuvlla doaibmi oahppoplánas.  <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu ja čehppodat </em>Studeanttat galget </p>
    <p type="listitem">•  máhttit iešguđetge áiggi musihkaid ja iešguđetlágan kultuvrraid birra ja dovdat musihkkafága historjjá</p>
    <p type="listitem">•  ovdánahttit iežaset gelbbolašvuođa lávlumis ja sii galget máhttit iešguđetlágan lávlagiid</p>
    <p type="listitem">•  máhttit atnit iešguđetlágan luohkkálanjačuojanasaid ja teknihkalaš ja elektruvnnalaš veahkkeneavvuid</p>
    <p type="listitem">•  máhttit stoahkat ja dánsut ja dovdat muhtun árbevirolaš ja ođđaáigásaš stohkosiid ja dánsumiid sihke min iežamet ja eará kultuvrrain</p>
    <p type="listitem">•  máhttit improviseret, komponeret, ovdanbuktit ja árvvoštallat dánsuma iešguđetlágan musihkkamálliide</p>
    <p type="listitem">•  máhttit lágidit ja láhčit musihkalaš ávdnasiid</p>
    <p><em type="bold">Doaibmat musihkkaoahpaheaddjin </em>Studeanttat galget </p>
    <p type="listitem">•  máhttit plánet, čađahit ja árvvoštallat musihka oahpahusa ja dánsuma vuođđoskuvlla oahppoplána vuođul</p>
    <p type="listitem">•  máhttit jođihit ovttas čuojaheami ja čuojahit oktasaš ja máŋggajienat lávlumii</p>
    <p type="listitem">•  máhttit mánáid movttiidahttit doaimmalaččat guldalit iešguđet šáŋgriid ja historjjálaš áiggiid musihka<em type="bold">,  </em>sámi musihka ja juoigama ja Norgga unnitlogukultuvrraid musihka </p>
    <p type="listitem">•  máhttit mánáid rávvet komponerendoaimmain</p>
    <p type="listitem">• máhttit láhčit buori musihkalaš ovdáneami mánáide ja nuoraide geain leat iešguđetlágan eavttut, iešguđetlágan duogáš ja goappeš sohkabeliide</p>
    <p type="listitem">•  máhttit atnit musihka ja dánsuma iešguđetlágan fágaidgaskasaš ovttasbarggus ja fáddá- ja prošeaktabarggus</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit analyseret ja digaštallat musihka mánáiguin ja váhnemiiguin/ovddasteddjiiguin</p>
    <p type="listitem">•  máhttit vuđolaččat jurddašallat oktavuođaid mat leat gaskal musihkkafága ulbmiliid ja sisdoalu ja máhttit vuođuštit fága sisdoalu ja bargovugiid joavkkuide maiguin oahpaheaddjit ovttasbarget</p>
    <p type="listitem">•  máhttit analyseret ja árvvoštallat iežaset oahppama ja oaidnit iežas oahppama ohppiid oahppama ektui</p>
    <p type="listitem">•  máhttit oassálastit musihka fágalaš ovdánahttinbargui</p>
    <p>
      <em type="bold">3.11 Luonddu- ja birasfága </em>
    </p>
    <p><em type="bold">Ulbmilat ja erenoamášvuođat </em>Luonddudieđa ja teknologalaš ođđahutkamat leat leamaš vuođđoeaktun min olbmuidvuođa ovdáneapmái. Dál leat mis servodatlaš hástalusat mas luonddufágaid ipmárdus boahtá leat mearrideaddjin sihke našuvnnalaš ja máilmmálaš oktavuođas. Luonddu, birrasa ja riggodagaid hálddašeapmi lea máhtu ja digaštallama hálddus, ja luonddudieđalaš árvvoštallamiid ferte geahčadit ehtalaš árvvuid ja ideálaid ektui. Luonddu- ja birasfága galgá maid bidjat vuođu oaidnit luonddudiehtaga máilmmigova kulturbuktagin, mas dárkumat, geahččaladdamat ja digaštallamat dađistaga rievdadit min ipmárdusa.     Luonddu- ja birasfága galgá leat vuođđun ipmirdit min luondduaddon ja teknologalaš birrasiid. Fága máhttu ja vuogit váldojuvvojit biologiija, fysihka, kemiija, geofága ja teknologiija vuođđofágain. Studeanttat galget bargat surggiiguin maid válljejit dáin fágain. Sihke sisdoallu ja bargovuogit galget čatnasit vuođđoskuvlla luonddu- ja birasfágii. Molsašuddi bargovugiid vásáhusaiguin ja didáktalaš jurddašemiin galget studeanttat ráhkkanahttojuvvot oahpaheaddjirollai mii ovddida ohppiid doaimma, imaštallama, áŋgirvuođa ja movtta fágii. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš gelbbolašvuohta </em>Studeanttat galget </p>
    <p type="listitem">•  máhttit dehálaš fáttáid birra fágain mat leat luonddu- ja birasfágii vuođđun</p>
    <p type="listitem">•  máhttit ja sis galget gálggat diđoštallat fysalaš, kemiijalaš, biologalaš ja geofágalaš oktavuođaid laboratoriijas ja olgun</p>
    <p type="listitem">•  dovdat fágadidáktihkalaš dutkama earret eará ohppiid árgabeaigovahallamiid birra ja makkár guottut ja beroštumit sis leat fágii</p>
    <p type="listitem">•  ipmirdit luonddu oktavuođaid, čuolmmaid mat gullet riggodatávkkástallamii ja luonddu ja beaivválaš eallima ilbmudusaid<em type="bold"> </em></p>
    <p type="listitem">•  diehtit man dehálaš teknologiija lea servodahkii ja makkár váikkuhusaid teknologiija dagaha birrasii<em type="bold"> </em></p>
    <p type="listitem">•  máhttit rupmaša ja dearvvašvuođa birra<em type="bold"> </em></p>
    <p><em type="bold">Doaibmat luonddu- ja birasfága oahpaheaddjin </em>Studeanttat galget </p>
    <p type="listitem">•  máhttit plánet, láhčit, čađahit, árvvoštallat ja kritihkalaččat analyseret luonddu- ja birasfága oahpahusa ja fágaidgaskasaš organiserejuvvon oahpahusa</p>
    <p type="listitem">•  máhttit atnit luonddufágalaš máhtu ja bargo- ja jurddašanvugiid maiguin identifisere, bargá ja árvvoštallá dábálaš gažaldagaid mat ohppiin leat</p>
    <p type="listitem">•  máhttit láhčit oahpahusa meahcis ja addit ohppiide girjás luondduvásáhusaid</p>
    <p type="listitem">•  dovdat ja máhttit árvvoštallat iešguđetlágan bargovugiid, geahččaladdanrusttegiid ja IKT</p>
    <p type="listitem">•  máhttit láhčit luonddufága doahpagiid ovdáneami goappeš sohkabeali ohppiide ja ohppiide geain lea iešguđetlágan sosiála ja kultuvrralaš duogáš •  atnit fágalaš vuođu go ráhkadit báikkálaš plánaid mat čatnet fága sisdoalu vuođđoskuvlla ulbmilsurggiide, skuvlla eará doaimmaide ja lagasbirrasii</p>
    <p type="listitem">•  máhttit atnit ja árvvoštallat oahpahusa sihkarvuođa njuolggadusaid,  addit álgoveahki ja máhttit duođaštit dollajáddadeami gálggaid</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit atnit fága sihke bagadallanfágan ja doarjjafágan fágaidgaskasaš ja máŋggafágat fáttáin ja prošeavttain</p>
    <p type="listitem">•  máhttit árvvoštallat mot ieža sáhttet ovdánahttit oahpaheaddjirolla mii ovddida fágalaš beroštumi goappeš sohkabeali ohppiin ja ohppiin geain lea iešguđetlágan sosiála ja kultuvrralaš duogáš</p>
    <p type="listitem">•  máhttit láhčit digaštallama ehtalaš hástalusain mat gullet luonddufágii ja earenoamáš oahpahusdahkosiidda, ovdamearkka dihte seksuálbajásčuvgehusa dahje gárrenmirkoeastadeaddji barggu birra</p>
    <p>
      <em type="bold">3.12 Servodatoahppu </em>
    </p>
    <p><em type="bold">Ulbmilat ja erenoamášvuođat </em>Servodatoahppu galgá leat vuođđun viidát ipmirdit oktavuođaid gaskal olbmuid, joavkkuid ja servodagaid iešguđetge áigodagain<em type="bold"> </em>ja iešguđetge máilmmiosiin. Fága galgá ovddidit doaimmalaš áŋgirvuođa demokratiijii, olmmošvuoigatvuođaide ja riikkaidgaskasaš solidáritehtii. Fágas galgá deattuhuvvot ceavzilis ovdáneapmi, dásseárvu, gierdevašvuohta ja iešguđetge kultuvrraid árvvus atnin. Jurddašeaddji, kritihkalaš ja vuođušteaddji guottuid ráhkadeapmi leat dan dihte dehálaš bargu servodatoahpu oahpaheaddjái.    Studeanttat galget bargat válljejuvvon geográfalaš surggiiguin, historjjálaš áigodagaiguin ja áigeguovdilis servodatsurggiiguin. Galgá deattuhit ahte válljejuvvon oahppofáttát čuvgejuvvojit iešguđetge fágalaš perspektiivvas, ja ahte adnojuvvojit iešguđetlágan gáldot ja vuogit. Oahppofáttáid bargu galgá čadnot vuođđoskuvlla servodatohppui ja dálá oahppoplánii. Oahpahusa iešguđetlágan lahkonanvugiiguin ja didáktalaš jurddašemiin galget studeanttat ovdánahttit oahpaheaddjirolla mii ovddida ohppiid servodatdihtomielalašvuođa, beroštumi ja movtta fágii. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  dovdat geografiija, historjjá ja servodatmáhtu fágaid iešvuođa ja servodatfágaid fágaidgaskasaš hástalusaid</p>
    <p type="listitem">•  ipmirdit oktavuođaid gaskal luondduvuođu<em type="bold">, </em>riggodatávkkástallama, ealáhusstruktuvrra<em type="bold">, </em>ássanminstara, birgenlági<em type="bold"> </em>ja geavaheami </p>
    <p type="listitem">•  máhttit ipmirdit dálá dáhpáhusaid ja oktavuođaid<em type="bold"> </em>lagas ja gáidan vássanáiggi fápmodilálašvuođaid ja olbmuid daguid ja válljemiid geažil </p>
    <p type="listitem">•  ipmirdit sosiálalaš, ekonomalaš, kultuvrralaš ja politihkalaš servodatoktavuođaid ja mot sosialiseren ja iešguđetlágan váikkuhusat dáhpáhuvvet otná servodagas</p>
    <p type="listitem">•  máhttit atnit ja kritihkalaččat árvvoštallat iešguđetlágan bargovugiid ja gáldogeavahemiid IKT ja mediahivvodaga barggu bokte</p>
    <p><em type="bold">Doaibmat servodatoahpu oahpaheaddjin </em>Studeanttat galget </p>
    <p type="listitem">•  máhttit láhčit oahpahusa servodatdilálašvuođaid birra máŋggakultuvrralaš ja máilmmiviidosaš perspektiivvas, mas deattuhuvvojit olmmošvuoigatvuođat ja demokráhtalaš prinsihpat<em type="bold"> </em></p>
    <p type="listitem">•  máhttit bagadallat ohppiide makkár vuoigatvuođat ja geatnegasvuođat sis leat servodagas oppalaččat ja geavaheami, almmolaš bálvalusadoaimmaid ja earenoamážit márkana ektui<em type="bold"> </em></p>
    <p type="listitem">•  máhttit láhčit diđošteaddji ja čuolbmaguovllot bargovugiid, vai ohppiin ovdánit gálggat oaidnit oktavuođaid ja vejolaš čovdosiid<em type="bold"> </em></p>
    <p type="listitem">•  máhttit ráhkadit fátmmasteaddji birrasa ja láhčit heivehuvvon oahpahusa ohppiidjoavkkuide geain leat iešguđetlágan eavttut, maiddái ohppiide geain lea dárbu earenoamášoahpahussii<em type="bold"> </em></p>
    <p type="listitem">•  ipmirdit soabadeami birra, vai sáhttet ovddidit ohppiid gálggaid das mot sii galget gieđahallat riidduid skuvllas ja servodagas •  vásihit ovdánahttinbarggu maid vuođul álggaha fágadidáktalaš rievdadanproseassaid ja oassálastá fágadidáktalaš rievdadanproseassaide</p>
    <p type="listitem">•  ipmirdit oktavuođa gaskal oahpahusa ja bargoeallima ja mot entreprenurdoaibma sáhttá movttiidahttit oažžut báikkálaš ovdánahttinbarggu</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit oaidnit oktavuođaid gaskal oahpahusa teorehtalaš ja praktihkalaš osiid ja gaskal iežaset ja ohppiid oahppama<em type="bold"> </em></p>
    <p type="listitem">•  máhttit čilget ahte skuvllas lea geatnegasvuohta oahpahit demokráhtalaš prinsihpaid ja guottuid<em type="bold"> </em></p>
    <p type="listitem">•  máhttit jurddašit mot ieža sáhttet ovdánahttit oahpaheaddjirolla mii ovddida ohppiid servodatáŋgirvuođa ja vejolašvuođaid váikkuhit ovdáneami<em type="bold"> </em></p>
    <p type="listitem">•  máhttit atnit fága sihke bagadallanfágan ja doarjjafágan fágaidgaskasaš ja máŋggafágalaš fáddá- ja prošeaktabargguin<em type="bold"> </em></p>
    <p>
      <em type="bold">3.13 Drámá ja rytmihkka bealjehemiid váste </em>
    </p>
    <p><em type="bold">Ulbmilat ja erenoamášvuođat </em>Fága lea huksejuvvon dramáhtalaš ja rytmalaš bargo- ja ovdanbuktinvugiide mat gaskkustit ja čájehit olbmo miellalágiid, jurdagiid ja dovdduid. Gulli olbmuide leat dát doaimmat dávjá čadnon musihkkii, lávlumii ja dánsumii. Fágain drámá ja rytmihkka bealjehemiid váste galget bealjehis ja lossagulut studeanttat oažžut molssaevttolaš oahpahusa estehtalaš suorggis. Lihkadeapmi ja rytma sáhttá jotkojuvvot dán fága bokte ja dat sáhttá buktit movtta go ovdánahttá ja atná duddjodeaddji návccaid hutkkás doaimmas, seavagiela, lihkadeami ja dánsuma bokte. Fágas leat njeallje váldofáttá: rytmihkka, drámá, hutkkás seavagiella ja kulturipmárdus. Dát fága lea bealjehis ohppiid molssaeaktun musihkafágii.     Studeanttat galget háhkat fágalaš ja didáktalaš gelbbolašvuođa vai sáhttet bargat drámáin ja rytmihkain bealjehemiid váste vuođđoskuvllas, dálá oahppoplánaid vuođul. Oahpuin galget studeanttat šaddat dihtomielalaččat bealjehemiid kultuvrra mihtilmasvuođaide,<em type="bold"> </em>seammás galget sii sáhttit oaidnit dan mii lea dábálaš ja maid sáhttá sirddihit drámá ja rytmihka geavaheamis. Dasa lassin galget sii oahppat juoidá servodaga kultuvrra oasi birra masa gullu lea vuođđun. <em type="bold"> </em>Ovttas fágaiguin dárogiella seavagiella ja dárogiella bealjehemiid váste galgá drámá ja rytmihkka bealjehemiid váste dahkat studeanttaid dihtomielalažžan giela estehtalaš viidodahkii. Oahpuin galget studeanttat maid oažžut máhtu ja ipmárdusa bealjehemiid kulturhistorjjás našuvnnalaččat ja riikkaidgaskasaččat. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  máhttit rytmadoahpagiid, rytmamearkkaid ja nuohtaid birra ja mot rytma boahtá oidnosii lihkadeamis, stoahkamis ja dánsumis</p>
    <p type="listitem">•  máhttit dramáhtalaš vuođđoosiid, váikkuhangaskaomiid ja válljemiid birra, vai dat bohtet oidnosii stoahkamis, improvisašuvnnas ja dramáhtalaš gaskkusteamis</p>
    <p type="listitem">•  dovdat hutkkás seavagiela, vugiid ja váikkuhangaskaomiid teoriijaid</p>
    <p type="listitem">•  dovdat kulturdoahpagiid ja mot dat ovdanbohtet bealjehemiid kultuvrras, gulliid kultuvrras ja eará riikkaid kultuvrrain</p>
    <p><em type="bold">Doaibmat drámá ja rytmihka oahpaheaddjin bealjehemiid váste  </em>Studeanttat galget </p>
    <p type="listitem">•  máhttit plánet, vuođuštit, čađahit ja árvvoštallat drámá- ja rytmihkkaoahpahusa vuođđoskuvlla oahppoplána áigumušaid<em type="bold"> </em>vuođul<em type="bold"> </em></p>
    <p type="listitem">•  máhttit válljet ja láhčit iešguđetlágan pedagogalaš geavaheami dramáhtalaš vuođđoosiin</p>
    <p type="listitem">•  máhttit fága atnit fágaidgaskasaš ja máŋggafágalaš prošeavttain</p>
    <p type="listitem">•  máhttit láhčit oadjebas oahppanbirrasa, gos oahppit atnet duddjodeaddji návccaid seavagiela, stoahkama, lihkadeami ja dánsuma bokte</p>
    <p type="listitem">•  máhttit láhčit estehtalaš vásáhusaid skuvllas</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit jurddašit earáid duddjodeaddji ovdanbuktimiid birra rytmihkas ja drámás</p>
    <p type="listitem">•  ipmirdit mot iešguđetlágan hutkkás seavagiela vuogit sáhttet movttiidahttit iežas buvttadeami, ja máhttit atnit dan ipmárdusa ohppiid fága oahppama oktavuođas</p>
    <p type="listitem">•  máhttit atnit rytma ja drámá iežas duddjodeaddji doaimmas ja go earáide gaskkusta dan</p>
    <p type="listitem">•  máhttit jurddašit giela estehtalaš viidodaga birra</p>
    <p>
      <em type="bold">3.14 Eŋgelasgiella bealjehemiid váste </em>
    </p>
    <p><em type="bold">Ulbmilat ja erenoamášvuođat </em>Eŋgelasgiella mii lea heivehuvvon bealjehemiide ja lossagulut mánáid dárbbuide lea ođđa fága norgga skuvllas. Norgga bealjeheamit ellet dakkár servodagas gos dađi eambbo diehtu gaskkustuvvo čálalaččat, ii ge dušše dárogillii, muhto maiddái amas gillii, eanemusat eŋgelasgillii. Eŋgelasgiella lea maid riikkaidgaskasaš bealjehemiidservodaga čálagiella. Vai bealjeheamis mánát galget oažžut njálmmálaš giela vuosttaš klássa rájes juo, de lea British Sign Language (BSL) váldojuvvon atnui<em type="bold"> </em>njálmmálaš giellan eŋgelasgiela fágas bealjehemiid váste.      Bealjeheamiide addit vejolašvuođa háhkat gálggaid ja ipmárdusa eŋgelasgielas ja eŋgelasgielat kultuvraovdanbuktimiin, sihke čálagiela ja seavagiela bokte, lea mávssolaš ovttadássásaš ja aktiivvalaš oassálastimii servodagas. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  dovdat hutkkás seavagiela, vugiid ja váikkuhangaskaomiid teoriijaid</p>
    <p type="listitem">•  máhttit čilget kulturdoahpaga ja mot dat boahtá oidnosii bealjehemiid kultuvrras, gulliid kultuvrras ja eará riikkaid kultuvrrain, earenoamážit eŋgelasgielat kultuvrras</p>
    <p type="listitem">•  praktihkalaččat hálddašit giela bures, ovddemusat eŋgelasgiela<em type="bold">, </em>muhto maiddái BSL, vai álkit sáhttet gulahallat eŋgelasgielat bealjehemiiguin ja gulliiguin ja leat buorit giellamodeallan ohppiide </p>
    <p type="listitem">•  dovdat teavsttaid maiguin oahppit galget bargat, ja máhttit atnit iešguđetlágan teakstašáŋriid</p>
    <p type="listitem">•  máhttit  ja ipmirdit kommunikatiiva giellametodihka prinsihpaid, mas autenttalaš teavsttaid bargu ja viiddis giellageavaheapmi leat guovddážis</p>
    <p type="listitem">•  leat dihtomielalaš gielaid iešvuođaide, ja máhttit syntávssa, gramatihkalaš strategiijaid<em type="bold"> </em>ja iešguđetlágan teakstašáŋriid </p>
    <p><em type="bold">Doaibmat eŋgelasgiela oahpaheaddjin bealjehemiid váste </em>Studeanttat galget </p>
    <p type="listitem">•  máhttit atnit iežaset gálggaid ja máhtu go praktihkalaččat plánejit ja láhčet oahpahusa eŋgelasgielas bealjeheames ja lossagulut ohppiide dálá vuođđoskuvlla oahppoplána vuođul</p>
    <p type="listitem">•  máhttit plánet, čađahit ja árvvoštallat iešguđetlágan rytmalaš ja dramáhtalaš doaimmaid ja systemáhtalaččat bargat daiguin doaimmaiguin iešguđetlágan oktavuođain</p>
    <p type="listitem">•  máhttit plánet, čađahit ja árvvoštallat oahpahusdahkosa fága kulturdoahpaga birra</p>
    <p type="listitem">•  máhttit láhčit estehtalaš vásáhusaid luohkás, skuvllas ja lagasbirrasis</p>
    <p type="listitem">•  máhttit ovttasbargat seavagielafágain das ahte geavahit giela estehtalaš viidodaga</p>
    <p type="listitem">•  máhttit bagadallat ohppiid teakstaráhkadeamis</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit jurddašit ja árvvoštallat iežaset oahpahusa, oahpahanvugiid ja oahpponeavvuid, vai sáhttet leat mielde viidasetovdánahttime dán fága skuvllas</p>
    <p type="listitem">•  oassálastit fágaidgaskasaš ja máŋggafágat bargui, mas eŋgelasgiella bealjehemiid váste sáhttá lea bagadallanfágan</p>
    <p>
      <em type="bold">3.15 Dárogiella bealjehemiid váste </em>
    </p>
    <p><em type="bold">Ulbmilat ja erenoamášvuođat </em>Bealjehis olbmot ellet guovtti kultuvrras, ja dárogielfága bealjehemiid váste lea dan guovtti kultuvrra čanastat. Oahpahusa čađahettiin galgá fága dagahit ahte bealjeheamit šaddet doaibmi guovttegielagin ja guovttekultuvrragin. Sihkkaris lohkan- ja čállingálggat ja máhttu norgga kultuvrra ja servodaga birra mearkkaša ollu bealjehemiid vejolašvuođaide go galget doaimmalaččat oassálastit norgga servodahkii. Bealjehemiid dárogiela fága bokte galget studeanttat nannet iežaset guovttegielat máhtu ja sin guovttekultuvrrat identitehta ja ovdánahttit eará kultuvrraid ja árvvuid árvvus atnima. Sii galget ovdánahttit ipmárdusa giellaovdáneamis ja bealjehis mánáid ja nuoraid giellageavaheamis go gehččet dárogielfága ja dárogielseavagiela oktavuođa. Dárogielfága bealjehemiid váste lea ođđa fága vuođđoskuvlla oahppoplánas, ja oahpahusas galget studeanttat háhkat doaibman- ja rievdadangelbbolašvuođa go galget bargat dáinna fágain vuođđoskuvllas. <em type="bold">Ulbmilsuorggit</em> Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  ipmirdit mot giella lea bajáshuksejuvvon ja máhttit atnit dan iešguđetge dilalašvuođain, vai sáhttet analyseret giela ja giellageavaheami sihke njálmmálaččat ja čálalaččat</p>
    <p type="listitem">•  máhttit dehálaš teakstaanalysadoahpagiid ja iešguđetlagan šáŋriid dovdomearkkaid ja máhttit čuvget oktavuođaid gaskal teavstta, gaskaávdnasa<em type="bold"> </em>ja gulahallandilálašvuođa </p>
    <p type="listitem">•  máhttit bealjehis mánáid árra čálagielaovdáneami birra stoahkama ja oahppama bokte lohkan- ja čállingálggaid ja giellaovdáneami oaidnit dárogiela seavagiela geavaheami oktavuođas</p>
    <p type="listitem">•  ipmirdit lohkan- ja čállinproseassa teoriijaid ja erohusaid gaskal bealjehis nieiddaid ja bártniid lohkama</p>
    <p type="listitem">•  máhttit árvvoštallat iešguđetlágan pedagogalaš ávdnasiid ja bargovugiid bealjehemiid dárogielfágas</p>
    <p type="listitem">•  máhttit oaidnit oktavuođa gaskal dárogiela ja dárogiel seavagiela fágaid</p>
    <p type="listitem">•  máhttit atnit dárogiela čálalaččat vai sis lassána giellagelbbolašvuohta ja teakstagelbbolašvuohta</p>
    <p><em type="bold">Doaibmat dárogieloahpaheaddjin bealjehemiide  </em>Studeanttat galget </p>
    <p type="listitem">•  máhttit bagadallat ja movttiidahttit ohppiid teakstaráhkadeapmái sihke čálalaččat ja seavagielalaččat</p>
    <p type="listitem">•  máhttit árvvoštallat ja gaskkustit teavsttaid mat ovdal ja dál leat mánáidčáppagirjjálašvuođas, govvagirjjiin ja eará mediateavsttain mánáidkultuvrras, vai dat maid boahtá oidnosii bealjehis mánáin</p>
    <p type="listitem">•  máhttit atnit ja jurddašit dramáhtalaš ovdánbuktinmálliid ja vugiid drámá ja rytmihkka fágas bealjehemiid váste, vai teavsttat ráhkaduvvojit, dulkojuvvojit ja gáskkustuvvojit</p>
    <p type="listitem">•  máhttit bagadallat ohppiid atnit iešguđetlágan čálalaš ja visuála gaskaávdnasiid duddjodeaddji doaimmaid gulahallamis ja hervvohallamis</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit árvvoštallat ulbmiliid, sisdoalu ja iešguđelágan lahkonaddanvugiid giellamovttiidahttin- ja giellaoahpahanbarggus</p>
    <p type="listitem">•  máhttit jurddašit oktavuođaid mat leat gaskal njálmmálaš ja čálalaš gielas</p>
    <p type="listitem">•  máhttit guorahallat mánáid dábálaš giellaovdáneami ja daid earenoamáš gielalaš hástalusaid mat leat čadnon bealjehis mánáid doahpagiid ja giellariggodaga ovdáneapmái</p>
    <p type="listitem">•  máhttit gaskkustit seavagiela unnitlogugiellan gulli searvevuhtii</p>
    <p>
      <em type="bold">3.16 Dárogiella seavagiella </em>
    </p>
    <p><em type="bold">Ulbmilat ja erenoamášvuođat </em>Dárogiella seavagiella lea visuála giella, mas oainnuin gulahallá, hupmángielas fas gulahallá guluin. Gielas lea iežas hámádat ja leat dat giella maid bealjeheames olbmot atnet gaskaneaset. Bealjehis olbmot gullet gielalaččat unnitlogujovkui ja dan dihte sáhttá sin buohtastahttit eará gielalaš minoritehtaiguin.    Dárogiel seavagiella galgá ovdánahttit máŋggakultuvrrat ipmárdusa ja čađaheami ja dagahit ahte bealjehis ja lossagulut olbmot šaddet doaibmi guovttegielagin ja guovttikultuvrragin. Dárogiel seavagiela fágain ja dárogiel fágain galget oahppit oažžut vuođu ovdánit kognitiivvalaččat, sosiálalaččat ja dovddolaččat ovttaskas oahppi návccaid ja eavttuid vuođul, vai sii sáhttet oassálastit doaimmalaččat norgga servodahkii ja seammás oažžut vejolašvuođa ovdánahttit iežaset kultuvrralaš iešvuođa. Dan dihte go dárogiel seavagiela árbevierru alit oahpus lea ođas, de galgá oahpus leat munni beassat geahččaladdat ja diđoštallat. <em type="bold">Ulbmilsuorggit</em> Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  ipmirdit mot giella lea huksejuvvon, mot gielat varierejit, mot dan atnit iešguđetge dilálašvuođain, ja mot kultuvra govviduvvo gielalaš ovdanbuktimis, ja sii galget máhttit atnit dán ipmárdusa go analyserejit giela ja giellageavaheami</p>
    <p type="listitem">•  máhttit analyseret, dulkot ja gaskkustit iešguđetlágan šáŋriid seavagielateavsttaid, mas teakstabargu fátmmasta estehtalaš, ehtalaš, historjjálaš ja didáktalaš viidodagaid</p>
    <p type="listitem">•  ipmirdit bealjehemiid kultuvrra ja historjjá, vai ipmárdus ja árvvus atnin iežas ja earáid kultuvrii ja árvvuide nannejuvvo</p>
    <p type="listitem">•  dovdat bealjehemiid gielalaš unnitlogu sajádaga servodagas ja ovdánahttit máŋggakultuvrrat ipmárdusa ja čađaheami</p>
    <p type="listitem">•  dovdat máŋggagielalašvuođa teoriijaid ja teakstabarggu vuođul ovddidit dihtomielalašvuođa ja buori grammatihkalaš máhtu ja teakstalingvistihkalaš strategiijaid</p>
    <p type="listitem">•  máhttit oassálastit fágaovddideapmái go ieža ovddidit ja geahččaladdet vugiid, oahpponeavvuid ja iešguđetlágan IKT málliid fágaoahpahusas ja čađaheamis</p>
    <p><em type="bold">Doaibmat dárogiel seavagiela oahpaheaddjin </em>Studeanttat galget </p>
    <p type="listitem">•  máhttit heivehit seavagiellaoahpahusa ohppiide geain leat iešguđetlágan dárbbut ja eavttut, earret eará mánáide geain lea eará gielalaš ja kultuvrralaš duogáš</p>
    <p type="listitem">•  máhttit láhčit dili ohppiide vai sáhttet diđoštallat iešguđetlágan gaskaávdnasiid ja šáŋriid giela ja teavsttaid</p>
    <p type="listitem">•  ipmirdit mot mánáin ovdána giella ja doahpagat, ja máhttit bargat systemáhtalaččat vuđolaš doabaoahpahemiin ovttas dárogielfágain bealjehemiid váste ja matematihka-fágain</p>
    <p type="listitem">•  máhttit fágalaš, gielalaš ja didáktalaš gelbbolašvuođa atnit go láhčet oahpahusa ja árvvoštallet dárogiel seavagiela fága oahpponeavvuid, nu ahte dat čuovvu vuođđoskuvlla oahppoplána •  máhttit atnit iešguđetlágan bagadallan- ja árvvoštallanvugiid, bargat hutkkálaččat ja kritihkalaččat go atná IKT seavagiellafágas ja láhčit barggu mas leat molsašuddi seavagiellafágalaš ulbmilat fáddá- ja prošeaktabargguin</p>
    <p>Sámegiel bealjehis studeanttat fertejit dovdát sámegiel giehtaalfabehta vai sáhttet ovddidit seavagiela kultureaktuduvvon<em type="bold"> </em>sámegiel sániid ektui mat eai gávdno dárogiel seavagielas. <em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit ráhkadit buriid ja oktilis ovdanbuktimiid iešguđetlágan gulahallandilálašvuođain</p>
    <p type="listitem">•  máhttit atnit jurddašeaddji ja diđošteaddji guottu mii lea vuođđun fága viidáset ovdánahttimii</p>
    <p type="listitem">•  máhttit gaskkustit dárogiel seavagiella fágaosuorgin sihke bealjehemiid ja gulliid kultuvrras</p>
    <p>
      <em type="bold">3.17 Sámegiella </em>
    </p>
    <p><em type="bold">Ulbmilat ja erenoamášvuođat </em>Norggas leat golbma sámegieljoavkku: oarjelsámegiella, julevsámegiella ja davvisámegiella. Sámegiela dilli lea earálagan go dárogiela dilli, sihke skuvlafágan ja giela servodatlaš sajádaga dáfus. Giellajoavkkuin leat stuora erohusat, ja maiddái daid iešguđetge giellaguovlluin leat mearkkašahtti stuora variašuvnnat. Dan ferte vuhtii váldit buot dásiin. Gielladilálašvuohta lea earenoamáš stuora hástalus guovlluin gos áittobáliid lea sámegiella skuvlafágan šaddan, ja gos giella unnán adno almmolašoktavuođain earret go skuvllas ja mánáidgárddis.     Sámegiella lea oahpaheaddjeoahpus organiserejuvvon sihke eatnigielfágan ja amasgiellan. Oahpahusa váldoulbmil lea ráhkkanahttit studeanttaid bargat sámegieloahpaheaddjin ja sámegillii oahpahit vuođđoskuvllas oahppoplána vuođul. Oahpaheaddjeoahpahusas galget studeanttat nannet iežaset giellačehppodaga sihke praktihkalaččat ja teorehtalaččat, vai sáhttet oahpahit fága ja atnit sámegiela skuvllas – dan vuođđun lea ahte sámegiella lea sihke identitehtafága, vásihanfága, láddanfága, kulturfága, čehppodatfága, reaidofága ja gulahallanfága. Studeanttat galget oahppat ja hárjanit bargat sámegielain buot fágain vuođđoskuvllas. Oahpahus galgá movttiidahttit hutkáivuođa, ja studeanttat galget deaividit sihke fágalaš ja eará hástalusaid mat sáhttet bohciidit sámegielas ja sámegillii. Oahpahus galgá atnit vuođđun vuođđoskuvlla fága hámádaga: guldalit ja hupmat, lohkat ja čállit ja máhttu giela ja kultuvrra birra. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  máhttit atnit sámegiela njálmmálaš ja čálalaš gulahallangiellan buot fágain vuođđoskuvllas, ja leat buorit ovdagovvan njálmmálaš giellageavaheamis ja sámegiela čállingiela aktiivvalaš geavaheamis</p>
    <p type="listitem">•  máhttit čilget hupmangiela ja čállingiela váldoosiid</p>
    <p type="listitem">•  háhkat systemáhtalaš čehppodaga sámegiela ja giela formála beliin jietnadat-, sátne- ja cealkkadásis ja máhttit árvvoštallat teavsttaid</p>
    <p type="listitem">•  dovdat iešguđetlágan málliid ja šáŋraid sámi girjjalašvuođas, vai sáhttet árvvoštallat, válljet ja atnit girjjálašvuođa ja vuogas teavsttaid oahpahusas, ja máhttit čilget girjjálašvuođa váldoosiid</p>
    <p type="listitem">•  máhttit sámi giellahistorjjá váldoosiid, vai dovdet gielalaš variašuvnnaid duogáža, ovddidit gielalaš gierdevašvuođa ja ohppet árvvus atnit giela kulturárbin</p>
    <p type="listitem">•  dovdat geahččaladdan- ja ovddidanbarggu vuođđoprinsihpaid, mas earenoamážit deattuhuvvo oahpponeavvuid ovddideapmi</p>
    <p type="listitem">•  máhttit ja ipmirdit sámegiela stáhtusa<em type="bold"> </em>ja rolla servodagas ja iešguđetlágan servodatsurggiin ja dovdat máŋggagielalašvuođa iešguđetge beliid </p>
    <p type="listitem">•  máhttit giellaoahpahanvugiid mánáid giellaovdáneami váldolinnjáid ektui</p>
    <p><em type="bold">Doaibmat sámegieloahpaheaddjin </em>Studeanttat galget </p>
    <p type="listitem">•  máhttit plánet, heivehit, čađahit ja árvvoštallat giellaoahpaheami, fáddávuođul<em type="bold"> </em>oahpaheami ja prošeaktabarggu fágadidáktalaš analysa vuođul •  máhttit gielladikšuma bargovugiid ja ulbmiliid, vai sáhttet bargat gielalaš ovdánahttimiin iešguđetge fágain </p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  máhttit árvvoštallat ja gaskkustit oktavuođa gaskal teoriijaoahpaheami ja praktihkalaš oahpaheami ja gaskal iežaset ja ohppiid oahppama sámegielas</p>
    <p type="listitem">•  máhttit atnit iešguđetlágan fágalaš ovdanbuktiminvugiid ja atnit ja kritihkalaččat árvvoštallat diehtojuohkin- ja gulahallanteknologiija</p>
    <p type="listitem">•  máhttit oassálastit fágaidgaskasaš ja máŋggafágat ovttasbargui</p>
    <p>
      <em type="bold">3.18 Duodji </em>
    </p>
    <p><em type="bold">Ulbmilat ja erenoamášvuođat </em>Duodji lea dakkár fága main studeanttain sáhttá leat iešguđetlágan dássi go álget, earret eará vuolgá maid das lea go sis leamaš duodji fágan joatkkaskuvllas. Oahpahus ferte lágiduvvot nu ahte studeanttat ožžot fágalaš gelbbolašvuođa bargat dainna vuođđoskuvllas. Duoji variašuvnnat ja ovttaláganvuođat iešguđetge geográfalaš báikkis ja studeanttaid kulturduogáš galgá leat riggodahkan studeanttaid duodjeovdáneapmái.     Fága fátmmasta duoji vuođđoskuvlla fága, oahppofága oktavuođa duodjái ja duddjomii servodagas ovdal ja dál ja studeantta iežas ovdáneami. Vuođđoskuvllas deattuhuvvo ohppiid identitehta- ja kulturipmárdus sihke luondduávdnasiid háhkamis ja ávdnemis ja praktihkalaš duddjomis. Dan dihte ferte oahpahus deattuhit didáktalaš válljemiid vuođđoskuvlla oahpahusas. Duddjon ja didáktalaš jurddašeapmi ferte dahkat ollislašvuođa oahpus. Studeanttat galget oahppat mot duodji lea rievdan ovdalaš áiggis min áiggi rádjái, makkár oktavuođat leat gaskal iešguđetlágan duodjesurggiid ja dáidaga, ja mot suorggit leat váikkuhan nubbi nubbái. Praktihkalaš duddjon galgá leat vuođđun studeanttaid ipmárdussii ja vásáhussii ja ferte dan dihte leat stuorimus oassin oahpus. <em type="bold">Ulbmilsuorggit </em>Bargu joksat ulbmiliid galgá sihkkarastit lonohallama gaskal teorehtalaš máhtu, bargohárjehallanvásáhusaid, fágalaš ovdáneami ja didáktalaš jurddašeami. <em type="bold">Fágalaš ja fágadidáktalaš máhttu </em>Studeanttat galget </p>
    <p type="listitem">•  máhttit fága ulbmiliid ja sisdoalu ja fága historjjá ja vuođušteami</p>
    <p type="listitem">•  máhttit háhkat ávdnasiid luonddus ja gieđahallat daid</p>
    <p type="listitem">•  máhttit atnit vuđolaš bargoteknihkaid ja heivvolaš bargoneavvuid</p>
    <p type="listitem">•  movttiidahtojuvvon nannet iežaset beroštumi duodjái ja čehppodaga duojis ja atnit buot beliid mat sis leat iežaset duddjodeaddji ovdáneapmái</p>
    <p type="listitem">•  máhttit duodjeterminologiija<em type="bold"> </em>go čilgejit ávdnasiid ja bargoproseassaid </p>
    <p type="listitem">•  máhttit duodje- ja dáiddahistorjjá</p>
    <p type="listitem">•  máhttit atnit IKT bargoneavvun ja váikkuhangaskaoapmin iežaset duodjebarggus</p>
    <p><em type="bold">Doaibmat duodjeoahpaheaddjin </em>Studeanttat galget </p>
    <p type="listitem">•  máhttit movttiidahttit, bagadallat ja árvvoštallat ohppiid duodjeovdáneamis</p>
    <p type="listitem">•  boktit beroštumi duodjái ja čehppodaga duojis vai ohppiid peršuvnnalaš sámi identitehta nannejuvvo</p>
    <p type="listitem">•  máhttit plánet ja čađahit duodjeoahpahusa</p>
    <p type="listitem">•  máhttit heivehit duodjemáhtu vuođđoskuvlla oahpahusa dássái</p>
    <p><em type="bold">Ovttasbargu ja jurddašeapmi </em>Studeanttat galget </p>
    <p type="listitem">•  leat kritihkalaččat fága ovdánahttimii ja mot dat doaibmá fágan dáčča ja sámi skuvllas</p>
    <p type="listitem">•  máhttit atnit duodjeterminologiija<em type="bold"> </em>go analyserejit ja gaskkustit gárvves buktagiid </p>
    <p type="listitem">•  máhttit duođaštit iežaset duddjodeaddji proseassa</p>
    <p type="listitem">•  máhttit gaskkustit fága bargoustitlaš searvevuođas, vai fága sáhttá leat fárus fágaidgaskasaš ja máŋggafágat fáddábargguin ja prošeavttain</p>
    <p type="listitem">•  máhttit atnit duoji sihke peršuvnnalaš ja oktasaš<em type="bold"> </em>gulahallangaskaoapmin </p>
    <p type="listitem">•  máhttit árvvoštallat ja gaskkustit oktavuođaid gaskal teoriijaoahpahusa, praktihkalaš oahpahusa, ja gaskal iežaset ja ohppiid oahppama duojis</p>
    <p>
      <em type="bold">DÁBÁLAŠOAHPAHEADDJEOAHPU RÁMMAPLÁNA NJUOLGGADUSAT </em>
    </p>
    <p><em type="italic">Oahpahus- ja dutkandepartemeantta lea mearridan njuolggadusaid cuoŋumánu 3. beaivvi 2003 láhkavuođuin universitehtaid ja allaskuvllaid lágain miessemánu 12. beaivvi 1995 nr. 22 § 46 nr. 4. </em><em type="bold">§1 Organiseren ja sisdoallu </em>Dábalašoahpaheaddjeoahppu lea njeallje jagi oahpahus (240 oahppočuoggá). Oahpahusas lea 120 oahppočuoggá stuoru bákkolaš oassi ja 120 čuoggá stuoru válljenmuni oassi. Oahpahusa bákkolaš oasis leat Pedagogihkka                                                                   30 oahppočuogga Risttalašvuohta-, osku- ja eallinoainnu- gelbbolašvuohta               20 oahppočuoggá Matematihkka                                                                 30 oahppočuoggá Dárogiella                                                                       30 oahppočuoggá Vuođolaš lohkan-, čállin- ja matematihkkaoahpahus      10 oahppočuoggá Bargohárjehallan mii bistá 20 -22 bargovahku lea integrerejuvvon lohkanovttodagaide Lohkanovttodagaid válljenvejolašvuođa lea válljet gaskal skuvlagullevaš fágaid           120 oahppočuoggá* *Dát galgá fátmmastit unnimusat 60 oahppočuoggá fágain mat vástidit vuođđoskuvlla fágaid. Fágan sáhttet leat lassifágaid lohkat geatnegahttojuvvon oasis dahje ođđa fágaid mat leat unnimusat 30 oahppočuoggá stuoru ja galget fátmmastit fágadidáktihka ja dábálaččat bargohárjehallama. Gitta 60 oahppočuoggá sáhttet leat eará iešguđetge stuoru skuvlagullevaš oahput. Ásahus mearrida leat go oahput gullevaččat dasa ahte vuođđoskuvllas bargat. Dan duohken makkár fágaid lea válljen golmma vuosttaš jagis ja allaskuvllaid fálaldagaid ja másteroahpu sisaváldinnjuolggadusaid, de sáhttá njealját jagi heivehit leat másteroahpus oassin. <em type="bold">§ 2 Fágaplána mearrideapmi </em>Allaskuvlla stivra mearrida ja bidjá fágaplánii fágalaš sisdoalu, bargohárjehallanoahpu, organiserema, bargovugiid ja árvvoštallanortnegiid dáfus mat eai leat rámmaplánas. <em type="bold">§ 3 Bargohárjehallanoahpahus </em>a)  Oahpahusas galgá leat 20 vahkkosaš bargohárjehallanoahppu mii lea integrerejuvvon daid iešguđetge oahpahusovttadagaide. Allaskuvla mearrida bargohárjehallanáigodagaid guhkkodaga. </p>
    <p>b)  Studeantta galgá oažžut formála árvvoštallama juohke bargohárjehallanáigodaga maŋŋel árvosániin dohkkehuvvon/ii dohkkehuvvon. Jus studeantta bargohárjehallanáigodat ii dohkkehuvvo, de sáhttá dat dihto áigodat čađahuvvot dušše okte vel. Maŋŋel loahpahuvvon bargohárjehallama addo loahpalaš árvvoštallan árvosániin dohkkehuvvon/ ii dohkkehuvvon. <em type="bold">§ 4 Dohkálašvuođa árvvoštallan </em>Allaskuvla galgá árvvoštallat lea go studeanta dohkálaš oahpaheaddjeámmáhii, gč. Universitehta- ja allaskuvlalága § 42.b. ja departemeanta mearridan njuolggadusaid. <em type="bold">§ 5 Eksámennjuolggadusat </em>Eksámen organiserejuvvo ja čađahuvvo dan eksámennjuolggadusa vuođul maid allaskuv lea mearridan. Dárogielfágas galgá studeanta geahččaluvvot goappaš giellahámiin. <em type="bold">§ 6 Duođaštus </em>Addo njeallje jagi dábálašoahpaheaddjeoahpu duođaštus. Duođaštus galgá čájehit buot lohkanovttadagaid mat oahpus leat leamaš, ja dasa galgá čállit árvosániid maid lea ožžon. Duođaštusas galgá boahtit ovdan ahte njealljejagi dábálašoahpaheaddjeohppui gullá golbmajagi bahcelorgráda. <em type="bold">§ 7 Beassan eksámenis dahje geahččaleamis </em>Eksámen dahje geahččaleapmi mii ii leat dábálašoahpaheaddjeoahpu rámmaplánas, sáhttá addit vuođu beassamii, geahča § 49 universitehta- ja allaskuvlalágas. Oahpahus mii galgá addit vuođu beassat bákkolaš oasis, ferte sisttisdoallat seamma váldoosiid go mat rámmaplánas leat vástideaddji dábálašoahpaheaddjeoahpu oahpahusovttadagas, maiddái fágadidáktihka. Oahpahus mii galgá addit vuođu beassamii válljenmuni oasis, ferte sisttisdoallat juogo skuvlafágaid dahje fágaid mat leat gullevaččat dasa ahte bargat oahpaheaddjin vuođđoskuvllas, gč. § 1 ja galgá dábálaččat fátmmastit fágadidaktihka. Jus ovddeš fága oahpahusain ii leat fágadidaktihkka, de sáhttá ásahus luoitit dainna eavttuin ahte studeanta duođašta didáktalaš máhtu fágas. Ásahus maid sáhttá obba áiggis maid luoitit  3 vahkkui vai beassá čađahit bargohárjehallama dalle go dohkkeha ovdalaš oahpuid ja lohkanovttadagaid mat váldojuvvojit olgoriikkas. Sáhttá beassat nuppi dárogielhámis jus studeanttas lea sámegiella, kveanagiella, dárogiel seavagiella dahje eará unnitlogugiella eatnigiellan ja geas ii leat árvvoštallan goappaš giellahámiin joatkkaskuvllas. Seamma gusto olgoriikka studeanttaide geat eai leat vázzán joatkkaskuvlla Norggas. Fága friddjabeassan čállojuvvo oahpahusa loahpalaš duođaštussii. <em type="bold">§ 8 Gustogoahtin ja njuolggadusat ovdal gustogoahtima </em>Dát njuolggadus gusto 01.08.03 rájes. Studeanttaide geat álge oahpahussii ovdal 2003 čavčča gusto ovdalaš rámmaplána gullevaš njuolggadusaiguin. </p>
  </body>
</document>
