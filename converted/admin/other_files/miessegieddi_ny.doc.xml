<document xml:lang="sme" id="no_id">
  <header>
    <title> 
Mearrasámit Ivggus
</title>
    <genre code="admin"/>
    <author>
      <unknown/>
    </author>
    <wordcount>3611</wordcount>
    <conversion_status type="standard"/>
    <availability>
      <free/>
    </availability>
    <submitter name="Lene Antonsen" email="lene.antonsen@uit.no"/>
    <multilingual>
      <language xml:lang="nob"/>
    </multilingual>
    <metadata>
      <uncomplete/>
    </metadata>
    <version>XSLtemplate  1.14 ; file-specific xsl  $Revision: 1.5 $; common.xsl  $Revision: 154948 $; </version>
  </header>
  <body>
    <p>
      <em type="bold">Mearrasámit Ivgus </em>
    </p>
    <p>Miessegietti dállu lea 1800-logu gaskamuttus huksejuvvon Biertavári badjebeallái, ja dat vuosiha makkár lei mearrasámi lotnolasdoallu. Davvi-Romssa Dávvirvuorká lea seailluhan dálu ođasteami bokte. Dálu historjá muitala ekologalaš heiveheami jahkeáiggiide ja luondduriggodagaide. Miessegietti dállu maid vuosiha govt ovttasbargguin ja máŋggabealálaš lotnolasealáhusain sáhtte birget.</p>
    <p>Gitta 1930 rádjái Ivgu lei Davvi-Tromssas stuora suohkan masa gulle dálá suohkanat: Gáivuotna, Omasvuotna ja Ivgu (Moskavuotna lei gitta 1902 rádjái oassi Stuora-Ivgus). Iežá Davvi-Tromssa suohkaniin, Skiervvás, Ráissas ja Návuonas, lea máŋgga dáfus seamma historjjálaš duogáš go Stuora-Ivgus.</p>
    <p>Mii sáhttit dadjat ahte geografálaččat Ivgu lea Davvikalohta guovddážis, rájit sihke Ruŧŧii ja Supmii. Ná šattai Ivgu deaivvadanbáikin máŋgga oktavuođas: kultuvrrat ja álbmogat, gávppašeapmi, kristtalaš oskkulihkadusat ja stuoraválddiid riiddut davvin.</p>
    <p>Láddelaččat geat bohte ráji rastá 1700- ja 1800-logus, bukte iežaset huksenvieruid ja giela. Vuosttaš dáččat geat bohte Ivgui 1600-logus, ledje gávpeolbmát, kristtalaš vuolggahanolbmot ja ámmátolbmát. Maid dáčča eatnandoallit ja guollebivdit orro valjes Ivgovuonas.</p>
    <p>Sámiid, láddelaččaid ja dáččaid historjjálaš deaivvadeapmi Davvikalohtas gohčoduvvo maid golmma čeardda deaivvadeapmin.</p>
    <p>Mearrasámit sárdno sámi, muhto lei dábálaš ahte olbmot geavahedje suoma, ja dađistaga dáruge. Dáruiduhttinproseassa maid eiseválddit čađahedje sullii 1850, dagai ahte sápmi oaččui heajut dili Ivgus. Dattetge ádjánii badjel 100 jagi ovdalgo giella álggii jávkat beaivválaš dilis, ja muhtun báikkiin giella eallá otnege.</p>
    <p>Olmmošlohkamat Miessegietti dálus jagiid 1860, 1875 ja 1900:</p>
    <p>1860: 36 olbmo Miessegiettis</p>
    <p>1875: 40 olbmo Miessegiettis, gaikkat sárdno sámi.</p>
    <p>1900: 43 olbmo Miessegiettis, gaikkat sárdno sámi.</p>
    <p>J. M. Friisa etnográfalaš kárttat Davvi-Romssas 1861 ja 1890 vuosihit ahte siskkit Gáivuonas ledje bissovaš sámi orrut. Dáppe ledje unnán dáččat ja láddelaččat, ja jagi 1890 kárta vuosiha ahte Miessegiettis <span type="quote">«orrot 6 sámi bearraša dimbbarviesuin»</span>, ja <span type="quote">«unnimusat okta juohke bearrašis máhttá maid sárdnut suoma dahe dáru»</span>.</p>
    <p>Gákti lei beaivválaš bivttas gitta 1800-logu loahpageahčái. Sámi gákti lea dál fas ealáskan Ivgus. Gákti lea ožžon ođđaáigásaš hámi, ja adno odne čikŋabivttasin heajain, doaluin ja iežá allaáiggálaš oktavuođain.</p>
    <p>Gávtti heite árrat atnimis mearraguovlluin, nugo Ivgus. Ođđaáigásaš máilbmi váikkuhii garrasit, ja dáruiduhttimis lei buoret vejolašvuohta dáppe go iežá sámi guovlluin, nugo Finnmárkku siskkit guovlluin.</p>
    <p>Ovdal kristtalašvuođa áiggi Davvikalohtas olbmuin lei luondduosku. Vuoiŋŋalaš jođiheaddjin ja ofelažžan ledje noaiddit dahe šamánat, ja sis lei oktavuohta máttuiguin vuoiŋŋalaš máilmmis. Máŋgga cukcasis ja muitalusas Ivgus gávdnojit luondduoskku bázahusat.</p>
    <p>Lestadianisma lea kristtalaš moriidus maid báhppa ja botanihkkar Lars Levi Læstadius (1800-1861) álggahii. Lihkadusa álgu lei Gárasavvon-guovllus sullii 1800-logu gaskamuttu, ja lihkadus bieđganii jođánit miehtá Davvikalohta. Lestadianisma lea leamaš nanus Ivgus, ja dán guovllu lihkadus gohčoduvvo Ivgosuorgin. Jons-Earke, Erik Johnsen, Olmmáivákkis adnojuvvo dan suorggi álggaheaddjin, ja sápmi lea ollusiidda váibmogiella.</p>
    <p>
      <em type="bold">Dállodoallu </em>
    </p>
    <p>Miessegietti dállu lei lotnolasealáhusdállu mas ledje máŋga ealáhusa. Dálus leat doaimmat fiervvás mas leat buvrrit, 3 km dálu vuolábealde, ja maid vákkis, 3 km dálu badjebealde, gos meahccelájut leat.</p>
    <p>Gáivuona mearrasámi ealáhusheiveheapmi lei iešbirgen mas ledje golbma deaŧalaš birgenlági; mearra, eatnan ja meahcci. Dasa lassin lei duodji deaŧalaš. Dát ealáhusat adde birgenlági máŋggabuolvvat bearrašii mas ledje 14-16 olbmo.</p>
    <p>Vuođđoealáhusat ledje vuosttážettiin heivehuvvon lagasbirrasa iešguđetlágan luondduriggodagaide. Juohke jahkeáiggis ledje sierra barggut.</p>
    <p>Máŋggabuolvvat bearrašis ledje olbmot juohke agis; smávva mánát, nuorat, rávesolbmot ja boarrásat. Ovttasbargu lei deaŧalaš jus dállu galggai doaibmat, ja juohkehaččas ledje sierra barggut.</p>
    <p>
      <em type="bold">Nissoniid barggut </em>
    </p>
    <p>Stuora earuhus lei dievdduid ja nissoniid bargguin. Nissonolbmuin lei ovddasvástádus dálu bargguin. Sii dikšo mánáid, fuolahedje návetbargguid, málestedje ja duddjojedje.</p>
    <p>Nissonat divvo, gođđe ja gorro gait biktasiid. Sii gođđe gággásiid biktasiidda ja seaŋgagávnniide, sihke ullus ja bombolis. Lunddolaš lei atnit biergasiid nuppádis. Sii divvo biktasiid ja bargobiergasiid, ii mihkkege bálkestuvvon. Biktasat maid ráhkadedje, ledje nannosat, go galge guhká bistit.</p>
    <p>Nissonat ráhkadedje maid gálvvuid Ivgobađamárkaniidda. Ovdal márkaniid fertejedje sihke mánát ja rávesolbmot goarrut, gođđit fáhcaid ja ránuid. Rátnogođđin lei deaŧalaš oassi lotnolasdoalus, ja ránut ledje mávssolaš lonuhangálvun. Muorječoaggin lei maid deaŧalaš lasseealáhus ja joŋaid vuvde báikkálaš gávpeolbmáide ja dámppaide mat johte dáppe.</p>
    <p>Gápmagiid gorro vuovssá-, gusa- dahe njuorjjonáhkis. Gápmagiid badjosat ledje sávzza- dahe bohcconáhkis. Njuorjjonáhkiin lávejedje maid duogŋat gápmagiid. Suinniid atne gápmagiin ja gállogiin vai bivve, ja maid boalstardeavddan. Badjeolbmuiguin sii lonuhedje fáhcaid, ránuid ja iežá gálvvuid ja ožžo bohcconáhki gállogiidda ja bohccoguolggaid boalstariidda. Badjeolbmuid ja mearrasápmelaččaid oktavuohta lei buorre.</p>
    <p>Sihke sávzzaid ja gusaid bohče 100 jagi dás ovdal. Ealut buvttadedje máŋggalágan gálvvuid. Gusa- ja gáiccamielkkis ráhkadedje lákcamielkki, vuosttá ja vuoja. Geasset čogge mielkki stuora fárpaliidda ja dikte dan suvrut. Dat lei buorre jugus goikui go lájuiguin barge. Juopmomielki lei iežá jugus mas ledje juomut, mielki ja muorjjit, dábálaččat joŋat dahe čáhppesmuorjjit.</p>
    <p>Dálus lei biergu sihke čavččasteames ja bivddus, ja biergu sáltejuvvui, goikaduvvui dahe suovastuvvui. Varas bierggu atne dušše go njuovadedje. Atne mealgat visot ealus; maid máli (ealu vara), čoliid ja oaivvi.</p>
    <p>Mális ráhkadedje márffiid, bánnogáhkuid ja gumposiid. Váimmuin, monemiin ja geahppáin maid ráhkadedje biepmu. Oivviid sáltejedje ja goikadedje ja atne mállásii.</p>
    <p>Nissu, njuorju ja bossu ledje maid oassin birgenlágis, biergu ja buoidi adnojuvvui buoremus lági mielde.</p>
    <p>Biergomális ja guollemális lei beaivválaš biebmu, dávjá geavahedje bivgejáffuid. Sii vušše buvrru ja mállása rohkajáffuin (sálteguolmális). Mielkemális ja sállitrievdnamális lei maid biebmu. Buvru ja kleppus ledje juohkebeaivválaš borramušat.</p>
    <p>Geasset vušše varas guoli, vaikkoba ihkku go bearaš lei čoahkis. Stuora oasi guliin sáltejedje ja suovastedje. Suvraguolli lei maid dábálaš biebmu 100 jagi dás ovdal, ja vuššojuvvui jus ii lean varas guolli. Meađđemiin ráhkadedje guopparmállása ja meađđengáhkuid. Varas luossa, bálddis, stáinnar ja juksu lei hersko.</p>
    <p>Nissonat ja mánát láibo láibbiid, gárppaid ja leavssuid. Láibedáigi biddjui stuora dáigegárrái, ja láibo gitta 20 láibbi hávil. Njuohcegáhkuid borre ollu Ivgus. Murjjiid čogge meahcis ja ráhkadedje muorjemeasttu, bajáluša ja sávtta. Vuovdin- ja lonuhangálvun čogge murjjiid márkaniidda.</p>
    <p>Buđeaita lei borramuša beaivválaš vuođđu, biergu ja guolli bohte lassin. Bajáluššan sáhtte leahtit muorjjit, rabárber ja juopmomális. Bajáluššan sáhtii maid leahtit vuššon vuoivvas mii lei seaguhuvvon joŋaiguin. Dat lei hersko guliid maŋŋil.</p>
    <p>Muhtumin bivde nu unnán guliid, ahte ii lean doarvái borramuššan. Buđeaita lei dalle váldobiebmu. Sii vušše goikaduvvon dorskeoivviid buđeitabáidnan. Dábálaš lei maid vuoššastit sávzzabuoiddi, bidjat dan sávzzačoavjji sisa ja heŋget goikat. De sáhtte čuohppat bihtáid ja daid bassit bánnos buđetbáinnan, dahe atnit dan suvlin guollái.</p>
    <p>Geasset basse biktasiid gáivvo guoras. Biktasiid vušše stuora báđis dolas ja basse bassanbreahtas mii lei stámppas. Nissonat vušše maid osttuid go galge dikšut náhkiid ja mearrabivdosiid.</p>
    <p>Dáppe vušše maiddái sáibbu ja báidne láiggiid šattuiguin. Gáivvo guoras stuora báđis dolas vušše šáibbu ealubuoiddis ja dávttiin, seaguhuvvon ávdnasiin mii lei ráhkaduvvon muorragunain. Go lei duoldan máŋga diimmu, de bidje sáibbu čoaskut ja stirdut. Dasto juhke sáibbuid muttágis bihtáide. Dákkár sáibbu olmmoš ádjánii guhká ráhkadit, ja 1900-logus šattai dábálaš geavahit kaustikksoda.</p>
    <p>
      <em type="bold">Dievdduid barggut </em>
    </p>
    <p>Dievdduid barggut ledje máŋggaláganat nugo nissoniid barggut. Sin ovddasvástádus lei divvut viesuid ja biergasiid, oaggut, bivdit, háhkat boaldinmuoraid, láddjet ja njuovvat, ja sii duddjojedje maid bargobiergasiid ja iežá atnodiŋggaid nugo sabehiid, heasttareagaid, gielkkáid, skearruid jnv.</p>
    <p>Dievddut barge dakkár bargguid maid sáhtte bargat jagi áigodaga ektui. Čakčat juovllaid rádjái sii bivde riebaniid ja rievssahiid vákki bajás gitta duoddarii. Áigi lei maid muoraid viežžat ja divodit ja válmmastit bivdosiid boahtte bivdoáigái.</p>
    <p>Gáivuotna lei vuogas báiki go stuorra mearrabivddut álge, gasku Vogaid ja Finnmárkku, ja guollebivdit Ivgus ledje mielde bivddus ruđaid dineme. Vaikko olbmot ieža háhke biepmu, de šattai ruhta deaŧalaččat aht' deaŧalaččat.</p>
    <p>Ođđajagi maŋŋil lei dorskebivdu Vogain, ja dalle guollebivdit manne dohko. Giđđadorskebivdu lei Finnmárkkus, ja doppe sii guliiguin ja biergguiguin lonuhedje alcceseaset jáffuid ja rievnnaid maid ruoššat bukte. Lonuheapmi lei buorre olbmuide oažžut jáffuid, sohkkariid, gáfiid ja iežá gálvvuid mat sis eai lean. Pomorgávppášeapmi bisttii gitta 1900-logu álgui.</p>
    <p>Vánccat maiguin vulge nu guhkes mátkái, ledje borjjasvánccat; femberegat ja njealjihat, ja maŋŋil bohte mohtorvanccat (šøittat). Dábalaš lei ahte dievddut oasástedje nuppiid bivdovanccaid mielde, muhto sis ledje alddiineaset bivdosat.</p>
    <p>Ivgulaččat ledje dovddus čeahpes vanccadahkkit, ja sii duddjojedje jollaid, spissaid ja geavssuid, guovttesiessat vanccaid rájes gitta stuora vanccaid, dakkár go njealjihat, femberegat, ja sii soite maid duddjot stuora muorravanccaid (jektariid). Ávnnas lei beahcemuorra, mii heivii bures vanccaávnnasin.</p>
    <p>Sii bivde guoli vuonas miehtá jagi, ja nissonat sáhtte maid suhkat bivdime vuoššanguoli.</p>
    <p>Mihcamáraáiggi ja viidaset sii njeide muoraid, ja geasset fas lei ládjobargu gittiin ja meahcis. Vižže dárbbašlaš huksenávdnasiid ja boaldámušaid luohkás. Olu boaldámušaid dárbbahedje go galge ligget ja vuoššat sihke siiddas ja návehis.</p>
    <p>Stuora oassi eallobiepmus háhke meahcis. Meahcis maid láddjejedje, ja ávjjiid vurkejedje láđuide. Geađgegoađis láđu guoras vurkejedje lassebiepmuid nugo dakŋasiid, lasttaid, jeahkaliid, gáiskeruohttasiid ja skábiid. Oassi ávjjiin biddjui stáhkáide dálvái, main vižže dađistaga go lei dárbu. Gittiin ja meahccelájuin ožžo doarvái biepmu soames gusaide, 8-10 sávzii ja ovtta hestii.</p>
    <p>Rissiid boaldámuššan ja eallobiebmun vižže nissonat ja mánát luohkás. Go dievddut ledje guhkki eret guollebivddus, de lei maid muorraviežžan ja muorračuohppan nissoniid ja mánáid bargu. Fiervvás sii čuhppe debbuid ja šlenzziid maid atne eallobiebmun. Geasset čogge boskkaid ja gámasuinniid, ja bidje daid goikat.</p>
    <p>Go atne mehciid nu olu, de lei dárbu čilget gos leat leamaš, gosa áigot, geas lea geavahanvuoigatvuohta eatnamiidda. Danne lei namma juohke dearpmis, riiddis, jogažis duolbanis, maid erenoamáš geđggiin jna.</p>
    <p>Báikenamat leat oaidnemeahttun kulturmuittut - gielalaš eanadat mii muitala luonddus, muhto maiddái dáhpáhusain, ealáhusain ja miellagovvadusain.</p>
    <p>Namat muitalit maid gielas ja etnisitehtas. Eanaš namat meahcis leat sámi namat. Soames suoma namat maid gávdnojit suohkanis, eanaš dain leat čadnon dáluide main suomagielagat leat orron.</p>
    <p>Dolin olbmot bivde divrriid nugo njoammiliid, orriid, čeavráid, buoidagiid, getkkiid, riebaniid, álbasiid, návddiid ja biertnaid. Bivde maid lottiid nugo álppiid, rievssahiid, čuvččáid, hurriid ja mearralottiid nugo laŋggaid ja gáddevirožiid, ja mearradivrriid nugo nissuid ja njuorjjuid - ja soames bossuid.</p>
    <p>Bivdovuogit ja bivdosat ledje dan mielde makkár divrri dahe lotti galge bivdit, muhtun dain lei álki ráhkadit ja iežá fas ádjánedje guhkit duddjot.</p>
    <p>Bierggu sii ieža borre, muhto muhtun náhkiid sii atne lonohan- ja vuovdingálvun márkaniidda. Dát gávppašeapmi lei deaŧalaš lassedienasin lotnolasdoalus, seammáládje go nissoniid rátnogođđin.</p>
    <p>
      <em type="bold">Mánát </em>
    </p>
    <p>Stuorimus mánát ledje čeahpit veahkehit ájihallat unnimusaid. Luondu lei stuora stoahkansallju ja mánát stohke diŋggaiguin maid gávdne olgun nugo skálžžuid ja geđggiid. Sis ledje maid siiddasduddjojuvvon muorrastohkosat, nugo dohkát ja cukkut (fiellovanccat).</p>
    <p>Stohkosat ledje nugo muŋken (bálkestit 5 geađggáža), klokkeren (geađgestoagus), gilpen, riebangárddi ruohttan, dában ja juovlastállu (gárvodit máskkain juovllaid ja gáibidit <span type="quote">«vearu»</span> báikki olbmuin).</p>
    <p>Muđuid ledje máŋggalágan spábbástohkosat (guohpebállu, seaidnebállu). Soames stohkosiin ulbmil lei vuoitit, iežáin fas stoahkat ovttas go lei suohtas. Čalmmehis stálu maid stohke dološ áiggi. Boares stohkosa mas ledje maid rávis olbmot mielde gohčodedje <span type="quote">”gielisbeaŋkka nalde čohkkát”</span>. Stohkosat ledje maid jorbbasstallat, geađggi čiehkat ja sáhkku. Goartaspealut nai ledje dábálaččat.</p>
    <p>Rávis olbmot ledje dávjá mielde stoahkame. Sii liikojedje sihke čiehkástallat ja maid gárvodit ja baldit iežáid. Mánát ja rávesolbmot čoagganedje gievkkanii eahkedis, muhtumat čohkkájedje, nuppit fas veallájedje uvnna guoras, ja de muitaledje cukcasiid.</p>
    <p>Tromssa oahpaheaiskuvlla jođiheaddji, Just Qvigstad, čokkii su. 250 sámegielat cukcasa Ivgoguovllus. Dat leat almmuhuvvon girjin mas leat maid dárogiel jorgalusat. Oassi cukcasiin muitalit divrriid birra ja govt sii sárdnot gaskaneaset, muhto eanaš cukcasat leat balddonasaid ja jámešiid birra, jiehtanasaid ja stálu birra, ja govt sámit dájuhedje čuđiid bávttiid badjel dahe iežáládje. Odne nai leat olbmot geat oaivvildit iežaset oaidnán dahe gullan hálddiid.</p>
    <p>
      <em type="bold">Dálu ealut </em>
    </p>
    <p>Dálu ealut ledje unnit ja geahppasat biepmat, ja iežáláganat go dáláš ealut. Gusat ledje iežá nális, ledje nugo Ivgoheasttat, unnit ja sohpe bures guovllu lundui, ja birgejedje seammá bures meahcis go gáiccat. Eai addán seamma ollu mielkki go dáláš gusat, muhto doarvái dáluid dárbbuide. Sávzzat maid ledje álkit duhtadit, ja buvttadedje mielkki, ulluid ja bierggu.</p>
    <p>Dálu heasta lei deaŧalaš. Ivgovuona báikkit leat buolvvaid mielde leamaš Ivgoheastta guovddášguovlu. Dat adnui olbmuid fievrun sihke dálvet ja geasset, ja dat guttii gálvvuid ja lei veahkkin eatnandoalus.</p>
    <p>Ivgoheastta ruohttasiid birra eat dieđe nu olu, muhto lea viehka čielggas ahte nálli boahtá nuortan, Ruošša bokte - vejolaččat Ásias. Myhtaid mielde heasttat gulle Djengis-Khanii ja su olbmáide, 1200-1300-logus atne muhtun suorggi dán heastanális. Heastanálli adno ponnynállin. Ivgoguovllu hesttat ledje dovddus heasttat go ledje nu buorit, ja várssát ledje lonuhangálvun Ivgobađamárkaniin. Olbmot válde maid várssáid mielde Nordlandii daiguin lonuhit alcceseaset vanccaid.</p>
    <p>Olbmot navde ealu dan mielde govt lei oaidnit, goas lei riegádan, makkár lea guolgaivdni dahe govt lávii láhttet. Namat ledje sápmái - dárru dahe suopma sáhtii maid báidnit namaid.</p>
    <p>Gusanamma sáhtii leahtit nugo: Girja (go dielkkut ledje iešguđet sturrodagas ja hámis), Čoarvva (go gussa lei čorvviid haga, muhto orui ahte gálbi gal oažžu čorvviid), Marsa (riegádan njukčamánus).</p>
    <p>Sávzzaid navde dávjá lottiid mielde nugo Gáhkkor, Goalsi, Cagan.</p>
    <p>Beatnagiin lei dávjá namma ivnni mielde nugo: Girjo, Čáhppe, Bávggis, Snávgi.</p>
    <p>Heastanamat sáhtte leahtit: Cirga (lei valli), Ráissot (bođii Ráissas), Ruokso (ruksesivnnát heasta).</p>
    <p>Dađistaga dáruiduvve sámi ja suoma namat, ja olbmot álge navdit ealuid dárogillii nugo dán áigge. Dattege lei dábálaš gohčodit sávzzaid omd. Rievssahin ja Njoammilin.</p>
    <p>Čakčat go ealut máhcce návehiidda, de dárbbahedje iežá biepmu. Seastin dihte rásiid sii vušše liepmasa árranis návehis. Liepmasa vušše guolleoivviin ja iežá guollebázahusain, dárain, debbuin, buđeaittain, boares suinniin ja rohkajáffuin.</p>
    <p>Juohke gussa oaččui iežas liemaseabbára, ja maŋŋil ávjjiid ja čázi. Heastta fas oaččui vuššon buđeaittaid lassin ávjjiide, muhtumin maid rohkajáffuid. Sávzzat ožžo ávjjiid návehis, ja salljaduorggaid olgun. Dat guhto gittiin maŋŋit čakčat ja ledje maid olgun dálvet buorrin dálkin.</p>
    <p>Gáivuonas 100-150 jagi das ovdal ledje olu boraspiret nugo muđuige riddoguovlluin. Dáppe ledje sihke návddit, biertnat, albasat ja geatkkit. Ealuid eai luoitán luohkkái geahču haga, dábálaččat ledje ealut rittas.</p>
    <p>
      <em type="bold">Huksenlágit ja viessomállet </em>
    </p>
    <p>Maŋemus máilmmisoađis duiskalaččat bolde ja billistedje eanaš viesuid Finnmarkkus ja Davvi-Tromssas, go sii geavahedje <span type="quote">«eatnamiid boaldin taktihka»</span>. Dat mielddisbuvttii ahte árbevirolaš viesut jávke, nugo goađit ja dimbbarviesut.</p>
    <p>Miessegietti dállu lei okta dain dáluin Davvi-Tromssas maid eai boaldán. Dállu leage divrras midjiide go vuosiha govt mearrasámi ealáhusheaiveheapmi lei, ja vuosiha maid makkár doaibma juohke viesus lei ja makkár ávdnasiin lea huksejuvvon.</p>
    <p>Dieđu mielde lea dállu 1800-logu gaskamuttu rájes. Registrerejuvvon leat maid boares goahtesájit dáin eatnamiin mat vuosihit ahte dáppe leat orron olbmot vaikko man guhká.</p>
    <p>Dállui gullet orrunviessu, muorraskadjá, buvrrit ja skaját, gáivvo, stálle, rásseláđđu, návetgoahti, návet ja geassenávet. Lassin leat fiervábuvrrit, návsti ja vancagoahti. 3 km badjeleppos vákkis leat dálu <em type="bold">meahccelájut </em>. Dohko leat ođđasis huksen rásselađu ja lastagoađi. Dálu viesut leat guđege doaimma várás. Eatnamat mat leat dálu birra, leat 12 mihtu. Dat leat deaŧalaš oassi dávvirvuorkkás go vuosihit govt ovdal barge giehtafámuin ja heasttaiguin. </p>
    <p>
      <em type="bold">Miessegietti viesut </em>
    </p>
    <p>Orrunviessu lea geađgemuvrra nalde. Viessu lea huksejuvvon cehkkojuvvon beahcedimbariiguin. Viessu lea juhkkon guovtte sadjái, seammá seaidni juohká maid lovtta guovtte sadjái. Stobu vuolde lea buđeaitageallir.</p>
    <p>Dákkár dimbbarviesut eai leat skoađastuvvon olgguldasat eaige siskkáldasat, dušše ruovdeuvdna liggii. Uvnnas láibo ja vušše maid. Čuovgan atne gintaliid maid ieža ledje ráhkadan, ja liksegoalluid, maŋŋil fas parafingoalluid. Dáhkkái bidje soahkebessiid ja darffiid. Orrunviessu lea dálge seamma ládje go dalle 1900-logu álggus.</p>
    <p>Orrunviesu lagamus buvrrit sáhttet leahtit lagabui 200 jagi boarrásat. Buvrrit leat bálddalaga, ja goappašagat leat juhkkon guovtte sadjái. Buvrriid geahčái leat stoalppuiguin huksejuvvon guokte muorraskajá. Viesut leat unnit ja huksejuvvon cehkkojuvvon leaibbiin. Dáhkki lea biddjon golmma vule nala, dáhkkemuorat leat rávut, ja lea gokčojuvvon bessiiguin ja darffiiguin. Viessoávdnasat leat ákšuin verrejuvvon. </p>
    <p>Máŋggabuolvvat bearrašii sáhtii leahtit gárži orrunviesus, ja danne nuorat nohkke skajáin liegga dálkin. Stuora bártnit sáhtte idjadit skajás miehtá dálvvi. Nuppi skajás nohkke nieiddat. Dan skajás atne maid biktasiid, biergasiid, goikeborramušaid jna.</p>
    <p>Nieiddaidskajá uksalassá adnojuvvui go ráhkadedje dálkasa. Ráigi lei ráhkaduvvon uksalassái, ja dan ja metállarieggá čađa njorre čázi masa lohke vel buoridan lohkosa. Dálkasa adde omd. mánáide geain lei sambi; vilges ruoppit njálmmis. Muđui atne dálkasin šattuid maid vižže meahcis. Boares olbmot dat dálkodedje buhcciid. Dát oahppu manai buolvvas bulvii.</p>
    <p>Orrunviesu lagamus skadjá gohčoduvvo guolleskadján. Das atne guliid fárpaliin mat ledje guolbbis, nugo sáltehávggaid, dorskkiid, juvssuid, luosaid, sáiddiid, sallidiid jna. Bargobiergasiid, biktasiid ja gávnniid maid atne dán skajás, ja dakkár goikeávdnasiid go jáffuid, rievnnaid, sohkkariid ja gáfiid.</p>
    <p>Nuppi skajá gohčodit biergoskadján dahe goikadanskadján. Dasa heŋgejedje biergguid, ja das maid atne biergomárffiid, muorjemeasttuid, vuosttá ja iežá borramušaid. Goikadedje gámasuinniid dán skajás.</p>
    <p>Skajáid lahka šliipejedje ákšuid, liššáid, niibbiid ja iežá bargobiergasiid šliipageđggiin, ja mánát dat šadde jorahit dan.</p>
    <p>Nissoniid bargu lei viežžat čázi. Gáivvovindi lea ođđasis huksejuvvon orrunviesu ja návetgoađi gaskii. Dat lea ráhkaduvvon muorrakássan, lea sullii 3-4 m čieŋu ja das lea vel dáhkki. Vinddiin loktejedje dan vátna čázi mii lei gáivvos, ja dálvet fertejedje nissonat ja mánát seaguhit muohttaga čáhcái. Sii fievrrededje čázi dutnoriin šahčama nalde dálvet, ja geasset fas oalgemuorain.</p>
    <p>Heastastálle lei unna visoš cehkkojuvvon leaibemuoras, ja dasa čágai unna Ivgoheasta. Sávzagoahti lei ráhkaduvvon sojahuvvon muorain (bealljemuorain) mat ledje gokčojuvvon rávuiguin, bessiiguin ja darffiiguin. Sávzzat ledje čanakeahttá goađis. Gussagoahti lea stuora guhkolaš jorba goahti mii lei ráhkaduvvon bealljemuoraiguin gokčojuvvon rávuiguin, bessiin ja darffiin. Gusat ledje giddejuvvon klávain balkkuide. Go gusat ja sávzzat gudde, de ráhkadedje rittaid balkkuid duogábeallái.</p>
    <p>Goađis lea árran ja suovvabohcci. Guolbbis leat stuora duolba geađggit, ja balkoguolbbis fas duolba verrejuvvon dimbarat. Seainni čađa manná goččarufe ja baikkaid bidje ihkkona čađa olggos, ja maŋŋil válde vára daid.</p>
    <p>Reatkarissi lei dáhki vuolde vai doalaha buozalmasvuođa eret, ja niibi heaŋgái goahteuvssa badjebealde baldin dihte hálddiid.</p>
    <p>Goađi ja rásseláđu gaskasaš návetfeaskkir lea huksejuvvon stoalppuiguin. Rásseláđđu lea huksejuvvon sihke cehkkojuvvon dimbariiguin ja stoalppuiguin. Dasa bidje ávjjiid maid vuolde ledje rissit dálvet. Geasset atne biergasiid doppe.</p>
    <p>Viesuid gaskka ledje duolba geađggit biddjon luoddan. Stuora duolba geađggit leat biddjon lávki gaskka, ja ná sáhtte vázzit viesus vissui njuoskkakeahttá go giđaiduvai.</p>
    <p>Geassenávet lea huksejuvvon stoalppuiguin ja skoađastuvvon verrojuvvon fielluiguin máŋgga govdodagas. Dáhkki lea gokčojuvvon darffiiguin ja stoalppuiguin. Návet lea gietti ja meahci gaskkas, sullii 100 mehtara saljus eret. Giđđat luite gusaid guohtut luohkkái, ja vižže fas eahkes go gálge daid bohčit. Gusat ledje olgun liegga geasseijaid.</p>
    <p>Sullii 3 km dálus eret leat rásseláđđu ja geađgegoahti mas atne lasttaid. Rásseskadjá lea huksejuvvon stoalppuiguin. Meahcceláju goikerásiid vurkejedje dasa, ja vižže daid dállui dálvet. Geađgegoahti lea rásseláđu guoras, ja dasa vurkejedje goikelasttaid čakčat, ja atne daid lassebiebmun ealuide giđđat, go ávjjit nohkagohte. Goahtedáhkki lea biddjon golmma vule nala, dáhkkemuorran leat rávut.</p>
    <p>Oktasaš fiervvás Biertaváris leat fiervábuvrrit ja návsttit, ja oassi dain leat ođđasis huksejuvvon nu ahte leat govt ledje ovdal. Nu lea maid vancagoahti. Ovtta fiervábuvrris leat guollebivdosat ja guovttesiesat muorravánca, mii vuosiha ahte dállu lei čadnon merrii.</p>
    <p>Eanaš oassi huksenávdnasiin olbmot vižže vuovddis, dahe Ivgobađas dahe Vuošvákkis. Gáivuonas šaddet ollu lastamuorat, ja erenoamaš ollu leaibbit. Leaibi lea leamaš deaŧaleamos duodjeávnnas bargobiergasiidda, áidestoalpun ja viessohuksemii.</p>
    <p>Miessegietti boares smávva viesuin lea leaibbis čáppa silbaránes ivdni. Okta sivva dasa manne huksejedje máŋga dákkár smávva viesu, eaige moadde stuorit viesu, soaitá leahtit huksenvuohki ja muoraid guhkkodagat. Leaibemuoras ii oaččo go 3-4 m guhkosaš njulges ávdnasa. Muoraid guhkkodagat ja hápmi váikkuhedje maid gođiid sturrodahkii.</p>
    <p>Gođiid sturrodat soaitá maid boahtit boares mearrasámi árbevierus, go lei dábálaš sirdit olbmuid ja ealuid, ja várra maid viesuid.</p>
    <p>Gittiid ja meahci gaskkas leat ođđasis ráhkaduvvon áiddit ja rávvoázit nu govt ledje ovdal. Ovdal sii áido guhkes leaiberávuiguin maid bidje hállut ja čatne muorrabessodagiiguin guovtti seaibeha gaskii. Dákkár áidi adnojuvvui guhká 1900-logus maid. Nuppelágan áiddiid sii ráhkadedje leaibeseaibehiiguin maid bidje njuolga eatnamii gitta, ja guhkes leaibegoallosiin maid spihkkáraste láskut.</p>
    <p xml:lang="nob">(Bildetekster)</p>
    <p>s. 2</p>
    <p>Olggošgovat - Omslagsbilder:</p>
    <p>Miessegietti dállu: Návetgoahti, rásseláđđu ja stálle oidnojit ovddabealde. Dát viesut leat dál huksejuvvon ođđasis álgoviesuid duktasajiide. Govvideaddji: Tove Haugerudbråten.</p>
    <p>Orrunviesu stobus. Rátnostuolet oidnojit duogábealde. Stohpu adnui bargolatnjan, nugo duddjomii ja firpmiid čiktimii, ja nohkkanlatnjan. Govvideaddji: Kristin Taarnesvik.</p>
    <p>Návetgoađis. Rásseláđđu oidno duogábealde. Guolbái leat bidjan duolba geđggiid maid leat viežžan váris Miessegietti badjebealde. Govvideaddji: Kristin Taarnesvik.</p>
    <p>s. 5:</p>
    <p>Jons-Earke, Erik Johnsen, Olmmáivákkis (1866-1941) lei dovddus sárdneolmmái. Son lei dasa lassin eatnandoalli ja mearrabivdi. Agnethe Bakkevoll lea luoikan gova.</p>
    <p>s. 6</p>
    <p>Gáfestallan láddjemis Nuoražis jagi 1965. Govvideaddji: Inge Bakke.</p>
    <p>s. 7:</p>
    <p>Rátnogođđin Dálošvákkis 1920-logus. Nissona sámegahpir gohčoduvvo gobbágahpirin. Govvideaddji: Sigvald Liljedal.</p>
    <p>s. 7</p>
    <p>Rátnostuolet. Sárgun: Kjellaug Isaksen.</p>
    <p>s. 8:</p>
    <p>Skárfvát nisu gođđá vuoddagiid. Olbmot atne vuoddagiid ain 1950-logus, ja leat vuot álgán gođđit vuoddagiid maŋŋilgo Ivgogákti lea ođđasis hábmejuvvon boares dieđuid mielde. Govvideaddji: Anna Grostøl 1949.</p>
    <p>s. 9:</p>
    <p>Vuodjaeabbárat ja girdnu jogas, dalá galbmaskáhppe. Govvideaddji: Anna Grostøl 1949.</p>
    <p>s. 10:</p>
    <p>Siiddas bodnojuvvon láigi doidojuvvo liegga čázis Dálošvákkis. Láigi lea gisson vikšái. Fertejedje doidit láiggi máŋgga čazis. Govvideaddji: Anna Grostøl 1947.</p>
    <p>s. 11:</p>
    <p>Bárdni dán govas lávii bivdit guliid iežas čeziin dáppe vuonas. Govvideaddji: Nils Solvang 1958.</p>
    <p>Mearrabivdit Gáivuonas Vogaidbivddus. Sii leat govviduvvon Stamsundas. Veara eaiggát oidno olggešbealde. Govvideaddji: Aksel Coldevin 1905-10.</p>
    <p>s. 12:</p>
    <p>Geaksu borjasiiguin Dáččavákkis. Golbma liidnastámppa oidnojit mearas vancca ovddabealde. Henny Lyngmo lea luoikan gova.</p>
    <p>s. 13:</p>
    <p>Guokte dievddu ja okta bárdni muorraluohkás Goikečoru badjebealde. Govvideaddji: Jakob Eriksen, su. 1950.</p>
    <p>s. 15:</p>
    <p>Guokte dievddu ja okta bárdni bivddus Olmmáivákkis árrat 50-logus. Magda Sæbø lea luoikan gova.</p>
    <p>s. 16:</p>
    <p>Miessegiettis bártni-guovttis duhkoraddaba gealkkáin mas lea plova. Nubbi čohkká gealkká nalde deaddun. Govvideaddji: Anton Pedersen 1951.</p>
    <p>Nieidda-guovttis duhkoraddaba eatnandoalu Ivgobađas. Govvideaddji: Samuli Paulaharju 1927.</p>
    <p>s. 17:</p>
    <p>Golbma máná fiervvás Dálošvákkis ádjáin Stefanus Petterseniin. Son lei eatnandoalli, mearrabivdi ja sárdneolmmái. Bođii nuorran Naimakkas, 4 miilla Gáresavvonis, ruoŧa bealde ráji. Govvideaddji: Chr. B. Heimbeck 1943.</p>
    <p>s. 18:</p>
    <p>Dát gáivuotnalaččat evakuerejuvvojedje Sørfoldii Nordlandii. Gusaid bukte Gáivuonas. Gusat ledje olu unnit go dálá gusat. Govvideaddji: Eline Solvang 1944.</p>
    <p>s. 19</p>
    <p>Goikerásiid rádjan Áibanáššis. Heasta gohčoduvvui Tyran ja beana fas Hunterin. Ingrid Lindqvist lea luoikan gova.</p>
    <p>s. 20:</p>
    <p>Dát lei olbmuid gaskaboddasaš viessu go olbmot máhcce Olmmáivággái ja Gáiskeriidii evakuerema maŋŋil. Govvideaddji: Laura Isaksen.</p>
    <p>s. 21</p>
    <p>Huksen cehkkojuvvon dimbariiguin. Sárgun: Kjellaug Isaksen.</p>
    <p>s. 22:</p>
    <p>Seaŋga lei ovdal stobus. Čáhke joppa njealljege olbmo seŋgii. Seaŋga adnui maid riegádahttimii. Dát seaŋga lei ovdal Máhtesiiddas Biertaváris. Mathias Mathisen lea luoikan gova.</p>
    <p>s. 23</p>
    <p>Dievddut čohkkájit Miessegietti boares návetgoađi dáhki nalde hárjehallame báhčit, jagi 1946. Pauline Berg lea luoikan gova.</p>
    <p>s. 24</p>
    <p>Gáivvovindi. Orrunviessu oidno duogábealde. Das basse biktasiid ja báidne láiggiid. Govvideaddji: Tove Haugerudbråten.</p>
    <p>Bártniid skadjá ja nieiddaid skadjá. Irggit sáhtte čiehkádit skajáid gaskii. Govvideaddji: Kristin Taarnesvik.</p>
    <p>s. 25</p>
    <p>Geassenávet ja áidi leaiberávuin. Dán áiddis leat dušše eaŋkilseaibehat. Geassenávet lea gittiid ja meahci gaskkas. Sii luite gusaid luohkkái guohtut, ja válde daid sisa bohčimii eahkedis. Dien ládje besse rásit šaddat ovdal go galge láddjet. Govvideaddji: Tove Haugerudbråten.</p>
    <p>Dát rásseláđđu lei álggus návet. Dállui gulle guokte náveha, danne go guokte buolvva orro dálus. Rásseláđu seainnis lea krubba gosa bidje rásiid sávzzaid várás. Govvideaddji: Tove Haugerudbråten.</p>
    <p>s. 26</p>
    <p>Dološ stálle, rásseláđđu, návetfeaskkir ja návetgoahti mat huksejuvvojedje sullii 1850, leat gahčadan. Viesut leat huksejuvvon ođđasis. Govvedeaddji: Tore Hauge.</p>
    <p>s. 27</p>
    <p>Álkit lei áhcut rávvoáhcái danne go bidje leaiberávuid dađi mielde go áhco. Meahccelájus áhco rávuide maid bidje muoraid gaskii. Govvideaddji: Tove Haugerudbråten.</p>
    <p>Davit olgoseaidni málejuvvui suodjalan dihte dálkkiid vuostá, muhto lei maid čáppa seaidni bálgá guvlui. Bálggis lei ovdal viesu dán bealde. Govvideaddji: Kristin Taarensvik.</p>
    <p>s. 28</p>
    <p>Ođđaáigásaš návet huksejuvvui dalle go ain orro olbmot dálus (gitta 1964 rádjái). Dávvirvuorká atná náveha vuorkán ja gáffádahkan. Govvideaddji: Tove Haugerudbråten.</p>
  </body>
</document>
