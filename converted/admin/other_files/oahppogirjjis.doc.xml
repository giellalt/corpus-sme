<document xml:lang="sme" id="no_id">
  <header>
    <title> 
JEARRANSÁNIT - SPØRREORD
</title>
    <genre code="admin"/>
    <author>
      <unknown/>
    </author>
    <wordcount>4242</wordcount>
    <conversion_status type="standard"/>
    <availability>
      <free/>
    </availability>
    <submitter name="Lene Antonsen" email="lene.antonsen@uit.no"/>
    <multilingual>
      <language xml:lang="nob"/>
    </multilingual>
    <metadata>
      <uncomplete/>
    </metadata>
    <version>XSLtemplate  1.14 ; file-specific xsl  $Revision: 1.6 $; common.xsl  $Revision: 154948 $; </version>
  </header>
  <body>
    <p>Oahpahuslanjas </p>
    <p>Oahppi dadjá: </p>
    <p>Ale nu jođánit.</p>
    <p>Ále nu johtilit.</p>
    <p>Daja vel oktii!</p>
    <p>Mun in ipmir.</p>
    <p>Mun in ádde.</p>
    <p>Mii .... lea sámegillii?</p>
    <p>Sáhtátgo veahkehit mu?</p>
    <p>Bija uvssa gitta!</p>
    <p>Govčča uvssa!</p>
    <p>Mus ii leat girji mielde.</p>
    <p>Maid mii bargat odne?</p>
    <p>In dieđe.</p>
    <p>Oahpaheaddji dadjá: </p>
    <p>Dál mii lávlut.</p>
    <p>Dál mii lohkat.</p>
    <p>Sáhtátgo jorgalit?</p>
    <p>Dál mii bidjat girjji gitta.</p>
    <p>Dál mii rahpat girjji.</p>
    <p>Allet geahča teavstta!</p>
    <p>Állet geahča teavstta!</p>
    <p>Guldal!</p>
    <p>Go mii speallat: </p>
    <p>Dál lea du vuorru!</p>
    <p>Leago mu vuorru dál?</p>
    <p>Gean vuorru lea dál?</p>
    <p>Bálkes birccu!</p>
    <p>Mun bálkestan birccu.</p>
    <p>Dus ii leat lohpi dahkat ná!</p>
    <p>Mun lean Peder </p>
    <p>Mun lean Peder ja 35 jagi boaris. Mun orun Romssas, muhto lean Vuošvákkis eret. Mun lean doavttir ja barggan buohcceviesus. </p>
    <p>Mu eadni lea jápmán, mu áhčči orru Vuošvákkis. Su namma lea Nils.</p>
    <p>Mus leat guokte vielja ja okta oabbá. Mu viellja, Kristian, orru maid Romssas.</p>
    <p>Mun lean náitalan. Mu eamit, Tove, lea 40 jagi boaris. Munnos leat golbma máná, guokte nieidda ja okta bárdni. Mus lea biila, alit Volvo. Toves lea rukses Ford. Mis lea stuora beana ja čáhppes bussá.</p>
    <p>Mu mielas ... </p>
    <p>Mu mielas lea buorre dálki.</p>
    <p>Mu mielas lea suohtas kurssas. Mo du mielas lea? Mu mielas ii leat suohtas.</p>
    <p>Eatni mielas lea galmmas odne. Ii leat galmmas mu mielas.</p>
    <p>Hanne mielas lea liekkas.</p>
    <p>Gávpogis </p>
    <p>Mu namma lea Kirste. Mun orun Romsa-gávpogis, muhto lean Skervvás eret.</p>
    <p>Mun barggan Báhpajávrri skuvllas. Mu vánhemat, sihke áhčči ja eadni, leaba jápmán. Lean náitalan, ja mu isit bargá girdišiljus.</p>
    <p>Munnos leat golbma máná, guokte nieidda ja okta bárdni. Nieiddat eaba leat vel skuvllas. Soai leaba mánáidgárddis. Bárdni lea 18 jagi boaris. Son hálida lohkat láhkaoahpa universitehtas.</p>
    <p>Mu isidis lea rukses persovdnabiila, ja son vuodjá bargui juohke iđida. Dainnago mii orrut fylkkaviesu lahka, de lea álki isidii vuodjit tunealla go manná girdišilljui. Mun fas váccán bargui.</p>
    <p>Diibmu golbma vuolggán ruoktot. Ruovttus mun doaman málestit vai biebmu lea válmmaš go bearaš boahtá ruoktot.</p>
    <p>Gáffádagas </p>
    <p xml:lang="nob">BUORRE BEAIVI! HUMATGO SÁMEGIELA?</p>
    <p>Veaháš. Maid siđat?</p>
    <p xml:lang="nob">MUN SIĐAN GÁFE:</p>
    <p>Siđatgo borrat maidige?</p>
    <p xml:lang="nob">LEATGO DIS GÁHKUT?</p>
    <p>De leat.</p>
    <p xml:lang="nob">MAKKÁR GÁHKUT DIS LEAT?</p>
    <p>Mis leat šuhkoládagáhkku ja lákcagáhkku.</p>
    <p xml:lang="nob">MUN VÁLDDÁN LÁKCAGÁHKU.</p>
    <p>Leage buorre.</p>
    <p xml:lang="nob">OLLUGO MÁKSÁ?</p>
    <p>32 ruvnnu.</p>
    <p>DÁT LEA 50 RUVDNU.</p>
    <p>Ja de 18 ruvnnu dutnje.</p>
    <p xml:lang="nob">GIITU! LEAGO DUS BASTE?</p>
    <p>Bastte don gávnnat gurut bealde.</p>
    <p>Man ollu diibmu lea? Ollugo diibmu lea? </p>
    <p>Diibmu lea golbma.</p>
    <p>Diibmu lea beal vihtta.</p>
    <p>Diibmu lea kvárta váile čieža.</p>
    <p>Diibmu lea vihtta badjel ovcci.</p>
    <p>Diibmu lea logi váile okta.</p>
    <p>Diibmu lea vihtta badjel beallogi.</p>
    <p>Mu beaivi </p>
    <p>Mun lihkan dii. 7, gárvodan ja boran iđitbiepmu. Álggán bargui dii. 8.</p>
    <p>Dii. 11.30 mus lea borranboddu. Dalle jugan gáfe ja boran niestti. Mun gearggan barggus dii. 15.30. Boađán dábálaččat ruoktot dii. 15.50.</p>
    <p>Dii. 16.30 boran gaskabeivviid ja gearggan justa ovdalgo Sámi ođđasat álget dii. 17. Jugan gáfe go geahčan TVa. Mánnodagaid geahčan vel Sámi mánáid-TV ovttas mánáiguin. Dii. 19 geahčan TV-ođđasiid.</p>
    <p>Muhtumin mun geahčan filmma dii. 20.55. Jus lean váiban, de manan nohkkat dii. 22.30. Jus in leat váiban, de manan nohkkat easkka gaskaija.</p>
    <p xml:lang="nob">JAHKI </p>
    <p>Dál lea giđđa. Giđđa lea hui suohtas áigi. Giđđat bohtet bárbmolottit davás. Juohke giđa dat bohtet.</p>
    <p>Go geassemánnu boahtá, de lea geassi. Geasset láven mannat lupmui. Muhto dán geasi gal áiggun bargat. Mun áiggun oastit ođđa sihkkeliid.</p>
    <p>Go borgemánnu nohká, de lea čakča. Áhkku boahtá čakčat deike. Nu son dahká juohke čavčča.</p>
    <p>Go juovlamánnu boahtá, de lea dálvi. Dálvet mun čuoiggan ja čierastalan olgun. Juohke dálvvi boahtiba mu oambealli ja vilbealli deike.</p>
    <p>Ii leat ...... iige </p>
    <p>Mus ii leat biila iige mopeda.</p>
    <p>Ánnes ii leat mátkelihppu iige ruhta.</p>
    <p>In máhte lávlut inge juoigat.</p>
    <p>Mánná ii hálit borrat iige juhkat.</p>
    <p>Ii mihkkege - ii maidege </p>
    <p>Mii dus lea? Ii mihkkege.</p>
    <p>Mii lávkkas lea? Ii mihkkege.</p>
    <p>Ollugo dus lea ruhta? Ii mihkkege.</p>
    <p>Maid don barggat odne? In maidege.</p>
    <p>Máhtátgo olu sámegiela? In máidege.</p>
    <p>Maid Máret áigu oastit? Ii maidege.</p>
    <p>Ollugo galggan máksit? It máidege.</p>
    <p>Maid mii galgat muitalit sutnje? Eat maidege.</p>
    <p>Viessobarggut </p>
    <p>Oahppit muitalit oahpaheaddjái makkár barggut sis leat ruovttus.</p>
    <p>Láila: Mun basan lihtiid oktii vahkus.</p>
    <p>Biera: Mun gal ferten málestit guktii vahkus.</p>
    <p>Inger: Mun maid ferten málestit guktii vahkus.</p>
    <p>Sárá: Mun basan lihtiid juohke nuppi beaivvi.</p>
    <p>Liisá: Mun noavkkuhan stobu juohke vahku.</p>
    <p>Petter: Mun gal ferten sihkkut gavjjaid stobus juohke lávvordaga.</p>
    <p>Hanne: Mun vieččan muoraid dárbbu mielde.</p>
    <p>Morten: Mun vuoššan buđehiid juohke beaivvi earret lávvordaga ja sotnabeaivvi.</p>
    <p>Tone: Mun láven hivssega ja basadanlanja bassat juohke bearjadaga.</p>
    <p>Jan: Mun ferten čorget iežan lanja.</p>
    <p>Petter: Dan gal ferte juohke okta.</p>
    <p xml:lang="nob">London 12/8-99 </p>
    <p>Ráhkis eadni!</p>
    <p>Dál de viimmat asttan čállit reivve. Juohke beaivvi dáhpáhuvvá nu olu. Mun lean juo leamaš Ruoŧas, Danmárkkus, Duiskkas ja Ránskkás. Mu mielas lea suohtas beassat johtit riikkas riikii ja báikkis báikái. Parisas lei fiinnis, muhto lei nu heajos dálki. Arvvii oppa áigge, ja galbma biegga vel. Buot lei nu divrras. Toga Parisas Londonii lei oalle dievva. Toga manai ođđa tunealla čađa!</p>
    <p>Dál lean Londonis - duođaid stuorra gávpot! Ollu olbmot ja biillat. Lea čáppa dálki, muhto ii leat liekkas. Odne áiggun mannat Madame Tussauda kabinehttii.</p>
    <p>Mun orun hálbbes hoteallas Hyde Park lahka. Hyde Parkas olbmot lávejit vázzit ja viehkat ja riidet heasttain. Seamma hoteallas orrot golbma suopmelaš nieidda. In máhte suomagiela, eaige nieiddat fas máhte nu bures eŋgelasgiela. Okta nieida lea Ohcejogas eret. Son gal máhttá sámegiela, ja moai sámástetne. Sus leat maid fuolkkit Norggas. Gáivuonas su áhčis leat guokte oambeali ja okta vilbealli. Sohkanamma lea Grape. Dovddatgo daid? Son vázzá doavttirskuvlla Oulus. Soaitá boahtit Gáivutnii boahtte geasi.</p>
    <p>Mus lea ustit dáppe Londonis. Su namma lea Anne. Son diehtá ahte mun lean Londonis dál dannego čállen reivve sutnje Parisas. Áiggun riŋget sutnje. Son lea náitalan Peteriin, gii lea Irlanddas eret. Sudnos leat guokte máná.</p>
    <p>Dakkár stuora gávpogis sáhttá bargat vaikko maid. Mus livččii miella mannat teáhteris - hálidan geahččat "Evita", muhto ii leat nu álki oažžut bileahta. Dáppe leat sullii 50 kino, muhto kinobileahtta lea divrras. Áiggun geahččat dušše moadde filmma.</p>
    <p>Áiggun oastit ođđa biktasiid. Osten ikte juo buvssaid ja báiddi, muhto dárbbašan čuvlla maid.</p>
    <p>Dearvvuođaiguin Sárá</p>
    <p>PS: Ruđat nohket. Sáhtátgo sáddet munnje eambbo ruđaid? Bija fal njuolgga mu kontui: 0544 78 36467.</p>
    <p>Ii leat ...... iige </p>
    <p>Mus ii leat biila iige mopeda.</p>
    <p>Ánnes ii leat mátkelihppu iige ruhta.</p>
    <p>In máhte lávlut inge juoigat.</p>
    <p>Mánná ii hálit borrat iige juhkat.</p>
    <p>Ii mihkkege - in maidege </p>
    <p>Mii dus lea? Ii mihkkege.</p>
    <p>Mii lávkkas lea? Ii mihkkege.</p>
    <p>Ollugo dus lea ruhta? Ii mihkkege.</p>
    <p>Maid don barggat odne? In maidege.</p>
    <p>Máhtátgo olu sámegiela? In maidege.</p>
    <p>Maid Máret áigu oastit? Ii maidege.</p>
    <p>Ollugo galggan máksit? It maidege.</p>
    <p>Maid mii galgat muitalit sutnje? Eat maidege.</p>
    <p>Sámegiel gursa </p>
    <p>Mu mielas lea suohtas fas álgit sámegiel gursii. Gursa lea muhtumin Ája sámi guovddáža oahpahuslanjas ja muhtumin ráđđeviesus Dálošvákkis. Juohke beaivvi leat vihtta skuvladiimmu. Gal leat guhkes skuvlabeaivvit. Gursa bistá miessemánu beallemuddui.</p>
    <p>Dát lea intensiivagursa. Mii oahppat sámástit, ja lohkat ja čállit sámegillii. Mii speallat ja lávlut sámegillii, ja hárjehallat geavahit sámegiela. Oahpaheaddji čilge govt mii galgat sojahit sániid ja ráhkadit cealkagiid. Mii geahččalit sámástit nu olu go vejolaš. Go bassat lihtiid dahe málestit siiddas, de sáhttit seammás guldalit giellakasseahtaid ja sámeradio P2-kanálas.</p>
    <p>Go mii leat čađahan Joatkka-gurssa, de sáhttit mannat joatkkaskuvlla C-giela eksamenii. De mii oažžut duođaštusa skuvllas.</p>
    <p>Gáffeboddu </p>
    <p>Dá lea ráđđeviesu gáffádat. Das mii sáhttit oastit gáfe, deaja, sávtta dahe bruvssa. Vuovdimassii leat maid gáffegáhkut ja láibesneaiddat. Láibbi nalde lea vuostá, sáltemárfi ja majonesa, vuoivvasmeastu, muorjemeastu dahe luossa. Dál lea boddu, ja bargit leat gáffádagas.</p>
    <p>- Buorre iđit! Govt manná?</p>
    <p>- Ipmil addá! Na, bures manná. </p>
    <p>- Boađátgo gurssas dál? </p>
    <p>- Juo, boađán. </p>
    <p>- Govt lei vuodjit Olmmáivákkis diehke?</p>
    <p>- Garra biegga lei, ja heittogis siivu. Njalkkas.</p>
    <p>- Dieđátgo guđe beaivvi mis lea čoahkkin boahtte vahkus? </p>
    <p>- Amma lea duorastaga? Vieččatgo gáfe dál?</p>
    <p>- Juo, vieččan. </p>
    <p>- Váldde munnjege gáfe! </p>
    <p>- Juo, dieđinge! Siđatgo mielkki ja sohkkara? </p>
    <p>- Mielkki ja ovtta sohkkarbinná! </p>
    <p>- Naba láibesneaidda? Das leat varas láibesneaiddat dál.</p>
    <p>- Mun válddan guokte láibesneaidda vuoivvasmeasttuin. </p>
    <p xml:lang="nob">-------- </p>
    <p>- Dá lea dutnje biebmu! </p>
    <p>- Giitu! Ollugo máksá? </p>
    <p>- 25 ruvnnu. Muhto mávsse maŋŋil. Dál moai boradetne.</p>
    <p>- Vuoi man buorre varas láibi lea. Ja gáffe lea buorre. </p>
    <p xml:lang="nob">HOAHKAMAT </p>
    <p>Riibon, riibon, atte mu sávzii čorvviid!</p>
    <p>Dullan, dullan, doh</p>
    <p>Eai galgga gágonat boahtit máná váldit!</p>
    <p>Dullan, dullan, doh</p>
    <p>Ipmil Áhččái giitu ja gudni,</p>
    <p>guhte attát ja buressivdnidat</p>
    <p>daid buriid ja čáppa láhjiid.</p>
    <p>Dáhkka, dáhkka, giittos eatnat!</p>
    <p>Vázzit meahccái, vázzit meahccái</p>
    <p>čuohppat muoraid, čuohppat muoraid,</p>
    <p>Galbmojit juolggit, galbmojit juolggit</p>
    <p>Ruohta siidii eatni lusa!</p>
    <p>Áddjá boahtá vácci,</p>
    <p>čoalkkuha uvssa,</p>
    <p>guovlá glássaráigge,</p>
    <p>bonjasta čoavdaga,</p>
    <p>sihkku julggiid.</p>
    <p xml:lang="nob">«Bures, bures!»</p>
    <p>Ja manná sisa. </p>
    <p>Dál lea giđđa. Giđđa lea suohtas áigi. Giđđat bohtet bárbmolottit davás. Juohke giđa mun láven bassat dáhki ja seinniid.</p>
    <p>Go geassemánnu boahtá, de lea geassi. Geasset láven mannat lupmui. Muhto dán geasi gal áiggun bargat.</p>
    <p>Go borgemánnu nohká, de lea čakča. Áhkku boahtá čakčat min siidii. Son lei dáppe mannan čavčča maid.</p>
    <p>Go juovlamánnu boahtá, de lea dálvi. Dálvet mun čuoiggan ja čierastalan olgun.</p>
    <p>Juohke dálvvi boahtiba mu oambealli ja vilbealli diehke.</p>
    <p>Ellen Marie Vars lea riegádan 1957 Láhppoluoppalis (Guovdageainnu suohkanis). Son lea bargan juornalistan ja “Áššu”-áviissa váldodoaimmaheaddjin.</p>
    <p>Son lea čállán máŋga girjji, erenoamážit nuoraide. Su vuosttaš girji bođii 1986, Kátjá, muitalus nuorra sámenieidda birra gii šaddá bajás internáhtas, ja riidduid birra badjeolbmuid ja dáloniid gaskkas, das gii lea “eanemus sápmelaš”. </p>
    <p>Eará girjjit: Buot ovdde mus jápmet niegut, Okto, Ja idja ii galgga šat leat. </p>
    <p>Son lea čállán divttaid girjái: Savdnjiluvvon nagir . </p>
    <p>Inga Ravna Eira lea riegádan Kárášjogas 1948. Son lea leamaš oahpaheaddji maŋimuš 15-20 jagi, sihke mánáidskuvllas ja joatkkaskuvllas. Son lea maid leamaš mielde ráhkadeame oahpponeavvuid sámegillii ja lea jorgalan oahppogirjjiid sámegillii. </p>
    <p>Son lea čállán mánáidgirjji man namma lea “Mellet”. </p>
    <p>Son lea maid čállán divttaid, antologiija: “Savdnjiluvvon nagir” ja diktagirjji “Lieđážan”. </p>
    <p>Viessobarggut </p>
    <p>Oahppit muitalit oahpaheaddjái makkár barggut sis leat siiddas.</p>
    <p>Láila: Mun basan lihtiid oktii vahkus.</p>
    <p>Biera: Mun gal ferten málestit guktii vahkus.</p>
    <p>Inger: Mun maid ferten málestit guktii vahkus.</p>
    <p>Sárá: Mun basan lihtiid juohke nuppi beaivvi.</p>
    <p>Liisá: Mun noavkkuhan stobu juohke vahkus.</p>
    <p>Petter: Mun gal ferten sihkkut gavjjaid stobus juohke lávvordaga.</p>
    <p>Hanne: Mun vieččan muoraid dárbbu mielde.</p>
    <p>Morten: Mun vuoššan buđeittaid juohke beaivvi earret lávvordaga ja sotnabeaivvi.</p>
    <p>Tone: Mun láven hivssega ja basadanlanja bassat juohke bearjadaga.</p>
    <p>Jan: Mun ferten čorget iežan lanja.</p>
    <p>Petter: Dan gal ferte juohke okta.</p>
    <p>Nils Aslak Valkeapää (Áillohaš) (1943-2001) lei riegádan 1943 Suoma bealde boazodoalus ja lei sihke musihkkačeahppi, govvadáiddar ja diktačálli. Son almmuhii vuosttaš girjji 1974. </p>
    <p>Son vuittii Davviriikkaid Ráđi girjjálašvuođabálkkašumi 1991 dán girjji ovddas: Beaivi, áhčážan . Girjji namma čujuha ahte dološ myhtain leat sámit beaivvi mánát. Girjjis leat boares govat ja ođđa lyrihkka mat čatnet oktii doloža ja dálá áiggi. </p>
    <p xml:lang="nob">BEASSÁŽAT </p>
    <p>Dál leat beassážat. Olbmot leat čoagganan Kárášjoga márkanii, go márkanis leat beassášdoalut. Beassážiid leat dábálaččat heargevuodjingilvvut, sihke Kárášjogas ja Guovdageainnus. Ollu turisttat leat boahtán Kárášjohkii, ja sisge soapmasat servet vuodjit gilvvu herggiiguin.</p>
    <p>Beassážat leat maid sámi náitosiid áigi. Dalle leat heajat. Headjaguossit leat gárvodan sámegávttiid. Maid moarsi ja irgi leaba čiŋadan gávttiiguin. Moarsi oaivvis lea kruvda mas heaŋgájit guhkes hearvabáttit. Irggis lea gákti ja rattis vilges šoalkaliidni (ruossaliidni). Sus leat maiddái hervejuvvon gálssohat mas heaŋgájit čáppa diehpit. Go náittosbárra vuolgá girkus, de čuovvolit mielvázzit. Sii vázzet headjavissui.</p>
    <p>Ovddeš áiggiid headjaguossit lávejedje heasttaiguin johtit girkui ja headjaviesu lusa. Dán áiggi sii johtet biillaiguin, jos headjavissui lea guhkebuš mátki.</p>
    <p>Beassážiid leat ollu doalut. Lestadiánalaččain leat čoakkalmasat. Ovdalis áiggiid čoakkalmasviesut ledje nuoraid áidna deaivvadansajit. Dán áiggi leat beassážiid maiddái konsearttat ja teáhterčájálmasat. Go beassážiid leat čáppa dálkkit ja beaivvádat, de olbmot liikojit čuoigat meahcis dahe vuodjit mohtorgielkkáin. Muhtun turisttat vulget badjesámi gođiide borrat sámi biepmu. Márkanis leat gilvočuoigamat, maid gohčodit Váljohka-čuoigamin. Daidda servet juohkelágan olbmot.</p>
    <p>Sámi biktasat </p>
    <p>Sámi biktasat leat dieđinge gárvvut dálkki dihte, muhto vuosihit maiddái gullevašvuođa. Gákti muitala iežáide ahte gávttehas lea sápmelaš, ja sápmelaččaide fas man guovllus son boahtá.</p>
    <p>Ovdal lei gákti árgabivttas ja bargobivttas, dál dat lea čikŋabivttas. Eanaš mearrasámit heite gávtti geavaheames badjel 100 jagi dás ovdal. Mearrasámi biktasiid, nugo gápmagiid ja vuoddagiid, sii geavahedje guhkit, gitta 1960-logu rádjai. Ivgus ja Návuonas sii leat fas álgán goarrut ja geavahit gávtti dán áigge.</p>
    <p>Nissonat dat eanaš duddjojit sámi biktasiid. Olmmoš galgá máhttit čuovvut iežas guovllu málle, muhto sáhttá válljet liinni ja feargga miela mielde. Juohke guovllu gávttis lea sierralágan holbi.</p>
    <p>Dál go ruhtadilli lea buoret go ovdal, de leat gávttis eanet čiŋat. Mii geavahit maiddái divrrasat liinniid ja riskkuid. Muhtun guovlluid gávttiin eai leat nu ollu čiŋat oskku geažil. Dán áigái mii oaidnit gávttiid “17. mai”-beaivvi, heajain, konfirmašuvnnas, gásttas ja juovlafeasttas.</p>
    <p>Áibbas dolin sámit leat geavahan raddeleahpi eanaš guovlluin, nugo dán áigge julevsámi ja oarjesámi guovlluin. Iežá guovlluin sihke nissonat ja dievddut geavahit liinni.</p>
    <p>Gáktemállet sullii čuvvot suopmanrájiid, maiddái riikkarájiid rastá. Omd. sápmelaččat guđet orrot Norgga bealde Deanu, geavahit seammá gávtti go sápmelaččat Suoma bealde Deanu.</p>
    <p>Gáktefearggat leat mealgadii seammát go leavgga fearggat: ruoksat, alit, fiskat ja ruoná. Ruoná lea dábálaččat oarjin go davvin. Dalle go gorro gággásis, de ledje luonddufearggat dábálaččat: čáhppat, vielgat, ránis. Olbmot sáhtte ieža ráhkadit gággása. Láđđi fertedje oastit, nu ahte láđđegákti lei divraseabbo.</p>
    <p>Dorka lei liegga bivttas, go das ledje guolggat dahe ullut siskkabealde. Dat lei gorrojuvvon sávzzanáhkis dahe bohcconáhkis. Dan geavahedje gávtti vuolde. Beaskka geavahedje gávtti badjel. Mearrasámit dábálaččat oste beaskkaid badjeolbmuin go lei gorrojuvvon bohcconáhkis.</p>
    <p>Dán gávtti geavahit Guovdageain-nus, Álttás ja Heahtás Suomas.</p>
    <p>Dán gávtti geavahit Kárášjogas, Deanus, Posáŋggus ja Ohcejogas Suoma bealde.</p>
    <p>Dát lea julevsámi gákti maid geavahit Divttasvuonas ja Johkamohkis Ruoŧas.</p>
    <p>Dát lea oarjesámi gákti maid geavahit Árborddis ja maiddái Ruoŧa bealde.</p>
    <p>Ivgus sihke nissonat ja dievddut geavahit dákkár boahkána (avi) mas lea riebangolli.</p>
    <p>Muhtun guovlluin nissonat geavahit geahcanbátti.</p>
    <p>Gápmagat leat dábálaččat gorrojuvvon gusanáhkis.</p>
    <p>Nuvttohat leat gorrojuvvon bohcconáhkis. Nuvttohiin sáhttet leat vuoddagat dahe</p>
    <p>snoraldagat (báttit).</p>
    <p xml:lang="nob">LÁVOSTALLAN </p>
    <p>Lávvu lea doložis juo leamaš boazosámiid orrunsadji. Go mii cegget lávu, de mii dárbbašit lávvomuoraid. Álggos mii bidjat golbma cakki ruossalassii. De mii bidjat lávvomuoraid. Lávvomuoraid nala bidjat loavdaga. Lávvui gullá maid uvssot.</p>
    <p>Lávvui gullet iešguđetlágan namahusat. Boaššu lea lávu gievkkan. Dohko mii bidjat borramušaid ja lihtiid. Loaiddus olbmot veallájit ja nohkket. Sokkis sii seailluhit diŋggaid, muhto go lávus leat ollu olbmot, de sáhttet soggái maid nohkkat.</p>
    <p>Árran lea sadji, mas dolla buollá. Reahpenráiggis heaŋgá riggi. Riggái lávvoeamit bidjá báđi, mas son vuoššá. Reahpenráiggis suovva beassá olggos. Mii bidjat boaldinmuoraid bearpmehiid gaskii. Lávu guolbbi mii durget. Duorggat leat rissit. Duorggaid nala lea vuogas bidjat duolji, mas lea vejolaš čohkkádit. Geasset mii dárbbašit čatnalit rággasa vuollái. Čuoikan olmmoš bálle rággasa siste nohkkat ráfis.</p>
    <p>Lávus sáhttit gáhkket. Mis lea válmmas dáigi gáhkkogáris ja mii njuozzut das jorba gáhkuid. Gáhkuid mii goikadit geađggi nalde goardagasas. Go mii leat goikadan gáhkuid, de álgit málestit. Mii bidjat stuorra báđi riggái dola bajábeallai. Báđis duoldá bohccobiergu oalle guhká. Go biergu lea doarvái duoldan, de bidjat buđeittaid dasa.</p>
    <p>Eahket gollá jođánit, go mii beassat boradit njálgga mállása ja máilmmi buoremus hillagáhkuid. Ja guldalit fearániid dološ eallimis!</p>
    <p xml:lang="nob">MUORJJIT JA MUORJEČOAGGIN </p>
    <p>Muorječoaggin lea leamaš hui deaŧalaš dáppe Gáivuonas, sihke vuovdingálvun ja borramuššan. Erenoamážit jokŋa lea leamaš deaŧalaš vuovdingálvun. Dovle, ovdal soađi, olbmot lávejedje vuovdit joŋaid vai dinejit ruđa. Okta bearaš čoakkai ja vuvddii nu olu joŋaid ahte oaččui silbabastte “Kongelig Selskap for Norges Vel”:s. Soađi maŋŋil olbmot vuvde joŋaid rámbuvrriide.</p>
    <p>Gáivuonas leat hui olu muorjjit, sihke joŋat, sarridat, čáhppesmuorjjit ja váramat. Muhtun sajis sáhttá gávdnat jierehiid. Dán áigge olbmot gilvet eatnanmurjjiid.</p>
    <p>Sarridiin olbmot ráhkadit sávtta ja vuššet measttu ja mállása. Čáhppesmurjjiid olbmot borre milkkiin ovdal.</p>
    <p>Vákkiin leat ollu váramat, sihke Dálošvákkis ja Olmmáivákkis, jus lea buorre geassi. 2002 leai erenoamáš buorre váranjahki.</p>
    <p>Gáivuonas eai leat stuora jeakkit, ja dan dihte eai leat olu láddagat. Garra gilvu lea daid láddagiid nalde mat leat. Ovdal ledje eanet láddagat Olmmáivákkis, muhto boanddat leat goikadan ollu jekkiid ja gilván daidda rásiid. Ollugat vulget dán áigge Finnamárkui ja Ruŧŧii čoaggit láddagiid.</p>
    <p>Muorjjit </p>
    <p>Dát lea láttat. Jeakkis leat ollu láddagat. Mii čoaggit láddagiid.</p>
    <p>Dát lea jokŋa. Meahcis leat ollu joŋat. Mii čoaggit joŋaid.</p>
    <p>Dát lea sarrit. Meahcis leat ollu sarridat. Mii čoaggit sarridiid.</p>
    <p>Dát lea čáhppesmuorji. Duo leat čáhppesmuorjjit. Mii čoaggit čáhppesmurjiid.</p>
    <p>Dát lea váran. Meastagis leat ollu váramat. Mii čoaggit váramiid.</p>
    <p>Dát lea eatnanmuorji. Bealddus leat eatnanmuorjjit. Mii čoaggit eatnanmurjjiid. </p>
    <p>Kirsti Paltto </p>
    <p>lea riegádan 1947 Deatnogáttis Suoma bealde ja lea čállán diktagirjjiid, noveallaid, románaid ja gullugovaid sihke mánáide ja rávesolbmuide. Son lea almmuhan eanemus girjjiid gait sámi čálliin.</p>
    <p>Girji Soagŋu , mas leat noveallat, bođii 1971, ja lei vuosttáš sámegiel girji maid nisu lea čállán. Su mánáidgirjjiin muitala dávjá govt olbmuid mánát deivet ”nuppi máilmmi” ássiid. Kirsti Paltto lei Sámi Girječálliid Searvvi vuosttáš jođiheaddji 1979 rájes. </p>
    <p>Eará girjjit: Riđđunjárga, Beaivváža bajásdánsun, Risten, Guovtteoaivvat nisu, Guhtoset dearvan min bohccot, Guržo luottat, 256 golláža , 5 mánáidgirjji. </p>
    <p>Nissoniid duodji Gáivuonas </p>
    <p>Duodji lei deaŧalaš sivva manne olbmot Gáivuonas birgejedje nu bures váttes jagiid vuosttaš ja nuppi máilbmesoađi gaskkas. Guollebivddus ja eatnandoalus ii lean seamma buorre dienas juohke jagi. Jus lei heittogis geassi, dahe heittogis guollebivdu, de olbmot dattetge dinejedje veaháš go vuvde dujiid, eaige dárbbašan oastit ávdnasiid duddjomii. Daid gávdne meahcis ja návehis. Nissonat duddjojedje dieđinge biktasiid, gávnniid ja biergasiid maid ieža atne, muhto ollu sii vuvde márkaniin, sihke Bossegohpis ja Ivgubađas.</p>
    <p>Ealuin sii ožžo náhkiid. Náhkiin gorro roavgguid, dorkkaid ja gápmagiid. Guollebivdit atne náhkkebiktasiid fávllis dovle.</p>
    <p>Ullu lei deaŧalaš. Ullus nissonat gođđe biktasiid ja ránuid. Fáhcat ledje gávpegálvun sođiid gaskkas. Máŋga gávpeolbmo lonuhedje fáhcaid gálvvuiguin.</p>
    <p>Govas leat gárdefáhcat, fáhcat mas leat doaresgirjjit, dábalaš boŋkosat ja hervejuvvon boŋkosat.</p>
    <p>Áibbas dolin nissonat botne láiggi snálduin, dál sii botnet doarttain.</p>
    <p>Rátnogođđin lea leamaš mearrasámi árbevierru goitge 1300 jagi. Álggos gal ledje ránut gávdnin goađis dáhje lávus. Ránut liggejedje bures maid reagas jus eai lean roavggut. Badjeolbmot atne ránuid loavddan.</p>
    <p>Ránus lea álo leamaš buorre haddi, ja go olbmuin ledje buot ávdnasat dáppe Gáivuonas, de šattai buorre dienas. Muhto ovdal soađi badjeolbmot álge atnit fabrihkkaránuid. Ii lean šat nu álki vuovdit ránuid, nu ahte soađi maŋŋil máŋggas heite ránuid gođđimis. Muhto go Martha Hoffmann dáppe oastigođii ránuid maid son vuvddii Oarje-Norgii, sihke museaide ja olbmuide, de šattai fas gánnáhahtti gođđit ránuid. Dán áigge heaŋgá rátnu čikŋan seainnis máŋgga siiddas. Ja rátnu lea maid dábálaš headjaskeaŋka.</p>
    <p>Govt dat manná? </p>
    <p>- Buorre beaivi. Mu namma lea Kari. Mun lean buohccidivššár.</p>
    <p>- Ipmel addá.</p>
    <p>- Govt dat manná?</p>
    <p>- Bures dat manná, muhto mun lean heittohit nohkkan.</p>
    <p>- Manin leat heittohit nohkkan?</p>
    <p>- Mus lea bávččastan oaivi, čielgi ja čoavji. Juolggit ja gieđat leat seargan.</p>
    <p>- Lávejit go dákkár bákčasat dus?</p>
    <p>- Eai dat láve.</p>
    <p>- Manin it ihkku sihtan veahki?</p>
    <p>- In mun gillen din vuorjat ihkku.</p>
    <p>- Dárbbahat go dálkasa vai hálidat go doaktáriin sárdnut?</p>
    <p>- Mun geahččalan vuostin dálkasa.</p>
    <p>- Dalle mun ferten iskat lea go dus feber, ja mihtidit dus varradeattu. Oainnát go dál nugo dábálaččat?</p>
    <p>- Juo. In leat dovdan maidege.</p>
    <p>- Lea go váibmu dus bávččas?</p>
    <p>- Váibmu lea veahá unohastán.</p>
    <p>- Leaiku go bivastahkan ja goaluha go?</p>
    <p>- Muhtumin orru bivastagaid leaikumin ja muhtumin fas goaluha.</p>
    <p>- Sihkkarvuođa dihtii mii váldit EKG:a mii vuosiha govt váibmu bargá.</p>
    <p>- Lea go dat bahá go dan mihtidat?</p>
    <p>- Ii dat lea bahá. Don galggat jaska veallát.</p>
    <p>- Dat ii leat gal nu váttis.</p>
    <p>- Mun sártnun doaktáriin ja gulan goas son sáhttá boahtit.</p>
    <p>- Muitaleastte fal munnje goas doavttir sáhttá boahtit.</p>
    <p>Čalbmeáhkkun hálddiid luhtte </p>
    <p>Olmmáivuovddis ledje badjeolbmot, Čorrogiettis sis lei geasseorohat.</p>
    <p>Lei beallešaddi nieida. Muhtun geasi nieida jávkkai, ja olbmot ohce su, muhto eai gávdnan su eai gostege, eaige diehtán gosa lei šaddan.</p>
    <p>Áigi golai, de badjeolbmot bohte seammá báikái. Nieidda eadni lei okto siiddas dalle go amas nisu bođii sisa goahtái. Nisu dajai: “Buorre beaivi, láhčaman!”</p>
    <p>Son vástidii, muhto ii dovdan nissona. Nisu dajai: “Vuolgge mu mielde!” Nieidda eadni ii sihtan vuolgit, muhto nisu hásttii: “Vuolgge dál mu mielde, dus ii galgga leat heahti. Don beasat fargga ruoktot.”</p>
    <p>De vulggiiga. Soai manaiga veahá gaskka, de lei stuora bovdna. Bovnnas rahpasii uksa, ja soai manaiga sisa. Bovnnas lei viessu, ja viesus lei nuorra nisu mánnáváivvis. Nisu gii leai viežžan su, dajai: “Bija dál gieđaid nieidda nala!”</p>
    <p>Son bijai gieđaid su nala, ja mánná riegádii. De easkka dovddai nieidda, gii lei láhppon.</p>
    <p>Nisu dajai: “Dát lea du nieida, gii lei láhppon. Gal mii oaidnit din vaikko dii ehpet oainne min.” De ráhkadii niidii seaŋgga ja attii borramuša sutnje. “Muhto dutnje eat atte borrat dan dihte go don galggat ruoktot vuolgit; dasto don it beasa ruoktot jus don borat mis,” ja dajai dasto: “It don galgga moraštit nieidda.” De rahpasii uksa, ja nieidda eadni lei fastain dán eatnama nalde, ja son manai siidii.</p>
    <p xml:lang="nob">Qvigstada máidnasa mielde (Lappiske eventyr og sagn IV). </p>
    <p>Stállu </p>
    <p>Stállu eallá dego olmmoš goađis meahcis gos sus lea eamit maid. Son lea hui rikkis. Son lea hirbmat gievra, muhto ii leat nu jierbmái, nu ahte olmmoš sáhttá fillet su.</p>
    <p>Jus mánát leat olgun čierastallame juovlabasiid, de sáhttet čierastit njuolgga stálu sehkkii.</p>
    <p>Dolin jus olmmoš suhtai nuppi olbmui, de sáhtii vuolggahit stálu su lusa.</p>
    <p>Go stállu boahtá, de álgá njurgut. Olmmoš gean lusa son lea vuolgán, ii oaččo šat ráfi ja ferte vuolgit olggos fággádallat suinna.</p>
    <p>Jus stállu vuoitá, de son goddá olbmo, ja sáhttá vel borratge su. Jus olmmoš vuoitá, de son ferte goddit stálu. Muhto son ii galgga atnit stálu niibbi. Dalle son čugge iežas. Ja jus stálu beana njoallá stálu háviid, de hávit sávvojit.</p>
    <p>Go olmmoš lea goddán stálu, de son galgá hávdadit su. Ja de son sáhttá ohcat stálu silbbaid ja váldit daid mielde.</p>
    <p>Mánát fillejit stálu </p>
    <p>Mánát ledje čierastallame eahkedis mánnoheahpen. De bođii stállu, ja sus lei seahkka mielde. Son doalai seahkkanjálmmi rabas ja duosttui mánáid sehkkii.</p>
    <p>De son vulggii guoddit seahka siidii. Stálus bođii baikahoahppu, son guđii seahka ja vulggii baikit. Seahkas lei okta stuorra bárdni. Bárdni válddii niibbi ja čuohpai ráiggii sehkkii ja luittii eará mánáid olggos. Son guttii geđggiid sehkkii nu lossadit go dat lei ovdal, ja manai vel ieš maid báhtárussii.</p>
    <p>De bođii stállu seahka lusa ja álggii guoddit seahka. Go son bođii goađi lahka, de son huiká eammái: “Bija buori dola! Dál boađán borramušain!”</p>
    <p>Stállu goarpmui goađi nala, ja eamit čuoččui báđi bálddas. Stállu luittii geđggiid reahpenráiggi báhtái. Go geađggit gahčče báhtái, de manai báhti cuovkkas, ja stállu bolddii eammis dasa.</p>
    <p>Sátnevádjasat </p>
    <p>It don leat mus goahtemuorran orron.</p>
    <p>Eai gait ságat čázi jeage.</p>
    <p>Ovdal buorida Ipmil dálkkiidis go neavrres olmmoš dábiidis.</p>
    <p>Gii buori hilgu, son bahá gávdná.</p>
    <p>Gal máilbmi oahpaha.</p>
    <p>Unna mánážat dulbmet eatni askki, stuora mánát fas váimmu.</p>
    <p>Eatnandoallu</p>
    <p>Eatnandoallu bođii maŋŋit Sápmái. Go ealut bohte, nugo gusat, sávzzat ja gáiccat, de sámit álge čorget eatnamiid, nu ahte ledje giettit main sáhtte šaddadit rásiid ealuide. </p>
    <p>Sámit ledje doloža rájis eallán meahcástemiin ja mearrabivdduin. Eatnandoallu bođii lassin, nu ahte šattai buoret birgejupmi vaikko meahccefuođđut nohkagohte ja náhkkegávpi nogai.</p>
    <p>Mearrasámiinge ledje ovdal moadde dábmojuvvon bohccot maid guođohedje, muhto dat jávke loahpas siseatnama sámiid bohccuid sisa. Danne lei buorre mearrasámiide ahte ealut bohte sadjái. Sámit huksejedje darfegođiid návehin. Dávjá lei nu ahte nuppi geažis orro ieža, ja nuppi geažis ledje ealut.</p>
    <p>Loahpageahčen ovddit jahkečuođi bohte ollu láddelaččat Sápmái, ja sis lei buorre máhttu eatnandoalu birra. Sis sámit ohppe ollu.</p>
    <p>Go sámi bearrašis lei gussa, de lei maiddái mielkige, ja sii sáhtte ráhkadit vuosttáid ja mielkemállásiid. Gusa-, gálbe- ja gáiccanáhkis mearragátti sámit ráhkadedje gápmagiid, ja sávzzanáhkis dorkkaid ja roavgguid. Sávzzas bohte ullut, ja dain sii botne láiggi ja gođđe liegga biktasiid. Eatnandoallu šattai duođaid buressivdnádussan sámiide, nugo dat lei iežáge álbmogiidda.</p>
    <p>Miessegietti dállu  </p>
    <p>lea mearrasámi dállu Biertavári lahka. Soađi áigge duiskkat bolde eanaš viesuid Finnamárkkus ja Davvi-Tromssas. “Eatnamiid boaldin taktihkka” dat lei. Miessegietti dállu lei okta dain dáluin Davvi-Tromssas maid duiskkat eai boaldán. Dállu lea divrras midjiide dannego vuosiha govt mearrasámit elle ovdal ja makkár viesut sis ledje.</p>
    <p>Dállui gullet orrunviessu, buvrrit ja skaját, gáivvovindi, stálle, rásseláđđu, návetgoahti, návet ja geassenávet. Mearragáttis leat fiervábuvri, návsti ja vancagoahti. 3 km badjin vákkis leat meahccelájut. Doppe leat maid rásseláđđu ja lastagoahti.</p>
    <p>Buvrriin ledje biergasat ja borramušat, muhto nuorat lávejedje maid nohkkat doppe.</p>
    <p>Guokte bearraša orro orrunviesus. Gárži lei. Danne nuorat ođđe buvrriin geasset, muhtumin dálvet maid. Buvrriin ledje maiddái biktasat, biergasat, goikeborramušat jnv. Guolleskajás ledje guolit dutnoriin ja bargobiergasat. Biergoskajás lei biergu, rollamárffit, muorjemeastu, vuostá ja iežá borramušat.</p>
    <p>Návetgoađis ledje ealut, nugo sávzzat, gáiccat ja gusat. Stálles lei Ivguheasta. Buot ealut ledje unnibut ovdal go dán áigge.</p>
    <p>Goađis lea árran. Árranis sii vušše liepmasa ealuide vai sestet goikerásiid. Liepmasii bidje guolleoivviid, dáraid, deappuid, buđeittaid, boares rásiid ja rohkajáffuid.</p>
    <p>Mii vuolgit fávlái </p>
    <p>Sámegiel oahppit galget bivdit guliid vai ohppet sániid guliid ja bivddu birra. Sámi Giellaguovddáš lea bovden Harry mielde fávlái. Son lea Olmmáivákkis eret, ja lea bivdán sihke Vogain ja Finnamárkkus. Dan lassin son lea bivdán dáppe Ivgus.</p>
    <p>Návsttis leat máŋggalágan fierpmit, ja maiddái liidna ja eará bivdosat. Liinnas leat 300 vuokka. Ollu bargu lea jus olmmoš galgá liinnain bivdit: Vuos galgá liinna seaktit, de suohpput ja nuppi iđeda fas geassit dan. Dál mis ii leat dilli dainna. Mii váldit dušše giehtaváđu mielde.</p>
    <p>Vanca lea káijja guoras. Odne lea goalki, nu ahte lea buorre dálki vuolgit fávlái. Harry diehtá buori mađi gos mii galgat bivdit. Mii gávdnat mađi vihtaiguin maid Harry lea oahppan iežas áhčis. Mii suhkat dohko ja bivdigoahtit sáiddiid. Gal leat olu muorttut, muhto darvehit maiddái moadde dorskki. Loahpas oažžut vel juvssu. Mii leat sullii diimmu fávllis ovdalgo suhkat gáddái. Go láddet, de Harry vuosiha midjiide govt galgat guliid čoallut. Dorskis lea čáppa vuoivvas, ja nuppi dorskis lea meađđen. Dál gal áigut muljju vuoššat. Juvssus lea buorre ráhkadit guollegáhkuid.</p>
    <p>Mii cahkkehit dola fiervái. Harry viežžá báđi návsttis ja dainna vuoššat guliid dolas. Mii doidit stuora duolba geađggi báhkka čáziin, ja de leiket guliid dan nala. Mis leat gárbbat mielde. Vuoi, man buorre!</p>
    <p>Paulus Utsi (1918-75) lea bajásšaddan boazodoalus Ruoŧa bealde. Doppe son lea vásihan dulvademiid ja eará luonddubillistemiid mat váikkuhit su divttaide. Son lea bargan duodjeoahpaheaddjin Sámi Álbmotallaskuvllas Johkamohkis ja duodjekonsuleantan. Máŋggas leat dahkan musihka su divttaide. </p>
    <p>Álgu-kursa</p>
    <p>Joatkka - Sámi Giellaguovddáš 2004</p>
    <p>JOATKKA- Sámi Giellaguovddáš 2004</p>
    <p xml:lang="nob">20</p>
    <p>JOATKKA - Sámi Giellaguovddáš 2004</p>
    <p>JOATKKA - Sámi Giellaguovddáš 2004</p>
    <p xml:lang="nob">35</p>
    <p>JOATKKA - Sámi Giellaguovddáš 2004</p>
  </body>
</document>
