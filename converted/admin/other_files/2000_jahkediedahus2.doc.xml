<document xml:lang="sme" id="no_id"><header><title> 
Sámi Giellaguvddáža 1998 jahkedieđáhus
</title><genre code="admin"/><author><unknown/></author><wordcount>2842</wordcount><conversion_status type="standard"/><availability><free/></availability><submitter name="Lene Antonsen" email="lene.antonsen@uit.no"/><multilingual><language xml:lang="nob"/></multilingual><metadata><uncomplete/></metadata><version>XSLtemplate  1.14 ; file-specific xsl  $Revision: 1.5 $; common.xsl  $Revision$; </version></header><body><p><em type="bold">S </em><em type="bold">ámi Giellaguovddáža 2000 jahkedieđáhus. </em></p>
<p xml:lang="nob"><em type="bold">BARGIT </em></p>
<p><em type="bold">2000 giđa </em>ledje 1,8 virggi. Dás lea: </p>
<list><p type="listitem">1,8 virggi Sámi Giellaguovddáža bargguide.</p>
</list><p>Nubbi dain bargiin lei gaskaboddosaš virggis, go nubbi fásta bargis lei virgelohpi.</p>
<p><em type="bold">2000 čavčča </em>ledje 2 virggi Sámi Giellaguovddáža bargguide, muhto máiddái nubbi fásta bargi manai virgelohpái. Ii lean vejolaš fáhttet gelbbolaš olbmo virgái. Giellaguovddáža gaskaboddosaš bargi lea nappo bargan okto. Sus lea gaskafága pedagogihkas ja sámegielas, oahpaheaddjeallaskuvla ja dasa lassin máŋggakulturpedagogihkka ja dárogiella nubbegiellan. </p>
<p><em type="bold">Iežá bargit 2000:s: </em></p>
<list><p type="listitem">Nelle Olsen, Harry Solhaug, Mary Mikalsen Trollvik  ja Kasper Elvenes lohke ságastallamiid kasehttii.</p>
<p type="listitem">Odd Solberg fuolahii jietnateknihka báddema oktavuođas.</p>
<p type="listitem">Hildur Larsen oahpahii  eahketgurssa Návuonas.</p>
<p type="listitem">Leat bálkáhan 4 báikálaš instruktevrra giellalávgumiidda ja intensiivvagurssaide.</p>
<p type="listitem">Kjellaug Isaksen lea sárgon ja lea oahpahan intensiivvagurssa ja giellalávguma.</p>
<p type="listitem">Elisabeth Johansen lea bargan geassebargin njeallje vahku.</p>
<p type="listitem">Lene Antonsen lea oahpahan intensiivagurssas iežas virgelohpeáigodagas.</p>
<p type="listitem">Sauli Guttorm lea oahpahan intensiivagurssas ja jorgalan.</p>
<p type="listitem">Klemet Anders Sara lea oahpahan intensiivvagurssas.</p>
<p type="listitem">Maarit Magga lea oahpahan  giellálávguma iežas virgelohpeáigodagas.</p>
</list><p><em type="italic">Bargit leat leamaš: </em></p>
<p>Lene Antonsen (virgelohpi 20.8.00 rájes)</p>
<p>Elisabeth Johansen, suoidnemánus</p>
<p xml:lang="nob">Siri Broch Johansen</p>
<p>Maarit Magga (virgelobis)</p>
<p><em type="italic">Instruktevrrat leat leamaš: </em></p>
<p>Inger Ellen Baal, lávustallan , málesteapmi</p>
<p>Oliva Nilsen, suidnen, njuovvan,ullobargu, márfun</p>
<p>Harry Solhaug, guollebivdu, fiervávázzin</p>
<p>Mary Mikalsen Trollvik, garpen, málesteapmi</p>
<p><em type="bold">Sámi Giellaguovddáža stivrenjoavkkus </em>leat leamaš </p>
<p>Kristin Vatnelid Johansen (jođiheaddji), Øyvind Rundberg ja Åge B. Pedersen.</p>
<p>Várrelahtut: Bjørn Inge Mo, Sissel Gamst ja Liv Rundberg.</p>
<p>Stivrenjoavku doalai guokte čoahkkima 2000:s, 8.6. ja 24.10.</p>
<p xml:lang="nob"><em type="bold">LANJA </em><em type="bold">T </em></p>
<p>Mis lea kantuvra golmmain čállinsajiin ÁJA - Sámi guovddážis. Kantuvra doaibmá bures, muhto go mis lassánit doaimmat dađistaga, de lea oktasaš kantuvra gárži. Mii dárbbašivč-čiimet guokte sierra kantuvrra go lea muhtumin dárbu sárdnut gussiiguin dahje telefovnnas ráfis. Goalmmat bargosadji ii leat dohkkalaš ollesáigebargui. Ii leat doarvái áibmu kantuvrras golbmasiidda, ja goalmmat bargosadji lea muđui hui gárži. Muhto lea dohkkalaš oasseáiggebargui.</p>
<p>Dárbbahivččiimet albma vuorkká. Mis leat ollu reaiddut ja biergasat, ja muhtin dain billašuvvet min dálá vuorkkás, mii lea vuojadanlanja bálddas. Doaivut ahte beassat atnit oasi ođđa vuorkkás maid ÁJA ja Riddu Riđđu Searvi leat ráhkadeamen boares hárjehallanlatnjii.</p>
<p>Leat hui duđavaččat ođđa oahpahuslanjain, mii válbmanii guovvamánus. Atnit lanja buot min dábálaš oahpahussii.</p>
<p>Eat leat doallan eahketgurssaid Gáivuonas jagi 2000:s, eat leat nappo atnán lanjaid Ruollaluovttas dahje Dálošvákkis.</p>
<p>Mearkkaša olu midjiide gullat ÁJA-birrasii. Ovttasbargat maiddái iežá institušuvnnaiguin mat gullet ÁJA-guovddážii. Gievkkan lea deaŧalaš go lágidit čoahkkimiid ja semináraid. ÁJA-guovddáža iežá bargit leat mávssolaččat midjiide báikkálaš máhtuset dihte.</p>
<p>Maiddái dalle go mii lágidit gurssaid, lea deaŧalaš ahte leat sámegielat bargit ÁJA-guovddážis. Lunddolaš sámegielat biras nanne oahpahusa. Jáhkkit ahte ÁJA lea várra áidna sámegielat arena Davvi-Romssas priváhta siiddaid olggobealde, ja lea arena gos maiddái <span type="quote">“ođđa”</span> sámegielagat besset searvat.</p>
<p>Praktihkálaš oahpahussii láigohit lanjaid doppe gos heive, omd. duodjeservviin. Mii atnit maid skuvlagievkkaniid jnv. Dát doaibmá oalle bures. Danne go deattuhit lávdadit fálaldagaid (min vuođđojurdda lea addit fálaldaga báikkis gos oahppit orrot), de eat leat dán rádjái áŋgiruššan oažžut iežamet duodjelanjaid.</p>
<p xml:lang="nob"><em type="bold">BÁLVALUSAT </em></p>
<p><em type="bold">Bálvalusat suohkanii: </em></p>
<list><p type="listitem">seminára mánáidgárdebargiide 2-3/3 Ája- Sámi Guovddáža oahpahuslanjas. Dan oktavuođas ráhkadeimmet giellamateriálaid mánáidgárddiide.</p>
<p type="listitem">seminára buot oahpaheaddjiide 15/3 Servodatviesus Dálošvákkis.</p>
<p type="listitem">seminára DRO-bargiide 13-14/3 Ája- Sámi Guovddážis.</p>
<p type="listitem">sámegiel fálaldat buhcciid siiddas 2000 giđa oktii vahkkui.</p>
<p type="listitem">jorgaleamit</p>
<p type="listitem">dulkanrustega láiggoheapmi ja hálddašeapmi</p>
<p type="listitem">láiggohan lávuid, duljjiid, gádjunliviid jnv.</p>
<p type="listitem">girjeluoikkaheapmi</p>
<p type="listitem">giellačoahkkaneapmi plánejuvvon ođđajagemánus DRO-ossodaga bargiide geat juo máhttet veaháš sámegiela. Rihtuvára geažil ii šaddan.</p>
<p type="listitem">plánen sámegielat doaimma dáiddáčájáhussii mii lei Dálošvákkis. Doaibma livččii sámegielat mánáide. Ii šaddán rihtuvára ja giddejuvvon E6-bálgá geažil.</p>
<p type="listitem">dulkan Nuoraid Kultordeaivvadeamis. Lei erenoamaš dulkan, veaháš suohtaslágán. Lihkosmuvai erenoamaš bures, bođii maid ovdan ahte eanáš váhnenbuolvva olbmot ipmirdit viehka ollu sámegiela.</p>
<p type="listitem">lávlunjoavku. Mis lei ovddasvástádus sámi lávlunjoavkku ovddas giđđat. Lágideimmet dán oktavuođas lávlunseminára Terje Ahoin 12.-13.5. Lei maid sierra fálaldat mánáide. Lávlunjoavku lei maid oassi stuorat koaras mii lágidii musihkarohkosbottu <span type="quote">“Biellošuoŋat vádjoleamis”</span>.  <span type="quote">“Biellošuoŋat..”</span> lea lágiduvvon Runášši girkus DNR-00 oktavuođas, ja Gáivuona girkus bismagalledeami oktavuođas.</p>
<p type="listitem">go Skániid sámegielohppit bohte Olmmáivággái vuosehit iežas teahtera  3.5., ovttasbarggaimet Olmmáivákki skuvllain guossuhit sin ja lágidit teahterdoalu.</p>
<p type="listitem">ráhkaheimmet Čáhppoha kártta sámi báikenamaiguin Olmmáivákki skuvlii ovttasráđiin Harry Solhaugain.</p>
<p type="listitem">leat bagadan rávesolmmošbáhtareddjiid oahpaheaddji, ja oahpaheaddji lea maid atnán min reaidduid ráhkadit oahpponeavvuid.  Mii ges leat oahppan sus juoida.</p>
</list><p><em type="bold">Sámegielgurssat suohkana bargiide ja iežá berošteddjiide: </em></p>
<list><p type="listitem">Intensiivagursa <span type="quote">"Joatkka"</span> 27.3.-2.6.00, 200 dii. 5 oasseváldi, okta lei suohkanbargi, guokte iežá orruba suohkanis. Buohkat čađahedje joatkkaskuvlla C-giella eksamena.</p>
<p type="listitem">2-vahkkosaš intensiivagursa olbmuide geat máhttet olu sámegiela (giellalávgun)</p>
</list><p>3.-14.7, 60 dii. 6 oasseváldi, ii oktage suohkanbargi.</p>
<list><p type="listitem">2-vahkkosaš intensiivagursa olbmuide geat máhttet olu sámegiela (giellalávgun)</p>
</list><p>4.-15.9, 60 dii. 6 oasseváldi, golmmas ledje suohkanbargit.</p>
<list><p type="listitem">Intensiivagursa <span type="quote">"Álgu"</span> 16.10.- 8.12.00, 200 dii. 6 oasseváldi, njealjis ledje suohkanbargit.</p>
</list><p><em type="italic">Eahketgurssat: </em></p>
<list><p type="listitem">Joatkkagursa Buvrrovuonas, álggii golggotmánu -99, loahpahuvvui njukčamánus. su. 6 oasseváldi.</p>
</list><p><em type="bold">Sámegiel lohkanbadjeoahppu </em></p>
<p>Leat maŋimuš jagiid ávžžuhan rávisolbmuid geat čuvvot min sámegielgurssaid, čađahit joatkkaskuvlla C-giella-eksamena. Boađus lei ahte máŋggas hálidedje álgit lohkanbadje-ohppui. Dađibahábut eat fidnen Sámi Allaskuvlla eatge Romssa Universitehta álggahit lohkanbadjeoahpu, nu ahte Sámi Giellaguovddáš álggáhii lohkanbadjeoahpu ovttasbarggus Sámi Oahppolávdegottiin. SOL lei bargoaddi ja oaččui doarjaga GOD:as ja Gáivuona suohkanis. Sámi Giellaguovddáš fuolahii hálddahusa ja čuovvuleami iežas ressurssaiguin, ja Romssa Universiteahtta lei fágalaš ovddasvástideaddji. Vuosttaš čoahkkaneapmi dollui 26.-28.11.99. Loahpaeksamen lei 20.11.00. 16:s oassálaste osiid oahpahusas. Čiežas heite. Eatnašat dain vigge lohkat lohkanbadjeoahpu seammás go barge olles virggis, ja sii vásihedje ahte šattai menddo gáibideaddji. Ovccis dieđihedje eksamenii, gávccis geahččaledje ja čiežas cevcce buriin bohtosiiguin.</p>
<p>Lohkanbadjeoahpu oktavuođas doalaimet maid čállingurssa daidda geat dárbbašedje hárjehallat čálit sámegillii. Gursa lágiduvvui ođđajagemánus ja guovvamánus, guokte beaivvi juohke háve. Ledje oasseváldit Gáivuonas ja muhtun iežá suohkanis.</p>
<p><em type="bold">Fálaldagat vuođđoskuvlla sámegielohpahusa ektui: </em></p>
<list><p type="listitem">Vánis olmmošlaš ressurssaid dihte divttiimet skuvllaid sámegieloahpaheaddjiid ieža lágidit muhtun gielladoaluid -00 čavčča. Dušše Olmmáivákki skuvlla oahpaheaddjit ahtánušše fálaldaga. Mii mávššiimet čuovvuvaš doaluid:</p>
</list><p>Vuotnabivdu ja guliid vuoššan - Harry Solhaug lei báikálaš instruktevra, Siri-Janne Koht lei ovddasvástideaddji oahpaheaddji.</p>
<p>Ullobargu ja rátnogođđin - Oliva Nilsen lei báikálaš instruktevra, Sauli Guttorm lei ovddasvástideaddji oahpaheaddji. Doallu lei oassi vuođđoskuvlavahkus.</p>
<p>Suidnen - Oliva Nilsen lei báikálaš instruktevra, Siri-Janne Koht lei ovddasvástideaddji oahpaheaddji.</p>
<p>Dasa lassin lágideimmet gielladoalu Olmmáivákki skuvlla sámegielohppiide duodjesearvvedálus 23.-24.3.</p>
<list><p type="listitem">Gáivuona suohkan lea ožžon doarjaga Stáđa Oahpahuskantuvrras lágidit FOU-prošeavtta. Sámi Giellaguovddáš lei prošeaktajođiheaddji giđđat, guokte sámegieloahpaheaddji Olmmáivákki skuvllas oassálastiiga 13 ohppiineaskka. Ulbmilin lei oažžut vánhemiid eanet doarjut mánáid giellaoahppama. Skuvla háliida joatkit prošeavtta, ja lea jearran giellaguovddážis veahki, muhto vánis olmmošlaš návccaimet geažil eat leat sáhttán joatkit dan barggu.</p>
</list><p>Giđđat ledje dakkár doalut prošeavtta oktavuođas:</p>
<p>3-beaivvásaš mátki Romssa Sámeskuvlii njukčamánus. Ledje máŋgga váhnema fárus, eai gaikkat lean mielde olles mátkkis.</p>
<p>Guokte-beaivvásaš doallu Olmmáivákkis prošeavtta ohppiide ja Romssa Sámeskuvlla ohppiide 5.-6.6. Okta váhnenpára oassálasttii obba áiggi, máŋgga iežá ledje mielde eahkedis.</p>
<list><p type="listitem">4 fáddáčoahkkima vuođđoskuvlla sámegielohpaheddjiiguin, 3 giđđat ja 1 čakčat.</p>
</list><list><p type="listitem">Lene logaladalai Olmmáivákki skuvlla oahpaheaddjiide Wales/Cymru birra, maŋŋá go lei leamaš vahkkosaš giella-mátkkis doppe. Fálaldat manai buot skuvllaide.</p>
<p type="listitem">Plániimet 3-beaivvásaš skuvlamátkki Mázii Dálošvákki nuoraidskuvlla sámegielohppiide. Mátki livččii geassemánu álggus. Skuvla celkkii eret mátkki.</p>
<p type="listitem"><span type="quote">“Joatkka”</span> oktavuođas bohte guossit Sámi Oahpahusguovddážis Anáris 16.-19.5. Mis lei prográmma mas min rávis oahppit ledje ovttas singuin: oahpisteapmi, liidnabivdu, guolleslájaid dovdat, fiervvás vázzit ja váras guliid vuoššat. Oahppit ledje dáppe 17/5, ja vásihedje Norgga iešvuođa beaivvi doaluid. Válddiimet maid sin mielde Čelui, go suomabealolbmuide lea mearragátti luondu hui erenoamaš.</p>
</list><p>Mii vulggiimet ges Anárii vahku maŋŋil, 22.-26.5. Mátkki oktavuođas finaimet maid Kárášjogas ja Guovdageainnus oahpasnuvvat sámi ásahusaiguin.</p>
<p><em type="bold">Sámegielfálaldat mánáidgárddiin: </em></p>
<p>Ođđajagemánus ráhkadeimmet sátnelisttuid giellapedagogalaš neavvuide maid Goržži mánáidgárdi lei ráhkadahttán. Guovvamánus geavaheimmet olu áiggi ráhkadit giellapedagogalaš materiálaid mánáidgárddiide, go 2-3.3. doalaimet giellaseminára mánáidgárdebargiide. Geahččaimet girjjiid, spealuid ja iežá materiálaid mat gávdnojit mánáidgárddiide. Sire logaldii giellaovdaneami birra, ja gaikat lávlo máŋgga sámegiel lávlagiid, stohke ja hárjehalle velá boradettiin sámástit. Ráhkadeimmet ressursapearpma juohke mánáidgárdái lávllagiiguin ja hoahkamiiguin, maid doaivvumis atnet viššalit.</p>
<p>Eat leat doallan máinnásbottuid mánáidgárddiin dan jagi. Lea jurdda ahte mánáidgárdebargit ieža galget ovdanit giellafálaldagaid maŋŋá go leat oassálastan min seminára. Vikkaimet čuovvolit, muhto ledje ollu iežá barggut mat bohte ovdal. Čakčat eai lean muđuige olmmošlaš návccat mis, muhto leat veaháš oassálastan mánáidgárdebarggu liikká, gč. iežá saji dieđáhusas.</p>
<p><em type="bold">Iežá doalut: </em></p>
<list><p type="listitem">Riddu Riđđu-festivála oktavuođas fálaimet mánáidbottu golbma beaivvi maŋŋálaga Goržži Mánáidgárddis, 19.-21.7. Fálaldat leai rabas buot berošteddjiide, muhto lei oaivvilduvvon mánáide geat ledje vuollil skuvlaagi.  NRK Sámi Radio filbmii mánáid TV:i, nu ahte dál leat oidnon TV:s maid.</p>
<p type="listitem">Davvi-Norgga Riemuid 2000 (DNR - 00) oktavuođas ráhkadii ja oahpahii Sire 10-minuvttasaš sámegielgurssa. Gurssa ulbmil lea  dahkat sámegiela suohttasin dárogiellagiidda, vai sis saddá miella oahppat eanet. Oallugat oassálaste, sihke mánát ja rávisolbmot Davvi-Romssas ja muđui Norggas. (Olles dánsunjoavku Oslos čađahii gurssa, ja ráhkadedje velá teahterbihtá sámegillii maŋŋá, maid nekte ustibiidáseaset eahkedis!)</p>
<p type="listitem">Fálaimet giellalávguma muhtin Romssa suohkana skuvllaid mánáide  22.-24.5.00. Sii ledje dáppe moadde beaivvi ja oassálaste iešguđet doaimmaid. Fáttát ledje: Fiervvás, bivdit stávrráin, čoallut ja vuoššat guoli, duhppet, láiggi báidnit šattuiguin, mearrelottit ja guolleslájat. Leimmet velá plánen vuolgit Miessegiedái, muhto eat beassan dohko go E6-bálggis Biertavárrái lei giddejuvvon riđu geažil. Leat ráhkadan sierra raportta doaimmas.</p>
</list><p><em type="bold">Iežá barggut: </em></p>
<list><p type="listitem">Leat heivehallan eanet spealuid sámegieloahpahussii ja ovttasbarggus sámegieloahpa-heddjiiguin geahčaladdan daid skuvllas.</p>
<p type="listitem">Leat ráhkadan moadde <span type="quote">“luondobálgá”</span>, ea.ea. ovtta mii heive geavahit Miessegiettis.</p>
<p type="listitem">Leat oastán eanet girjjiid ja registreren ovddeš GSN čoakkáldaga, man mii dál hálddašit.</p>
<p type="listitem">Leat bargan tearbmabarggu Davvi-Romssa Dávvirvuorkái.</p>
<p type="listitem">Leat jorgalan/heivehan eanet mánáidgirjjiid gáivuonsuopmanii.</p>
<p type="listitem">Leat rievdadan/buoridan gursačoakkáldagaid <span type="quote">"Álgu 1"</span>, <span type="quote">"Álgu 2"</span> ja <span type="quote">"Joatkka"</span>. Leat maid ráhkadan gursačoakkáldagaid min giellalávgumiidda. Čoakkáldagain leat min oahpahanvuogit vuođđun (gulahallanvuohki), ja leat hui čadnon báikálaš kultuvrii.</p>
<p type="listitem">Leat ráhkádan kasseahta <span type="quote">“Joatkka”</span>-gursii.Prošeakta ii áibbas lihkkostuvvan, go báddema jietnadássi ii lean doarvái buorre.</p>
<p type="listitem">Leat jorgalan duollet dálle Oadjokantuvrra ovddas, go sis váilo siskkildas jorgaleaddji.</p>
<p type="listitem">Leat lohkan korrektuvrra ja veaháš jorgalan Riddu Riđđu-festiválii.</p>
<p type="listitem">Leat jorgalan Davvi Norgga Riemuide, mas Davvi-Romssa lei markerenguovlu. Jorgaleimmet maid kataloga váldočájáhussii, mas njeallje olmmáivátdáiddára čájehedje dáiddádeaset. Sire dulkkui bivttasčájáhusa maid markerenguovlu lágidii. Lei maid jearaldat dulkot iežá doaluin, muhto ii lean astu.</p>
<p type="listitem">Siri doalai ovtta skuvlabeaivvi ohppiide Ráissá Joatkkaskuvllas ovttasráđiin oahpaheaddjiinis Idar Pederseniin 9.6. Harry Solhaug veahkehii maid.</p>
<p type="listitem">Lene lágidii doalu sámi giela ja kultormuittuid birra Sámi Kultormuitoráđi bargisemináras 15.6.</p>
<p type="listitem">Sire logaldii oahpaheaddjesemináras Romssas 21.-22.3.</p>
<p type="listitem">Leat oastán dávviriid ja oahpponeavvuid: goarrunmášiinna, duljjiid, gádjunliviid, girjjiid, snihkkehan stuorra girjeildu.</p>
<p type="listitem">Lene lei vahkkosaš oahppomátkkis Walesas/Cymrus. Sámi Allaskuvla lágidii mátkki guovttegielatvuođastudeanttaide muhto lei bovden giellabargiid maid mielde. Mátkkis gehčče mo Cymrus oahpahit cymrugiela mánáidskuvlla rájes gitta allaskuvlla rádjái.</p>
<p type="listitem">bovddiimet gursaoahpaheaddjigursii olbmuid geat sáhttet oahpahit sámegiela Giellaguovddáža ovddas iežá suohkaniin. Sáddiimet bovdejumi čieža sámiid searvái. Ii oktage váldán oktavuođa minguin, nu ahte gursa ii šaddan.</p>
</list><p><em type="bold">Logaldallamat/čoa </em><em type="bold">hkkimat: </em></p>
<list><p type="listitem">Sire doalai sáhkavuoru Tromsa Filkagirjeráju seminára mánáidgirjjálašvuođa birra Romssas 5.10. Sáhkavuoru namma lei ”Masa giellamielbargi atná girjjálašvuođa, ja govt?”</p>
<p type="listitem">Sire oassálasttii Giellagiella forum čoahkkima Kárášjogas 15.11. Gáivuona suohkana bealis lohpidii doallat boahtte čoahkkima 2001 giđa.</p>
<p type="listitem">Mali presideantta roavva ja historjáprofessor madam Bo Konarè finai Gáivuonas 18.10. Lene ráhkadii prográmma Olmmáivátdoaluide, ráhkadii ja čájehii čájáhusa min birra madan Konarèi . Sire lávllui báikálaš salmmaid, ja oahpahii veaháš sámegiela birra min klássalanjas. <span type="quote">“Álgu”</span>-gurssa oahppit oassálaste maid, ja lávlo madam Konaréi. Giellaguovddáš lea ožžon filmma dán dáhpáhusas.</p>
<p type="listitem">Mánáidgárdeseminára Kárášjogas 11.-12.10. Sire oassálasttii ovttas Gáivuona mánáidgárdebargiiguin ja bajásšaddanhoavddain. Sámi Allaskuvlla lektor Elisabeth Utsi Gaup logaldalai mánáid giellaovdanahttima birra, ja buvttii ovdan ovdamearkkaid mo sáhttá bargat giellaovdanahttimiin. Son válddii vuođđun siseatnan-diliid. Deanu gieldda bealis čilgii Hilly Sarre mo doppe lea bargan ovdánit sámegiela geavaheami mánáidgárddiin gos lea dárogiella váldogiellan. Sii ledje ea.ea. álggáhan váhnenprošeavtta maid váhnemat ieža stivrejit vuoruid mielde. Kjersti Schanke logaldii olgguldas sámi kulturmearkkaid birra. Son fidnii ovdan man dehálaš lea ahte mánát bajasšaddadettiineaset oidnet sámi huksenmálle ja sámi biergasiid, vai dovdet sámi kultuvrra ealás oassin eallimisteaset. Asle Tveitnes čilgii Jeaggeduohkin- prošeavtta birra, mii lea juste dakkár ahte viggá dahkat dološ mearrásámi huksenvieru oassin mánáid árgábeaivvis.</p>
</list><p>Beasaimet maid fitnat Kárášjoga gieldda mánáidgárddiid geahččat, sihke siste ja olggobealde.</p>
<p>Seminára maŋŋá oassálasttii Sire Goržži Mánáidgárddi bargičoahkkimis, gos hálešteimmet seminára, buohtastahtiimet vásáhusaimet mánáidgárddiid galledeamis ja digaštalaimet govt ovddidit sámegiela ja kultuvrra ovddosguvlui. Dan maŋŋá lea Goržži mánáidgárdi jođihan prošeavtta Riebangárdemánáiguin, man ulbmil lea hukset sámegielat arena mánáide.</p>
<p>Prošeakta árvvoštallo fargga.</p>
<list><p type="listitem">Statens Utdanningskontor i Troms lea jearran Siri logaldit min prošeavttaid ja bargguid birra, muhto ii heiven oassálastit min bargodili dihte.</p>
</list><p><em type="bold">Sámi Giellaguovddáža ávdnasat mat sáhttet leahkit ávkin sihke skuvllaide </em><em type="bold">ja mánáidgárddiide: </em></p>
<list><p type="listitem">Girjjit - sáhttá daid luoikat, dahje geahččat.</p>
<p type="listitem">Girjjážat, čoakkáldagat jnv. sámi fáttáin duogážin oahpaheaddjái.</p>
<p type="listitem">Spealut ja oahpahanávdnasat. Mii dađistaga ráhkadit oahpahanávdnasiid iežamet gurssaide gulahallanvuogi vuođul. Mii diktit iežáid kopieret materiálaid. Ja mii oahpahit daid geavahit, jus lea dárbu.</p>
<p type="listitem">Sámi tearpmat: suopmansánit Gáivuonas, vuotnaguolásteapmi, lottit, duodji</p>
<p type="listitem">Lávlagat, hoahkamat.</p>
<p type="listitem">Su. 2.500 báikenama Gáivuonas.</p>
<p type="listitem">Biergasat nugo: Ođđaáigásaš ja árbevirolaš lávut, duoljit, dollabáhti, gádjunliivvet j.ea.</p>
</list><p xml:lang="nob"><em type="bold">OVTTASBARGU IEŽÁ ÁSAHUSAIGUIN </em></p>
<p><em type="bold">ÁJA - Sámi guovddáš </em></p>
<p>Nu mo leat juo namuhan, lea mávssolaš ja deaŧalaš midjiide leahkit oassin ÁJA - guovddážis. Dáppe leat iežá sámegielhállit, ressursaolbmot geaiguin ovttasbargat geavatlaččat, ja lea álkit midjiide čađahit doaimmaimet go leat vejolaš ovttasbargoguoimmit sadjosis.</p>
<p>ÁJA gievkkan lea maid deaŧalaš go lágidit čoahkkimiid ja semináraid, ja ÁJA-guovddáža iežá ásahusa bargit leat mávssolaččat midjiide maid báikálaš máhtuset dihte.</p>
<p><em type="bold">Sámi Oahppolihttu </em></p>
<p><em type="bold">SOL lea mielruhtadeaddji buot min gurssaide. Mis lea buori ovttasbargu, ja lea mávssolaš midjiide atnit oahppolihtu - dalle mii leat maid oassin stuorát sámi oahpposervodagas. </em></p>
<p><em type="bold">Romssa Universitehtta </em></p>
<p><em type="bold">Romssa Universitehtta lei fágalaš ovddasvástideaddjin ja bagadallin go lágideimmet sámegiel lohkanbadjeoahpu dáppe. </em></p>
<p><em type="bold">Riddu Riđđu Searvi </em></p>
<p>lea <span type="quote" xml:lang="nob">"Lappenes forhold"</span>-girjji váldodistributevra. Riddu Riđđu festivála oktavuođas fálaimet sámegielat mánáidbottuid. Leimmet plánen váhnengurssa, muhto ii šaddan. Geahččalit fas lágidit jagi 2001:s. Veakehit maid RRS veaháš giellabargguin.</p>
<p><em type="bold">Duodjesearvvit </em></p>
<p>Leat duodjeservviid viesuid láigohan doaluid ja oahpahusa oktavuođas. Jagi 2000:s leat leamaš doalut dušše Olmmáivákkis. Leat maiddái diŋgon ja oastán girjjiid Olmmáivákki Duodjesearvvi bokte.</p>
<p><em type="bold">Davvi-Romssa dávvir-vuorkká Gáivuona ossod </em><em type="bold">at </em></p>
<p>lea stuora ávkin midjiide. Geavahit Miessegietti mearrasámedálu giellagurssaid oktavuođas ja maiddái fálaldahkan skuvlaohppiide. Leat bargan veaháš tearbmabarggu sin ovddas ja jearahallan informánttaid manin muhtun biergasat gohčoduvvojedje sámegillii dáppe Gáivuonas.</p>
<p><em type="bold">Iežá giellaguovddážat </em></p>
<p>Mii doallat oktavuođa singuin ja lonohallat jurdagiid ja dieđuid. Eat leat nagodan doallat nu lagaš oktavuođa go ovdal, muhto doaivvumis buorrána 2001:s.</p>
<p><em type="bold">Ovttasbargat eanemus Sámi Oahpahusguovddážiin Anáris, go lávet juohke giđa fitnat doppe ohppiideametguin, ja sii ges lávejit dáppe fitnat (Gč. iežá saji dieđáhusas). </em></p>
<p xml:lang="nob"><em type="bold">RUHTADILLI </em></p>
<p>Sámi Giellaráđđi juolludii 400.000 ru. prošeaktaruhtan midjiide. 2001 rájes lea dát fásta juolludeapmi.</p>
<p>Gáivuona suohkan lea máksán 313 000,- ru. guovttegielatvuođaruđain (1.1831.) Suohkan máksá juohke jagi 250 000,- muhto mávssii maŋŋá 63 000,- lassin gokčandihte vuolláibáhcaga min bušeahttas.</p>
<p>Ovttasbargu Sámi Oahppolávdegottiin (SOL) ja ruhtadoarjja sis gurssaide (37 000,-) dahká vejolažžan bidjat nu olu návccaid rávisolbmuid oahpahussii go leat dahkan. Geavahit ovtta bargojagi rávisolbmuid giellaoahpahussii.</p>
<p>Mii leat dinen veaháš (su. 8 000,- ) giellabarggus man ovddas leat ožžon mávssu. Dasa lassin leat vuovdán gursaávdnasiid ja girjjiid gursaoasseváldiide.</p>
<p>Leat oppa áigge heivehallan doaimmaid ja fálaldagaid min ruhtadillái.</p>
<p xml:lang="nob"><em type="bold">DOAIMMAID ÁRVVOŠTALLAN </em></p>
<p>Mis leamaš viehka buorre ruhtadilli 2000:s, muhto lea danin go lea leamaš vakánsa virggis ja váilevaš olmmošlaš návccat. Go doaimmat unnot, buorrána ruhtadilli - dakkár dilli eat sáva joatkit boahtte jagi. Mii háliidit olbmuid virggiide, ollu doaimmaid, ja gáržžibut ruhtadili (muhto sávvámis doarvái ruđat).</p>
<p>Leat maiddái dán áigodagas vuoruhan rávisolbmuid sámegieloahpu danin go rávisolbmuid máhttu lea dego geađgejuolgin servodagas gos áigu hukset mánáid máhtu. Eanaš gursalaččat leat váhnemat. Lea deaŧalaš oahpahit maid <span type="quote">“mánáidkultuvrra”</span> gurssain. Buohkat geat ohppet sámegiela, sáhttet maid oahpahit giela mánáide.</p>
<p>Go olbmot čađahit min gurssaid ja jovdet C-gielladássái, de muhtumat hálidit joatkit. Dát mearkkaša ahte ovttasbargu allaskuvllain/universiteahtain lea deaŧalaš. Dál mii leat ieža čađahan sámegiela lohkanbadjeoahpu, muhto lea lunddolaš ahte Sámi Allaskuvla dahje Universitehta dahká dan. Ja lea deaŧalaš ahte mii diehtit goitge jagi ovdalgihtii goas diekkár fálaldat boahtá Gáivutnii nu ahte sáhttit heivehit min giellagurssaid dasa. Dien láhkai allaskuvla/universitehta hahká ođđa studeanttaid, Giellaguovddáš hahká ohppiid gurssaide ja obba guovlu oažžu eanet sámegielat oahpaheddjiid, mánáidgárdebargiid, dearvvašvuođa-bargiid jnv.</p>
<p>Leimmet mearridan geavahit návccaideamet mánáidgárddiin. Mánáidgárddit leat hui deaŧalaš giellaarenat, ja mii geahččalit bagadit ja veahkehit mánáidgárddiid ovddidit sámegielgeava-heami. Fálaimet geavatlaš seminára daid mánáidgárdebargiide geat barget gielladoaimmaiguin. Čuovvuleimmet barggu muhtun vearde giđđat, muhto čakčat šattai dannai barggu váttis čuovvulit váilevaš olmmošlaš návccaid geažil.</p>
<p>Lea deaŧalaš ahte mánáidgárddit ovttasbargat minguin dainna ulbmilin ahte šaddat iešheanalaččat sámegiela ja -kultuvra fálaldaga ektui. Oaidnit ahte mánáidgárdebargiid gelbbolašvuohta sámegiela ja sámiid áššiid ektui, lea buorránan, vaikko eai vuos nákce iešheanalaččat fállat stáđis giella- ja kultordoaimmaid buot mánáidgárddiin. Lea maid movttiidahtti ahte mánáidgárdebargit oassálastet giellagurssaid.</p>
<p>Muhtun áigodagain lea masa buot min bargonávccat čadnon oahpahussii (gurssaide), muhto iežá áigodagain sáhttit álkibut bidjat návccaid iežá doaimmaide. Mii sáhttit čáhkáhit unna bargguid, muhto mii fertet plánet guhkes áiggi ovdalgihtii jus leat sávaldagat mat gáibidit stuora návccaid mis.</p>
<p>Sámi Giellaguovddážis barggut eai leat áibbas dábálaš barggut, ja ođđa bargit dárbbašit min oahppat pedagogálaš vugiid ja erenoamážit oahpásmuvvat báikái: Govt sáhttit atnit olbmuid ja vejolašvuođaid mat leat dáppe. Dát máksá ahte jus bargit molsašuvvet ilá dávjá, de gehnohuvvet giellaguovddáža bálvalusat. Ja go molsašuvvet bargit, de lea hui deaŧalaš ahte ođđa bargi álgá ovdal go ovddeš bargi heaitá, nu ahte oažžut kontinuitehta barggus. Min bargovuohki lea váttis oahppat teorehtalaččat, lea nu olu maid ferte njulggestaga vuosihit ođđa bargái.</p>
<p>Sámi Giellaguovddáš vásiha eanet aht eanet ahte lea dovddus ja gudnejahttojuvvon suohkana siste ja olggobealde. Dán jagi mis leat leamaš gursaoasseváldit ee. Málatvuomis, Romssas, Návuonas, Guovdageainnus, Porsáŋggus, Ráissas, Kárášjogas, Čáhcesullos, Omasvuonas, Suomas, Ruoŧas ja Nederlánddas. Min leat maid dáhtton logaldallat min oahpahanvugiid ja giellabargguid birra.</p>
<p>Min sámegieloahpahus rávisolbmuide dahká ovtta bargojagi. Báhcá unnán áigi hálddahussii maŋŋil go leat geargan buot iežá bargguiguin (giellafálaldagat). Diehtit ahte sáhtášeimmet dahkat eanet jus livččii eanet áigi vuolggahit prošeavttaid, ohcat doarjaga ja čuovvulit daid. Muhto min čuolbma lea ahte lea váttis háhkat olbmuid geain lea diekkár gelbbolašvuohta maid dárbbašit go galgat čađahit prošeavttaid, ja maŋŋá go vuođđoskuvlaoahpaheddjid bálká lassánii mealgat, eat sáhte man ge lahkái gilvalit vuođđoskuvllaiguin bargomárkanis. Hálddašanbargu borrá min áiggi ja návccaid. Háliidivččiimet atnit eanet áiggi geavatlaš giellabargui.</p>
<p>Earret eará giellaguovddáža doaimmaid bokte lea Gáivuonas muhtun muddui bissehan giella-jápmima. Seammás oaidnit ahte unnán lea dáhpáhuvvan iežá Davvi-Romssa suohkaniin. Buorre muddui gáivuotnalaččat oahpahit sámegiela iežá suohkaniin, masa buohkat leat leamaš mielde min gurssain/seminárain.</p>
<p>Olmmáivággi 31.01.01 Siri Broch Johansen,</p>
<p>gaskaboddosaš giellamielbargi</p>
<p>Sámi Giellaguovddáža 2000 jahkedieđáhus</p>
</body></document>
