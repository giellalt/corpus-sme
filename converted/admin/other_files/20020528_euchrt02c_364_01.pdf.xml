<document xml:lang="sme" id="no_id"><header><title> EUROHPÁ UNIOVNNA CHARTER VUOĐĐOVUOIGATVUOĐAID BIRRA (2000/C 364/01)</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2000</year><place>http://www.nsi.no/Hoved/Publikasjoner/Publications_Other/20020528_EUCHRT02c 364-01.pdf</place><publChannel><publication><publisher>Nordisk samisk institutt</publisher></publication></publChannel><wordcount>2507</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual><language xml:lang="nob"/></multilingual><origFileName>20020528_EUCHRT02c_364_01.pdf</origFileName><metadata><uncomplete/></metadata><version>XSLtemplate  1.14 ; file-specific xsl  $Revision: 1.2 $; common.xsl  $Revision$; </version></header><body><p xml:lang="nob"><em type="bold">EUROHPÁ UNIOVNNA CHARTER </em></p>
<p xml:lang="nob"><em type="bold">VUOĐĐOVUOIGATVUOĐAID BIRRA </em>(2000/C 364/01) </p>
<p>Allaáiggálaš proklamašuvdna</p>
<p>Eurohpá parlameanta, ráđđi, ja komišuvdna proklamerejit allaárvosaččat ahte dát teaksta, mii čuovvo dás vuolábealde, lea Eurohpá uniovnna vuođđovuoigatvuođagirji.</p>
<p>Válbmejuvvui Nices juovlamánu čihččet beaivvi guovttiduháhis.</p>
<p xml:lang="nob">ÁLGGAHUS</p>
<p>Eurohpá álbmot lea, vel nannosit ovttastumi ráhkadettiinis, mearridan juogadit ráfálaš boahtteáiggi mii leat vuođđuduvvon oktasaš árvvuid ala.</p>
<p>Vuoiŋŋalaš ja morálalaš árbbi dihtomielalašvuođain, lea uniovdna vuođđuduvvon juohkemeahttun ja universála árvvuid ala: olbmuid árvvuid, friddjavuođa, ovttadássásašvuođa ja solidaritehta ala; lea vuođđuduvvon demokráhtalaš ja riektestádalaš prinsihpaid ala. Dát bidjet olbmo doaimmaid guovddážii, ásahettiin uniovnnaborgárdili ja ásahettiin friddjavuođa, oadjebasvuođa ja vuoiggalašvuođa guovllu. uniovdna nanne ja ovddida dáid oktasaš árvvuid gudnijahtedettiin Eurohpá álbmoga girjás kultuvrraid ja árbevieruid ja maiddái mielahttostádaid našunála identitehtaid ja daid almmolaš eiseválddiid organiserema, nášunála, guovllulaš ja báikkálaš dásiin; uniovdna ovddida dássádis ja bistevaš ovdánahttima ja sihkkarastá olbmuide, gálvvuide, bálvalusaide ja kapitálii friddja johttima ja ásahanfriddjavuođa.</p>
<p>Danin lea dárbbašlaš nannet vuođđovuoigatvuođaid suodjaleami, servodatlaš ja sosiála ovdáneami ja dieđalaš- ja teknologalaš ovdánahttimiid ektui, vai dát vuoigatvuođat oidnojit buorebut charteris.</p>
<p>Dán vuođđovuoigatvuođagirjjis nannejuvvojit searvevuođa ja uniovnna doaibmaválddi ja doaimmaid ja subsidiáraitehtaproinsihpalaš vuoigatvuođat, mat ee. gullet mielahttustádaid oktasaš vuođđonjuolggaduslaš árbevieruide ja riikkaidgaskasaš geatnegasvuođaide, Eurohpá uniovnna traktáhtii ja searvevuođatraktáhtaide, Eurohpá olmmošvuoigatvuođaid suodjalusa konvenšuvdnii ja vuođđofriddjavuođa vuoigatvuođaide, sosiálasoahpamušaide maid searvevuohta ja Eurohpáráđđi leat mearridan, ja Eurohpá searvevuođaid duopmostullui ja Eurohpá olmmošvuoigatvuođaidduopmostuolu riektevuođageavadii.</p>
<p>Dát vuoigatvuođat buktet sihke ovddasvástádusaid ja geatnagasvuođaid eará olbmuid ektui, olmmolaš sohkagoddái ja boahttevaš buolvvaide.</p>
<p>Nu dohkkeha uniovdna dás vuolábealde čilgejuvvon vuoigatvuođaid, friddjavuođaid ja prinsihpaid.</p>
<p xml:lang="nob">I. KAPIHTTAL</p>
<p><em type="bold">OLMMOŠÁRVU </em><em type="italic">1. artihkal </em></p>
<p><em type="bold">Olmmošárvu </em></p>
<p>Olmmošárvvu ii oaččo loavkidit. Dan galgá gudnijahttit ja gáhttet. <em type="italic">2. artihkal </em></p>
<p><em type="bold">Vuoigatvuohta eallimii </em>l. Juohkehaččas lea vuoigatvuohta eallimii. 2. Ii oktage oaččo dubmejuvvot jápmimii, iige steavlliduvvot. <em type="italic">3. artihkal </em></p>
<p><em type="bold">Olbmo guoskameahttunvuođa gudnijahttinvuoigatvuohta </em>l. Juohkehaččas lea vuoigatvuohta rumašlaš ja vuoiŋŋalaš guoskameahttunvuohtii. 2. Medisiinna- ja biologiijasurggiin, galgá dáid earenoamážit vuhtiiváldit: - olmmoš, geasa dat čuohcá, galgá friddja beassat mearridit ja dohkkehit, lágalaš prosedyraid mielde, - náláštuhttin lea gildojuvvon, earenoamážit dat, main lea ulbmil sirret olbmuid, - gielddus geavahit olbmo rupmaša ja dan osiid ruđalaš ávkin, - gielddus klonemiin sáhkkanahttit olbmo. <em type="italic">4. artihkal </em></p>
<p><em type="bold">Gielddus biinnidit ja olmmošmeahttumiid láhttet dahje badjelgeahččamiin meannudit dahje </em><em type="bold">ráŋggaštit </em></p>
<p>Ii oktage oaččo biinniduvvot dahje olmmošmeahttumiid badjelgehččot dahje ráŋggaštuvvot. <em type="italic">5. artihkal </em></p>
<p><em type="bold">Šlavvavuođa ja bággobarggu gielddus </em>1. Ii oktage oaččo dollot šlávan dahje bággobarggus. 2. Ii oktage galgga dárbbašit bargat bággobarggu. 3. Olmmošvuovdin lea gildojuvvon. </p>
<p xml:lang="nob">II. KAPIHTTAL</p>
<p><em type="bold">FRIDDJAVUOĐAT </em><em type="italic">6. artihkal </em></p>
<p><em type="bold">Friddjavuođa ja oadjebasvuođa vuoigatvuohta </em></p>
<p>Juohke olbmos lea vuoigatvuohta beassat eallit friddjavuođas ja oadjebasvuođas. <em type="italic">7. artihkal </em></p>
<p><em type="bold">Priváhta- ja bearašeallima gudnijahttin </em></p>
<p>Juohkehaččas lea vuoigatvuohta gudnijahttojuvvot iežas priváhta- ja bearašeallima, ruovttu ja gulahallama. <em type="italic">8. artihkal </em></p>
<p><em type="bold">Persovnnalaš dieđuid suodjaleapmi </em>l. Juohke olbmos lea vuoigatvuohta oažžut suodjaluvvot dieđuid mat gusket alcces. 2. Dákkár dieđuid ferte meannudit hui earenoamážit, mearriduvvon ulbmiliin ja olbmo mieđihemiin dahje eará vuođul mii lágalaččat lea vuođđuduvvon. Juohkehaččas lea vuoigatvuohta beassat oaidnit čohkkejuvvon dieđuid mat alcces gusket, ja vuoigatvuohta oažžut dáid divvojuvvot. 3. Sorjjakehtes eiseválddit galget fáktet dáid njuolggadusaid doallama. <em type="italic">9. artihkal </em></p>
<p><em type="bold">Vuoigatvuohta náitalit ja vuoigatvuohta vuođđudit bearraša </em></p>
<p>Náitalanvuoigatvuohta ja vuoigatvuohta háhkat alcces joavkku, galgá dáhkiduvvot našunála lágaid mielde mat regulerejit dáid vuoigatvuođaid čađaheami. <em type="italic">10. artihkal </em></p>
<p><em type="bold">Jurddašeami, oamedovddu ja oskku friddjavuohta </em>l. Juohkehaččas lea jurddašeami, oamedovddu ja oskku friddjavuohta. Dát vuoigatvuohta sisttisdoallá friddjavuođa lonuhit religiuvnna dahje oskku ja friddjavuođa juogo okto dahje ovttas earáiguin ja almmolaččat dahje priváhta dásis, doaimmahit religiuvnna dahje oskku, girkolaš meanuid, oahpahusa ja oskku daguiguid. 2. Vuoigatvuohta oamedovddu mielde vuosttaldit soahtebálvalusa lea dohkkehuvvon našunála lágaid mielde mat regulerejit dáid vuoigatvuođaid čađaheami. <em type="italic">11. artihkal </em></p>
<p><em type="bold">Sátne- ja diehtojuohkinfriddjavuohta </em>1. Juohkehaččas lea sátnefriddjavuođavuoigatvuohta. Dát sisttisdoallá friddjavuođa beassat oaivvildit ja vuostaváldit ja addit dieđuid ja jurdagiid almmá almmolaš eiseválddiid seaguheami haga beroškeahttá rájiin. 2. Media friddjavuohta ja girjáivuohta galgá gudnijahttojuvvot. <em type="italic">12. artihkal </em></p>
<p><em type="bold">Čoahkkin- ja searvanfriddjavuohta </em></p>
<p>I Juohkehaččas lea vuoigatvuohta beassat oassálastit ráfálaš čoahkkimiin ja lea čoahkkananfriddjavuohta buot dásiin, earenoamážit politihkalaš, fágalaš ja siviila áššiin. Dát sisttisdoallá ahte juohkehaččas lea vuoigatvuohta ásahit fágaservviid ja searvat daidda suodjalit iežas beroštumiid. 2. Uniovnna dási politihkalaš bellodagat galget leat mielde čájeheame uniovnna ássiid politihkalaš áigumušaid. <em type="italic">13. artihkal </em></p>
<p><em type="bold">Dáidaga ja diehtaga friddjavuohta </em></p>
<p>Galgá leat friddjavuohta dáidagii ja diehtagii. Akademalaš friddjavuohta galgá gudnijahttojuvvot. <em type="italic">14. artihkal </em></p>
<p><em type="bold">Vuoigatvuohta oažžut oahpahusa </em>1. Juohkehaččas lea vuoigatvuohta oažžut oahpahusa ja vel oažžut fidnooahpu ja lassioahpu. 2. Dát vuoigatvuohta sisttisdoallá vejolašvuođa oažžut nuvttá geatnegahttojuvvon oahpahusa. 3. Galgá leat friddjavuohta ásahit oahpahusinstitušuvnnaid demokráhtalaš prinsihpaid mielde ja váhnemiid vuoigatvuođaid mielde sihkkarastit iežaset mánáide oahpahusa ja oahpaheami iežaset religiuvnna, filosofalaš ja pedagogalaš oainnu mielde, našunála lágaid mielde mat regulerejit dáid vuoigatvuođaid čađaheami. <em type="italic">15. artihkal </em></p>
<p><em type="bold">Friddjavuohta válljet virggi ja vuoigatvuohta bargat </em>1. Juohkehaččas lea vuoigatvuohta beassat bargat ja doaimmahit friddja válljejuvvon dahje dohkkehuvvon barggu. 2. Juohke uniovnna ássis lea friddjavuohta ohcat barggu, bargat, sajáiduvvat fitnodaga ja vuovdit bálvalusaid juohke mielahttostádas. 3. Goalmmát riikka ássit, geat sáhttet bargat mielahttostádaid guovlluin, galget beassat bargat seamma dásis go ássit geat gullet uniovdnii. <em type="italic">16. artihkal </em></p>
<p><em type="bold">Ealáhusfriddjavuohta </em></p>
<p>Friddjavuohta álggahit ealáhusa báikkálaš lágaid ja našunála lágaid ja geavada mielde. <em type="italic">17. artihkal </em></p>
<p><em type="bold">Opmodatvuoigatvuohta </em>1. Juohkahaččas lea vuoigatvuohta eaiggáduššat, atnit, mearridit ja testamenteret iežas lágalaččat čohkkejuvvon opmodaga. Ii oktage sáhte opmodaga sus váldit eret, earret jus dát lea almmolaš beroštumiid ja áššiid ja láhkaeavttuid mielde. Su vahága ovddas galgá de oažžut vuoiggalaš buhtadusa máksot buori áiggis. Opmodatgeavaheapmi sáhttá regulerejuvvot lágain jus lea dárbbašlaš oktasaš beroštumiid dihte. 2. Intellektuálalaš opmodat lea suodjaluvvon. <em type="italic">18. artihkal </em></p>
<p><em type="bold">Vuoigatvuohta oažžut asyla </em></p>
<p>Vuoigatvuohta oažžut asyla galgá dáhkiduvvot suoidnemánu 8. b. 1951 Geneva konvenšuvnna njuolggadusaid mielde ja ođđajagimánu 31. b. 1967 báhtareddjiid riektedili protokolla mielde, ja</p>
<p>Eurohpá uniovnna vuođđudansoahpamuša mielde. <em type="italic">19. artihkal </em></p>
<p><em type="bold">Suodjaleapmi dáhpáhusain main máhcahit, gabahahttet, dahje addet eará riikii lobi viežžat </em><em type="bold">olbmo </em>1. Kollektiivva gabahahttin lea gildojuvvon. 2. Ii geange oaččo máhcahit, gabahahttit dahje addit stádii gos sáhttá oažžut jápminduomu, biinniduvvot dahje earáládje oažžut dubmejuvvot ja gillát. </p>
<p>III. kapihttal</p>
<p><em type="bold">OVTTADÁSSÁSAŠVUOHTA </em><em type="italic">20. artihkal </em></p>
<p><em type="bold">Ovttadássásašvuohta lága ovddas </em></p>
<p>Olbmot leat ovttadássásaččat lága ovddas. <em type="italic">21. artihkal </em></p>
<p><em type="bold">Vealakeahtesvuohta </em>l. Juohke lagan vealaheapmi, man vuođđun lea sohkabealli, rása, ivdni, etnisitehta dahje sosiála duogáš, genehtalaš dovdomearkkat, giella, religiuvdna dahje osku, politihkalaš dahje earalágan oainnut, našunála minoritehtii gullevašvuohta, opmodat, sohkaduogáš, doaibmahehttejupmi, ahki dahje seksuála luondu, lea gildojuvvon. 2. Vealaheapmi našunálalaš ákkaid dihte lea gildojuvvon Eurohpá uniovnna vuođđosoahpamušas ja </p>
<p>Eurohpá uniovnna traktáhtas, goitge vuhtiiválddidettiin soahpamušaid earenoamáš mearrádusaid. <em type="italic">22. artihkal </em></p>
<p><em type="bold">Kultuvrralaš, religuvnnalaš ja gielalaš girjáivuohta </em></p>
<p>Uniovdna galgá gudnijahttit kultuvrralaš, religuvnnalaš ja gielalaš girjáivuođa. <em type="italic">23. artihkal </em></p>
<p><em type="bold">Dievdoolbmuid ja nissonolbmuid ovttadássásašvuohta </em></p>
<p>Ovttadássásašvuohta gaskal dievdoolbmuid ja nissonolbmuid galgá sihkkarastojuvvot buot surggiin, ja guoská maiddái fidnui, bargui ja bálkái.</p>
<p>Ovttadássásašvuođaprinsihppa ii galgga hehttet bisuheamis dahje heiveheamis doaimmaid mat vuoruhit unnitlogu sohkabeali. <em type="italic">24. artihkal </em></p>
<p><em type="bold">Máná vuoigatvuođat </em>l. Mánáin galgá leat vuoigatvuohta oažžut suodjaleami ja ovddasmorraša mii dárbbašuvvo vai sis lea buorre dilli. Sii galget friddja beassat dovddahit sin iežaset oainnuid. Oainnut mat gusket sidjiide alcceseaset, galget vuhtii váldot sin agi ja láddama mielde. 2. Buot doaimmain mat gusket mánáide, ležžet dál almmolaš eiseválddit dahje priváhta institušuvnnat mearridan, ferte máná beroštupmi biddjot bajimussii. 3. Juohke mánás lea vuoigatvuohta jeavddalaččat doallat persovnnalaš oktavuođa ja deaivvadit goappašaid váhnemiiguin, earret jus dát hehtte su beroštemiid. <em type="italic">25. artihkal </em></p>
<p><em type="bold">Boarrásiid vuoigatvuođat </em></p>
<p>Uniovdna dohkkeha ja gudnijahttá boarrásiid vuoigatvuođaid olmmošárvosaš iešmearrideaddji eallimii ja sosiálalaš ja kultuvrralaš eallima oassálastimii. <em type="italic">26. artihkal </em></p>
<p><em type="bold">Doaibmahehttejuvvon olbmuid integreren </em>uniovdna dohkkeha ja gudnijahttá doaibmahehttejuvvon olbmuid vuoigatvuođa searvat doaimmaide mat leat ásahuvvon sihkkarastit sin sorjjakeahtesvuođa, sosiálalaš ja ámmátlašintegrerema ja oassálastima servodateallimii. </p>
<p xml:lang="nob">IV. KAPIHTTAL</p>
<p><em type="bold">SOLIDARITEHTA </em><em type="italic">27. artihkal </em></p>
<p><em type="bold">Bargiid vuoigatvuohta oažžut dieđuid ja beassat leat mielde gulaskuddamis bargobáikkis </em></p>
<p>Bargit dahje sin ovddasteaddjit fertejit, heivvolaš dásis, buori áiggis áššiid meannudeami vuolde oažžut dieđuid ášši birra ja beassat váikkuhit dan našunála lágaid ja geavada eavttuid mielde. <em type="italic">28. artihkal </em></p>
<p><em type="bold">Vuoigatvuohta oažžut oktasaš šiehtadallamiid ja doaimmaid </em></p>
<p>Bargiin ja bargoaddin lea našunála lágaid ja geavada mielde, vuoigatvuohta šiehtadallat ja buktit kollektiiva šiehtadusaid heivvolaš dásiin ja, jus šaddet beroštumi vuostálasvuođat, váldit atnui kollektiivva doaimmaid, nu go streaikka, suodjalan dihte iežaset beroštumiid. <em type="italic">29. artihkal </em></p>
<p><em type="bold">Bargogaskkustanvuoigatvuohta </em></p>
<p>Juohkehaččas lea vuoigatvuohta nuvttá oažžut bargogaskkusteami. <em type="italic">30. artihkal </em></p>
<p><em type="bold">Suodjalus jus eahpevuoiggalaččat luobahit </em></p>
<p>Juohke bargis lea vuoigatvuohta oažžut suodjalusa eahpevuoiggalaš luobaheamis, báikkálaš lágaid ja našunála lágaid ja geavada mielde. <em type="italic">31. artihkal </em></p>
<p><em type="bold">Vuoiggalaš ja rievttalaš bargodilálašvuohta </em>1. Juohke bargis lea vuoigatvuohta dakkár bargodillái mii vuhtiiváldá su dearvvašvuođa, sihkkarvuođa ja olmmošárvvu. 2. Juohke bargis lea vuoigatvuohta oažžut ráddjejuvvot man ollu bargodiimmut sáhttet leat ja mearriduvvon jándora ja vahkkosaš vuoiŋŋastanáiggi ja jahkásaččat luomu bálkkáin. <em type="italic">32. artihkal </em></p>
<p><em type="bold">Mánáid barggaheami gielddus ja nuoraid suodjaleapmi bargoeallimis </em></p>
<p>Mánáidbargu lea gildojuvvon. Vuolimuš ahki goas sii sáhttet bálkábarggu váldit, ii oaččo leat vuollil dan agi go gerget skuvllas, goitge dát ii heađuš geavaheamis dakkár njuolggadusaid ja spehkastemiid mat soitet nuoraide addit ovdamuniid.</p>
<p>Nuoraide, geat leat barggus, galgá bargodilálašvuohta heivehuvvon sin ahkái ja sii galget suodjaluvvot ekonomalaš geavaheami vuostá ja barggu vuostá mii sáhttá leat vahágin sin dorvvolašvuhtii, dearvvašvuhtii dahje rumašlaš, vuoiŋŋalaš, morálalaš dahje sosiálalaš ovdánahttimii dahje mii sáhttá hehttet sin oahpu. <em type="italic">33. artihkal </em></p>
<p><em type="bold">Bearaš- ja bargoeallin </em>l. Bearaš galgá oažžut lágalaš, ekonomalaš ja sosiálalaš ovddasmorraša. 2. Bearašeallima ja bargoeallima oktii heiveheamis, de lea buohkain vuoigatvuohta suodjaluvvot luobaheami vuostá jus olmmoš lea mánáidládje ja lea vel vuoigatvuohta oažžut máksojuvvot eatnipermišuvnna ja váhnenpermišuvnna riegádahttima dahje mánáadoptere maŋŋel. <em type="italic">34. artihkal </em></p>
<p><em type="bold">Sosiála oadjebasvuohta ja sosiálaoadju </em>l. Uniovdna dohkkeha ja gudnijahttá rivttiid mat dáhkidit sosiála oadjebasvuođa ja sosiálabálvalusaid suodjalit ee. eadnedili, buozanvuođa, bargolihkuhisvuođaid, dikšundárbbu dahje boarisvuođa, ja bargguhisvuođa EU-rievtti earenoamáš mearrádusaid mielde ja našunála lágaid njuolggadusaid ja geavada mielde. 2. Buohkain, geat ásset ja fárrejit lobalaččat Eurohpá uniovnna siskkobealde, lea riekti sosiála oadjebasvuhtii, ja sosiála buriide mat leat našunála lágaid njuolggadusaid ja geavada mielde. 3. Hehtten dihte servodatlaš olggušteami ja geafivuođa, galgá uniovdna dohkkehit ja gudnijahttit sosiálaoaju ja ássandoarjaga mat galget sihkkarastit olmmošlaš eallima sidjiide geain eai leat doarvái resurssat, EU-rievtti earenoamáš mearrádusaid mielde ja našunála lágaid njuolggadusaid ja geavada mielde. <em type="italic">35. artihkal </em></p>
<p><em type="bold">Dearvvašvuođasuodjalus </em></p>
<p>Juohkehaččas lea vuoigatvuohta dávddaid eastadeaddjin dearvvašvuođasuodjalussii ja doavttirveahkkái našunála lágaid ja geavada mielde. Olbmuide galgá sihkkarastot alla dási álbmotdearvvašvuođasuodjalus hábmedettiin ja čađahettiin buot uniovnna politihkaid ja doaimmaid. <em type="italic">36. artihkal </em></p>
<p><em type="bold">Vejolašvuohta oažžut bálvalusaide main lea oppalaš ekonomalaš ávki </em></p>
<p>Uniovdna dohkkeha ja gutnijahttá vejolašvuođa oažžut bálvalusaide main lea oppalaš ekonomalaš ávki, mat leat našunála lágaid ja geavada eavttuid mielde, Eurohpá uniovnna vuođđudansoahpamuša mielde, main lea ulbmilin ovddidit uniovdnii sosiálalaš ja guovllulaš oktiigullevašvuođa. <em type="italic">37. artihkal </em></p>
<p><em type="bold">Luonddusuodjaleapmi </em></p>
<p>Alla dási luonddusuodjaleapmi ja biraskvalitehta buorideapmi galgá integrerejuvvot uniovnna politihkkii ja sihkkarastot bistevaš ovdáneami prinsihpaid mielde. <em type="italic">38. artihkal </em></p>
<p><em type="bold">Geavaheaddjesuodjalus </em></p>
<p>Uniovnna politihkka galgá sihkkarastit geavaheaddjisuodjalusa alla dási.</p>
<p xml:lang="nob">V. KAPIHTTAL</p>
<p><em type="bold">ÁSSIID VUOIGATVUOĐAT </em><em type="italic">39. artihkal </em></p>
<p><em type="bold">Jienastanvuoigatvuohta ja válgadohkkálašvuohta kandidáhttan Eurohpá parlamentta </em><em type="bold">válggain </em>1. Uniovnna buot ássiin lea vuoigatvuohta jienastit ja leat kandidáhttan Eurohpá parlamentta válggain mielahttostádain gos ássá, seamma eavttuiguin go stádaássiin leat. 2. Eurohpá parlamentta mielahtut válljejuvvojit dábálaš njuolggo-, friddja- ja čiegusjienastemiin. <em type="italic">40. artihkal </em></p>
<p><em type="bold">Vuoigatvuohta jienastit ja leat kandidáhttan báikkálaš válggain </em></p>
<p>Juohke uniovnna ássis lea vuoigatvuohta jienastit ja leat kandidáhttan báikkálaš válggain, mielahttostádain gos ássá, seamma eavttuiguin mat stádaássiin leat. <em type="italic">41. artihkal </em></p>
<p><em type="bold">Vuoigatvuohta oažžut buori hálddašeapmái </em>l. Juohke olbmos lea vuoigatvuohta bealákeahtes, vuoiggalaččat ja govttolaš áiggis oažžut su áššiid meannuduvvot uniovnna ásahusain ja orgánain. 2. Dát vuoigatvuohta sisttisdoallá: - juohke olbmos lea vuoigatvuohta beassat cealkámuša buktit, ovdal go mearridit makkárge individuálaáššiid, mat gusket sutnje negatiivvalaččat; - juohke olbmos lea vuoigatvuohta beassat geahččat iežas áššebáhpiriid, seammas go čiegus lágalaš beroštumit ja jávohisvuođageatnegasvuođat ja gávpečiegusvuođat respekterejuvvojit; - hálddahusas lea geatnegasvuohta čilget mearrádusaidis. 3. Juohke olbmos lea vuoigatvuohta oažžut uniovnnas buvttaduvvot vahága mii lea šaddan ásahusa dahje bálvalusa geatnegasvuođaid čađaheamis, dábálaš prinsihpaid mielde mat gullet mielahttostádaid lágaide. 4. Juohke olmmoš sáhttá čállit uniovnna ásahusaide vuođđosoahpamuša man nu gillii ja son galgá de oažžut vástádusa seamma gillii. <em type="italic">42. artihkal </em></p>
<p><em type="bold">Vuoigatvuohta beassat dokumenttaid geahččat </em></p>
<p>Juohke uniovnna ássis, ja juohke fysalaš dahje juridihkalaš olbmos, gii ássá dahje geas lea ruovttubáiki mielahttostádas, lea vuoigatvuohta beassat geahččat Eurohpá parlamentta, ráđi ja komišuvnna dokumenttaid. <em type="italic">43. artihkal </em></p>
<p><em type="bold">Áittardeaddji </em></p>
<p>Juohke uniovnna ássis ja juohke fysalaš dahje juridihkalaš olbmos, gii ássá dahje geas lea ruovttubáiki mielahttostádas, lea vuoigatvuohta váldit oktavuođa uniovnna áittardeddjiin áššiin maid uniovnna ásahusat dahje orgánat lea hejot hálddašan, ii guoskka duopmostuolu ja báikkálaš rievtti juridihkalaš doaimmaide. <em type="italic">44. artihkal </em></p>
<p><em type="bold">Vuoigatvuohta ovdanbuktit áššiid </em></p>
<p>Juohke uniovnna ássis ja juohke fysalaš dahje juridihkalaš olbmos, gii ássá dahje geas lea ruovttubáiki mielahttostádas, lea vuoigatvuohta bidjat ášši Eurohpá parlameantta ovdii. <em type="italic">45. artihkal </em></p>
<p><em type="bold">Friddjavuohta fárret- ja ássat </em>l. Juohke uniovnna ássis lea vuoigatvuohta friddja fárret ja ássat mielahttostádaid guovlluin. 2. Friddja fárren- ja ássanvuoigatvuođa sáhttá Eurohpá uniovnna vuođđosiahpamuša mielde goalmmát riikka ássiide geat lágalaččat ásset mielahttostádaid guovlluin. <em type="italic">46. artihkal </em></p>
<p><em type="bold">Diplomáhtalaš ja konsuláhta suodjalus </em></p>
<p>Juohke uniovnna ássis lea, go son lea goalmmát riikkas gos eai leat su ruovtturiika ovddasteaddjit, riekti oažžut suodjalusa juohke miellahttostáda diplomáhta- dahje konsuláhtaeiseválddiin, seamma dásis go mielahttostádaid ássit. </p>
<p xml:lang="nob">VI. KAPIHTTAL</p>
<p><em type="bold">Riektedilli </em><em type="italic">47. artihkal </em></p>
<p><em type="bold">Vuoigatvuohta oažžut beaktilis veahki ja vuoiggalaš riektemeannudeami </em></p>
<p>Buohkain, geain vuoigatvuođat ja friddjavuohta, mat leat dáhkiduvvon uniovnna lágain, leat rihkkojuvvon, lea vuoigatvuohta oažžut beaktilis veahki ja vuoiggalaš riektemeannudeami ovdal go duopmostuollu mearrida dán artihkala eavttuid mielde.</p>
<p>Buohkain lea riekti govttolaš áigái oažžut almmolaš riektemeannudeami vuoiggalaš sorjjakeahtes ja bealátkeahtes duopmostuolus ásahuvvon lága mielde. Buohkain galgá leat vejolašvuohta oažžut ráđi ja sáhttit diktit nuppi olbmo bealuštit ja ovddastit iežas.</p>
<p>Lágalaš veahkki galgá addot sidjiide, geain eai leat doarvái resurssat, jus dákkár veahkkái lea dárbu, vai ožžot beaktilit sin áššiid duopmostuolu ovdii. <em type="italic">48. artihkal </em></p>
<p><em type="bold">Sivahisvuođa noahkun ja bealušteami vuoigatvuohta </em>l. Juohkehaš, gii lea áššáskuhtton, galgá gehččot sivaheapmin dassážii go lága mielde duođaštuvvo sivalažžan. 2. Juohkehažžii, gii lea áššáskuhtton, dáhkiduvvo bealuštanvuoigatvuođaid gutnijahttin. <em type="italic">49. artihkal </em></p>
<p>Lágalašvuođa ja vearrodagu ja ráŋggáštusa gori prinsihpat. 1. Ii oktage galgga dupmehallat daguid dihte mat dalle go dahkkojuvvojedje eai rihkkon našunála dahje internášunála lága. Ii sáhte ráŋggáštit garrasit duomuin go dat mii lei geavahusas dalle go láhka rihkkojuvvui. Jus ođđa láhka ásahuvvo maŋŋil go rihkui lága, ja das lea oanehit duopmu, de galgá dán čuovvut. 2. Dát artihkal ii galgga hehttet geange dubmehallamis ja ráŋggáštuvvomis daguid ja daguhisvuođaid dihte mat dáhpáhusa áiggi buot riikkaid oppalaš dohkkehuvvon prinsihpaid mielde adnojuvvojedje vearredahkun. 3. Ráŋggáštusviidadat galgá leat govttolaš vearredagu ektui. <em type="italic">50. artihkal </em></p>
<p><em type="bold">Gielddus dubmehallamis dahje ráŋggástumis nuppes seamma vearredagu dihte </em></p>
<p>Ii oktage oaččo nuppes dubmejuvvot dahje ráŋggáštuvvot vearredagu riektemeannudeami dihte mas juo lea juogo áššehuvvon dahje ráŋggaštuvvon uniovnna lága mielde.</p>
<p xml:lang="nob">VII. KAPIHTTAL</p>
<p>OPPALAŠ MEARRÁDUSAT <em type="italic">51. artihkal </em></p>
<p><em type="bold">Doaibmaviidodat </em>l. Dán chartera mearrádusat gusket uniovnna ásahusaide ja orgánaide subsidiáraitehtaproinsihpa mielde ja mielahttostádaide dušše dalle go dat čuvvot EU-rievtti. Danin galget dát gudnijahttit vuoigatvuođaid, čuovvut prinsihpaid ja ovddidit daid geavaheami guhtege fápmudusaidis mielde. 2. Dát charter ii ásat ođđa mearrádusrievtti dahje ođđa doaimmaid searvevuhtii ja uniovdnii, ja dat maiddái ii rievdat daid fápmudusaid ja doaimmaid, mat leat dohkkehuvvon šiehtadusas. <em type="italic">52. artihkal </em></p>
<p><em type="bold">Dáhkiduvvon vuoigatvuođaid </em>l. Juohke vuoigatvuođa ja friddjavuođa gáržžideapmi, maid charter dohkkeha, ferte leat láhkaeavttuid mielde, ja galgá gudnijahttit dáid vuoigatvuođaid ja friddjavuođa váldosisdoalu. </p>
<p>Gáržžidemiid oažžu gorroprinsihpa mielde čađahit dušše dalle go lea dárbbašlaš ja go dát duođai leat servodatberoštumiid ulbmila mielde maid uniovdna lea dohkkehan dahje go lea dárbu suodjalit earáid olbmuid vuoigatvuođaid ja friddjavuođa. 2. Vuoigatvuođat dohkkehuvvon dán charter mielde, mat leat vuođđuduvvon uniovnna šiehtadusaide mat leat Eurohpá uniovnna traktáhta mielde, galget doaibmat dáid eavttuid mielde ja rájiid siskkobealde. 3. Nu guhká go charter sisttisdoallá vuoigatvuođaid mat vástidit vuoigatvuođe mat leat dáhkiduvvon Eurohpá olmmošvuoigatvuođaid ja vuođđofriddjavuođaid soahpamušas, de dáin vuoigatvuođain galgá leat seamma mearkkašupmi ja doaibmaviidodat go dán konvenšuvnnas. Dát mearrádus ii galgga hehttet uniovnna lága addimis viidát suodjaleami. <em type="italic">53. Artihkal </em></p>
<p><em type="bold">Suodjalusdássi </em></p>
<p>Ii mihkkege dán charteris oaččo dulkojuvvot nu ahte gáržžida dahje rihkku olmmošvuoigatvuođaid ja vuođđofriddjavuođaid mat leat dohkkehuvvon EU-lágas, álbmotrievttis ja riikkaidgaskasaš šiehtadusain maid uniovdna ja buot mielahttostádat leat dohkkehan, iige earenoamážit daid mat leat eurohpalaš olmmošvuoigatvuođaid ja vuođđofriddjavuođaid soahpamušas ja miellahttostádaid vuođđolágain namuhit. <em type="italic">54. artihkal </em></p>
<p><em type="bold">Vuoigatvuođaid boastutgeavaheami gielddus </em></p>
<p>Ii mihkkege dán charteris oaččo dulkojuvvot dan guvlui ahte addá vuoigatvuođa doaimmaide dahje daguide mat dán chartera dohkkehuvvon duššindahket vuoigatvuođaid ja friddjavuođaid iige gáržžidit eanet og maid charter suovvá.</p>
</body></document>
