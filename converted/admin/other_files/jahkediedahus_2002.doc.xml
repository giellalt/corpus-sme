<document xml:lang="sme" id="no_id"><header><title> 
SÁMI GIELLAGUOVDDÁŠ ásahuvvui 1994:s
</title><genre code="admin"/><author><unknown/></author><wordcount>2411</wordcount><conversion_status type="standard"/><availability><free/></availability><submitter name="Lene Antonsen" email="lene.antonsen@uit.no"/><multilingual><language xml:lang="nob"/></multilingual><metadata><uncomplete/></metadata><version>XSLtemplate  1.14 ; file-specific xsl  $Revision: 1.5 $; common.xsl  $Revision$; </version></header><body><p xml:lang="nob"><em type="bold">SÁMI GIELLAGUOVDDÁŽA JAHKEDIEĐÁHUS JAGI 2002 </em></p>
<p>Sámi Giellaguovddáš lea Gáivuona suohkana ossodat. Min stivrenjoavku lea doallan ovtta čoahkkima ja gieđahallan 3 ášši.</p>
<p>Lahtut: Kristin Vatnelid Johansen, sátnejođiheaddji</p>
<p>Svein Pedersen, ovdagoddelahttu</p>
<p>Åge B. Pedersen, Olmmáivákki skuvlla rektor</p>
<p>Várrelahtut leat leamaš: Bjørn Inge Mo, Sissel Gamst ja Liv Rundberg.</p>
<p><em type="bold">Geográfalaš doaibmaguovlu </em></p>
<p><em type="bold">Gáivuona Sámi Giellaguovddáš galgá ovttas eará giellaguovddážiiguin leat oahpahus- ja máhttoguovddáš mearrasámi guvlui. Gáivuona suohkan máksá min goluid, ja mis leat eanaš doaimmat Gáivuonas, muhto min gursaoasseváldit bohtet miehtá Davvi-Sámi. Mis lea ulbmilin geográfalaččat viiddidit doaimmaideamet eanet jagi 2003, ee. videokonferánsaoahpahusa bokte. </em></p>
<p xml:lang="nob"><em type="bold">DOAIMMAT </em></p>
<p><em type="bold">Ráve </em><em type="bold">solbmuid gurssat </em></p>
<p>Mii leat lágidan dáid gurssaid:</p>
<list><p type="listitem">giellalávguma, 2  vahku, daidda geat máhttet ollu, muhto eai leat hárjánan sárdnut/eai máhte doarvái sániid. Jagi 2002 geasset lágideimmet 2 giellalávgogurssa. Golbma oasseváldi.</p>
<p type="listitem">8-vahkkosaš intensiivagurssaid Álgu (200 dii.) ja Joatkka (200 dii.). Ohppiide lei láidestus joatkkaskuvlla C-giellaeksamenii, vai sis lea gelbbolašvuohta álgit lohkanbaji ohppui. Jagi 2002 lágideimmet ovtta Álgu- ja ovtta Joatkka-gurssa. Oktii gait 12 oasseváldi.</p>
<p type="listitem">eahketgurssa ceahkki I Buvrovuonas. Gursa álggahuvvui golggotmánus ja loahpahuvvo guovvamánus 2003. Oahpaheaddjin lea Hildur Larsen. Guđas čađahedje gurssa.</p>
<p type="listitem">Sámegiela lohkanbaji oahppu. Leat ráhkkanan bidjat dan johtui ođđajagemánus 2003: Soahpan Romssa Universitehtain ja Sámi Oahppolávdegottiin. Ráhkadan plána, háhkan oahpaheddjiid, ohcan ruhtadoarjaga ja almmuhan. Bohte 25 ohcci. Gáivuona suohkan lea juolludan doarjjan 42.560,- ru. mii dahká ahte studeanttat eai dárbbaš máksit earágo lohkanbadjedivaga Romssa Universitehtii.</p>
</list><p>Njeallje suohkanbargi álge min <span type="quote">"Joatkka"</span>-intensiivagursii. Guovttis eaba ožžon bálkáhuvvon virgelobi. Nubbi dattetge čađahii gurssa muhtun muddui, go lei dušše beallevirggis. Ii oktage suohkanbargi oasálastán <span type="quote">"Álgu"</span>-gursii, iige giellalávgogurssaide.</p>
<p><em type="bold">Fálaldagat vuođđoskuvlii ja mánáidgárddiide </em></p>
<p>Leat fállan gielladoaluid skuvllaid sámegiel ohppiide. Doaluid váldogiellan lea sámegiella. Mielde lea giellamielbargi, ja dábálaččat maiddái báikki olmmošge, gii máhttá sihke kultuvrra ja giela. Mii fállat maiddái gielalaš veahki lágidemiide, maid skuvllat ja mánáidgárddit ieža lágidit. Jagi 2002 mii leat dán rádjai čađahan:</p>
<list><p type="listitem">Fáddábeaivvi: Sámi dološ osku, guovvamánus, Olmmáivákki skuvla. Biret Máret.</p>
<p type="listitem">Fáddábeaivvi: Málesteapmi (guoppirmális), Dálošvákki skuvla 17.10. Oliva Nilsen ja Lene.</p>
<p type="listitem">Fáddábeaivvi: Sámi media, Olmmáivákki skuvla 28.10. Siri Broch Johansen.</p>
<p type="listitem">Giellaveahkkin giellalávgumis Goržži mánáidgárddis, 2 vahku golggotmánus. Rolf finai beaivet mánáiguin sárdnumin sámegiela moadde diimmu, ja lei mielde teahterčájálmasas maid Sara Marit Gaup lágidii.</p>
<p type="listitem">Giellaveahkkin giellalávgumis Biertavári mánáidgárddis, 2 vahku golggotmánus. Rolf lei mánáidgárddis golbmii ja oahpahii mánáide speallat šáhka, daidda geat beroštedje oahppat, ja muđui son sártnui sidjiide sámegillii ja muitalii govvagirjecukcasa.</p>
<p type="listitem">Golbma maŋŋálas lávvordaga Rolf doalai rabas dilálašvuođa Ája klubbalanja, masa vánhemat geain leat mánát Goržži mánáidgárddis sáhtte buktit mánáideaset sámegielalaš doaimmaide, spealuide, stohkosiidda ja muitalusaide. Čuovgagovat vuosehuvvojedje. Bohte unnán olbmot.</p>
</list><p>Ovdal juovllaid jagi 2002 heittii suohkana mánáidgárdekonsuleanta ja Sámi Giellaguovddáš áigu dál ovddasguvlui bidjat eanet bargonávccaid mánáidgárddiide. Go Gáivuona suohkan lea bidjan virgái sámegielat mánáidgárdeassisteantta gii galgá bargat vurrolagaid Čieŋalluovtta, Dálošvákki ja Biertavári mánáidgárdiin, mii áigut ovttasbargat suinna.</p>
<p>Lassin mii leat fállan</p>
<list><p type="listitem">giellaguovddáža girjeráju ja oahpahusávdnasiid. Oahpaheaddjit leat luoikkahan dahje ožžon veahki ráhkadit spealuid jnv. oahpahussii. Mis lea originálat ja laminerenmášiidna.</p>
<p type="listitem">fágalaš bagadeami</p>
</list><p>Golggotmánus Romssa Universitehta oahpaheaddji Laila Susanne Sara čuovui min oahpahusa 2 beaivvi ja ráhkadii oahpponeavvuid universitehtii.</p>
<p><em type="bold">Doalut </em></p>
<list><p type="listitem">Mii leimmet gielalaš veahkkin go Riddu Riđđu Searvi lágidii Romssa Fylkka Sámekonferánssa Olmmáivákkis 5.-6.12. Fáddá lei <span type="quote">”sámi nuorat”</span>.</p>
<p type="listitem">Sámi Giellaguovddáš lei mielde lágideamen Sámi Álbmotbeaivvi Gáivuonas ovttas Riddu Riđđu Servviin, Gáivuona NSRin ja Ája Sámi Guovddážiin..</p>
</list><p><em type="bold">Logaldallamat ja ovddasteamit </em></p>
<list><p type="listitem">Gáivuona suohkan a DRO-bargiid (dearvvašvuođabargiid) semináras 6-7.11 Rolf logaldalai sámi giela birra. Logaldallamis son guoskkahii ovdamearkkaid ja iežas vásáhusaidge das govt sámi boarrásat ipmirdit ja geavahit gielaset buohcuvuođas, ahte ollu áššiid diktet orrut guoskkatkeahttá daid.</p>
</list><p>Jagi 2002 ledje ee. dát guossit:</p>
<list><p type="listitem">Sámi åhpadusguovdásj Johkamohkis, oahppit ja oahpaheaddji, geassemánus</p>
<p type="listitem">Romssa Allaskuvla, 50 studeantta guovtte geardde, čakčamánus</p>
<p type="listitem">Stuoradikki kulturlávdegoddi ja fylkapolitihkárat 26.9</p>
<p type="listitem">Fredskorpset, 30 oasseváldi 2.10</p>
<p type="listitem">Fredskorpset-guossi Guatemalas, dulka ja verdde, golggotmánus</p>
<p type="listitem">Ráissa Joatkkaskuvla: guossit Nicaraguas 30.10</p>
<p type="listitem">Ákšovuona skuvla: oahpaheaddji ja sámegiel oahppit, 30.10</p>
<p type="listitem">Sámi girkoráđđi 16.11</p>
</list><p><em type="bold">Čoahkkimat ja seminárat maidda mii leat oassálastán </em></p>
<list><p type="listitem">Giellagiella Forum Porsáŋggus miessemánus - Rolf logaldalai giellageavaheami birra ja buvttii ovdamearkkaid das govt mii eat berre čállit ja geavahit giela, ja govt lea buoret.</p>
<p type="listitem">Giellagiella Forum Deanus skábmamánus - Rolf logaldalai sámegiela partihkkaliid birra, govt daid heive geavahit sámegiela riggudeapmái.</p>
<p type="listitem">Gáiddusoahppu sámegielas - vásáhusseminára, Budejus, 6.-7.11. Lene oasálasttii. Konferánssas lei fáddán makkár vugiid mielde sámegiel oahpaheaddjit leat addán gáiddusoahpahusa oarjesámi, julevsámi ja davvisámi guovllus, sihke vuođđoskuvlla ja joatkkaskuvlla dásis. Midjiide lei ávkkálaš gullat sin vásáhusaid go mii leat pláneme oastit videokonferánserusttegiid diehke ja addit rávesolbmuide gáiddusoahpahusa.</p>
<p type="listitem">Ravdaguovlluid giellaealáskahttinkonferánsa Anáris, 14.-15.11. Lene oasálasttii. Konferánssas bođii ovdan govt olbmot leat bargan ealáskahttit oarjesámegiela, nuortalašgiela, anárašgiela, ja maiddái álgoálbmogiid gielaid USAs ja Hawaias. Dutkit muitaledje maiddái govt dilli orru leamen dál Davvi-Sámis, sihke Suoma bealde ja Norgga bealde.</p>
<p type="listitem">Romssa Fylkka Sámekonferánssa Olmmáivákkis 5.-6.12. Lene oasálasttii. Fáddá lei <span type="quote">”sámi nuorat”</span>. Konferánssas álggiimet ovttas Várdobáikki giellaguovddážiin plánet giellalávguma nuoraide 2003.</p>
<p type="listitem">Tornedalsrådet ja Gáivuona suohkan dolle čoahkkima 26.9. Lene oasálasttii.</p>
</list><p><em type="bold">Eará giellabarggut </em></p>
<list><p type="listitem">Dulkoma ja jorgaleami, erenoamážit Gáivuona suohkana web-siidduide.</p>
<p type="listitem">Giellafálaldaga Gáivuona dearvvašvuođaguovddážis miessemánu rádjai. Geavatlaš siivvaid geažil eat leat sáhttán joatkit dán fálaldaga.</p>
</list><list><p type="listitem">Mii leat jorgalan servviide ee. Riddu Riđđui, ja lassin vel Romssa fylkesuohkanii, Ordkalottenii, Romssa Universitehtii ja buohccevissui.</p>
<p type="listitem">Mii leat addán giellafágalaš veahki, ee. NRK Sámi Radio Gáivuona guovllukántuvrii.</p>
</list><p><em type="bold">Min dávvirat ja čoakkáldat: </em></p>
<list><p type="listitem">Girjjit maid olbmot sáhttet luoikkahit dahje geahčadit. Mii leat álgán sirdit girjjiid Olmmáivákki girjerádjui nu ahte Sámi Giellaguovddáš sáhttá iežas návccaid geavahit gursaávdnasiid ráhkadeapmái ja gurssaid lágideapmái. Sámi Giellaguovddáš dárbbaša muhtun giehtagirjjiid doaladit hálddustis gursemiid geažil, ja dasto vel berrešedje skuvlagirjjit leađit Giellaguovddážis, nu ahte mii sáhttit rávvet oahpaheddjiid.</p>
<p type="listitem">Girjjážat, gihppagat jna. main leat sámi fáttát mat heivejit oahpaheddjiide duogášdiehtun.</p>
<p type="listitem">Spealut ja oahpahanávdnasat. Mii válmmaštit dađistaga ođđa dakkáriid. Mii ráhkadit kommunikatiiva oahpahanávdnasiid gurssaide maid ieža lágidit. Daid mii mielas diktit earáid máŋget. Mii maid gurset olbmuid das govt daid sáhttet geavahit, mađe mielde lea dárbu.</p>
<p type="listitem">Sámegiela terminologiija: Gáivutnii gullevaš sánit, vuotnabivdu, lottit, duodji ee.</p>
<p type="listitem">Sámi Giellaguovddáš lea ráhkadeamen interneahtta-sátnegirjji maid olbmot sáhttet friddja geavahit, geat dárbbašit dakkár veahkkeneavvu bargoseaset, oahpahallamasaset dahje priváhta beroštumiid dihte.</p>
<p type="listitem">Lávllut, hoahkamat.</p>
<p type="listitem">Sullii 2 500 gáivuotnalaš báikenama.</p>
<p type="listitem">Dávvirat muđui: Ođđa-áigásaš ja árbevirolaš lávut, bohccoduoljit, ruitu, govddodanliivvat ee. Skuvllat, mánáidgárddit ja earát luoikkahit daid erenoamážit sámi giella- ja kultuvradoaluid oktavuođas.</p>
</list><p xml:lang="nob"><em type="bold">OVTTASBARGU EARÁ ÁSAHUSAIGUIN </em></p>
<p><em type="bold">Ája s </em><em type="bold">ámi guovddáš </em></p>
<p>Midjiide lea deaŧalaš ja riggodahkan gullat Ája sámi guovddáža birrasii, dasgo dás leat earáge sámegielalaš olbmot geaiguin mii sáhttit geavadis bargat ovttas. Ája Sámi Guovddáža ulbmiliidda gullá ee. buoridit bargiid sámegielalaš máhtu, ja dan lea vejolaš dahkat veahkkálagaid omd. Sámi Giellaguovddážiin. Ája-gievkkan lea deaŧalaš midjiide go mii lágidit čoahkkimiid ja semináraid, ja duoid nuppiid ásahusaid bargit, geat leat seamma viesus go mii.</p>
<p><em type="bold">Sámi Oahppolávdegoddi </em></p>
<p>SOL lea buot min gurssaide mielderuhtadeaddji. Mis lea buorre ovttasbargu singuin, ja midjiide lea deaŧalaš geavahit oahppolávdegotti - dasgo dainna lágiin mii gullat stuoribuš sámi ovttadahkii.</p>
<p><em type="bold">Romssa universitehta </em></p>
<p>Romssa universitehta lea min ovttasbarganguoibmi go mii lágidit sámegiela lohkanbaji oahpu, ja mii dáhttut hukset dan ovttasbarggu ain eambbo. Dat ruđalaččat álkkásmahttá gáivuotnalaččaid ja davviromsalaččaid searvama sámegiela lohkanbaji ohppui.</p>
<p><em type="bold">Riddu </em><em type="bold">Riđđu Searvi </em></p>
<p>lágidii musihkka-festivála geasset jagi 2002, ja dan festivála válmmašteapmái searvvai Sámi Giellaguovddáš, go jorgaleimmet gihppagiid ja pláhkáhiid.</p>
<p><em type="bold">Olmmáivákki Duodjesearvi </em></p>
<p>mainna mis lea buorre ovttasbargu. Sin bargit leat leamaš hirbmat veahkkái go mii leat dárbbašan sin gurssaide ja oahpahussii oassin. Mii leat maid diŋgon ja oastán sis viehka ollu girjjiid.</p>
<p><em type="bold">Davvi-Romssa Musea, Gáivuona ossodat </em></p>
<p>lea deaŧalaš midjiide. Mii geavahit Miessegietti mearrasámi dálu gurssaideamet olis ja fálaldahkan skuvlavázziide.</p>
<p><em type="bold">Eará giellaguovddážat </em></p>
<p>Mis lea oktavuohta sidjiide ja juogadit singuin jurdagiid ja hutkagiid, dál maiddái šleađgapoastta bokte. Jagi 2002 rájes mii leat álgán eanet ovttasbargat Várdobáikki sámi giellaguovddážiin.</p>
<p xml:lang="nob"><em type="bold">BARGIT </em></p>
<p>Mis leat leamaš 2 olles virggi. Dát leat bargan min ovddas:</p>
<p>Lene Antonsen, ossodatjođiheaddji 1.10 rájes. Lei virgelobis 21.8.02 rádjái</p>
<p>Rolf Olsen, giellamielbargi</p>
<p>Biret Máret Kallio, giellamielbargi. Lei sadjásaš 20.8.02 rádjái.</p>
<p>Kjellaug Isaksen, oahpaheaddjehárjehalli</p>
<p>Hildur Larsen, gursaoahpaheaddji Návuonas</p>
<p>Siri Broch Johansen, sadjásaš giellamielbargi ovtta fáddábeaivvis</p>
<p>Báikkálaš giellaveahkit:</p>
<p xml:lang="nob">Harry Solhaug</p>
<p>Oliva Nilsen</p>
<p>Sárá Máret Gaup</p>
<p>Liv Rundberg (Gáivuona Kulturskuvlla bealis)</p>
<p>Fásta bargiin lea buorre gelbbolašvuohta sámegielas (unnimustá sámegiella gaskafága). Álgu-gurssas 2002 čavčča Kjellaug Isaksen oaččui oahpahanhárjáneami maid son dárbbaša praktihkalaš pedagogálaš oahpu oktavuođas.</p>
<p xml:lang="nob"><em type="bold">LANJAT JA RUSTTEGAT </em></p>
<p>Mii leat dán jagi investeren veahá rusttegiidda. Leat oastán ođđa scannera go boares scanner billašuvai. Dasto leat oastán digitálalkamera mii galgá leađit ávkin midjiide go ráhkadit oahppoávdnasiid, ja mini-disca mainna mii sáhttit báddet omd. Gáivuona suopmana jietnademiid. Mii leat maiddái oastán TV ja video oktan skáhpiin. Mii leat ovdal atnán priváhta rusttegiid. Leat oastán eanet oahppogirjjiid ja videofilmmaid mat leat ráhkaduvvon Suoma bealde. Dáid oahppoávdnasiid sáhttit atnit maiddái dán bealde ráji. Mii leat maiddái oastán gait Š-bláđiid, 5 gáhppalaga juohke nummiris, nu ahte sámegiela oahpaheaddjit sáhttet luoikkahit daid oahpahussii. Leat maiddái oastán eanet sátnegirjjiid ja diehtogirjjiid, go leat dán rádjai atnán priváhta girjjiid veahkkin jorgalanbargguin.</p>
<p>Boahtte jagi mii fertet oastit ođđa dihtora go boares dihtorat leat dan mađe boaresáigasaččat ahte fertet atnit Olmmáivákki girjerádjosa dihtoriid go bargat oahppoávdnasiiguin.</p>
<p>Mis lea kantuvra mas leat golbma bargosaji Ája Sámi Guovddážis. Kantuvra doaibmá bures, muhto dat lea gáržžibuid beallái gait daid doaimmaid ektui maid giellaguovddáš galgá doaimmahit. Mii dárbbašivččiimet guokte sierra kantuvrra, go muhtumin lea dárbu beassat ráfis sártnodit gussiiguin dahje telefuvnnas.</p>
<p>Goalmmát bargosadji ii leat dohkálaš bissovaš bargosadjin. Lanjas lea menddo unnán áibmu golmma bissovaš virggálažžii, ja goalmmát bargosadji lea menddo gárži, vaikko doaibmáge bures oanehis bajiid. Ain mii váillahit albma rádjolanja.</p>
<p>Muhtun Ája-bargit sámástit, ja dat mearkkaša ollu, vaikko sávaldat leage ahte gait bargit oahpašedje sámegiela dás. Lunddolaš sámegielalaš biras nannešii min oahpahusa. Mii oaivvildit ahte Ája oppalohkái berrešii šaddat Davvi-Romsii dehálaš sámegielalaš birasin, daidda siiddaide lassin main sámegiella sárdnojuvvo, vai lea báiki mas <span type="quote">“ođđa”</span> sámásteaddjit dovdet alddiineaset leat lunddolaš saji.</p>
<p>Go mii lágidit geavatlaš oahpahusa, de mii láigohit lagaš birrasis lanjaid alcceseamet, omd. Duodjesearvvis. Mii leat geavahan maiddái skuvlagievkkana. Dat lea doaibman bures. Dannego mii deattuhit fálaldagaid lávdadeami, de eat leat oččodan alcceseamet sierra duodjebáji dahje eará. Min vuođđojurdda lea ahte fálaldat galgá leađit dan báikkis mas oahppit ásset ja mas min báikkálaš giellaveahkit leat oadjebasat.</p>
<p xml:lang="nob"><em type="bold">RUHTADEAPMI </em></p>
<p>Sámediggi juolludii 400.000 ru.. Dát juolludeapmi ii leat lassánan jagi 1994 rájes, nu ahte dat lea baicce unnon dainna lágiin. Jagi 2002 Gáivuona suohkan lea addán 470.000 ru. Lassin mii oaččuimet rávesolbmuid oahpahusdoarjaga SOLs, jagi 2002 36.000 ru. Diniimet sullii 30.000,- ru., go leat jorgalan ja dulkon earáide, vaikko dakkár bargguid mii dahkat nuvttá báikkálaš servviide.</p>
<p>Submi maid oažžut njuolgga Sámedikkis geahpeduvvo fas guovttegielalašvuođa ruđain mat juolluduvvojit Gáivuona suohkanii. Dan geažil mii fertet Gáivuona suohkana ruđaiguin ruhtadit doaimmaid eará Dávvi-Romssa suohkaniin. Sámediggi cealká áššis 43/02: Sámedikki bušeahtta 2003, 6.4: "Giellaguovddážat, mat leat jo ásahuvvon, berrejit beassat viiddidit doaibmaguovlluid vai doaimmašedje guovlulaš giellaguovddážin." Jus dat galggaš ollašuvvat, de Sámediggi dan ferte váldit vuhtii juolludettiinis doarjaga giellaguovddážiidda.</p>
<p xml:lang="nob"><em type="bold">DOAIBMAÁRVVOŠTALLAN </em><em type="bold">JA BOHTOSAT </em></p>
<p>Romssa fylkka rávesolbuin ii lean mánnán dahje nuorran vejolašvuohta oahppat sámegiela ii vuođđoskuvllas iige joatkkaskuvllas. Dat geat leat oahppan sámegiela siiddas, eai máhte čállit ja váillahit máhtu nugo giellaoahpa, girjjálašvuođa jnv. Dan dihte unnán olbmot min fylkkas ohcet Universitehta sámegiela vuođđofágii dahje Sámi Allaskuvlla oahpaheaddjeohppui dahje ovdaskuvlaoahpaheaddjeohppui. Dát fas váttásmahttá vejolašvuođa oažžut sámegiel oahpaheddjiid vuođđoskuvlii ja sámegielat bargiid mánáidgárddiide ja dearvvašvuođa suorgái.</p>
<p>Sámi Giellaguovddáš lea bidjan olu návccaid rávesolbmuid oahpahussii vai olbmot ožžot vuođđomáhtu maid dárbbašit go galget lohkat sámegiela allaskuvllas dahje universitehtas. Eatnasat geat oahpahit sámegiela Davvi-Romssas, sihke vuođđoskuvllas ja joatkkaskuvllas, leat ožžon oasi dahje olles sámegiel gelbbolašvuođa oahpahusas maid Sámi Giellaguovddáš lea lágidan dahje lea leamaš mielde lágideamen.</p>
<p>Giellaguovddáš lea maiddái jagi 2002 vuoruhan rávesolbmuid oahpahusa. Erenoamážit giellalávgungurssain geasset leat leamaš unnit oasseváldit go ovdal. Okta sivva lea ahte eai lean mielde nu ollu suohkanbargit. Dál maŋŋil sáhttit jearrat leigo duođaid riekta lágidit guokte giellalávgungurssa geasset, go ledje nu unnán oasseváldit. Gurssat eai čađahuvvon dábálaš vuogi mielde idjadantuvrrain, mearrabivdduin, dujiin ja báikkálaš sámegielagiin - maiddái dan dihte go ledje nu unnán oasseváldit. Dáid gurssaid livččiimet galgan ovttastahttit. Vaikko mii plánet gurssa ja almmuhit dan, de fertet árvvoštallat govt mii sáhttit buoremus ládje atnit ressurssaid.</p>
<p>Go mii leat lágidan álgogurssaid máŋggaid jagiid, de oaidnit dál ahte olbmot hálidit joatkit universitehtadássái. Čavčča 2002 barggaimet oažžut johtui sámegiela lohkanbaji oahpu ođđajagemánus 2003, ja oaččuimet 25 studeantta. Dat oahpahus lea hui deaŧalaš, go dainna šaddet eanet sámegiel oahpaheaddjit, mánáidgárdebargit, dearvvašvuođa suorgái gullevaš bargit jna geat máhttet sámegiela. Lohkanbaji oahppu lea boađus min ja Romssa Universitehta ovttasbarggus. Sii bidjet dál ieža johtui sámegiela álgogurssa 2003 giđa. Álgogurssas universitehta gáibida ahte studeanttat leat mielde unnimustá 80 % oahpahusas, jus hálidit eksamena čađahit. Mii leat álggahan ovttasbarggu dainna lágiin ahte min gursaoahppit sáhttet dieđihit universitehtaeksamenii ja universitehta dohkkeha sin searvama <span type="quote">"Joatkka"</span>-gurssii.</p>
<p>Deatalaš lea ovttasbargat alit oahppoásahusaiguin, ja maiddái ahte sáhttit plánet ovttas. Mii áinnas heivehit min fálaldagaid nu ahte oahppit ja studeanttat nu álki go vejolaš sáhttet joatkit sámegielain alit dássái. Mii fállat giellalávgungurssa 2003 geasi erenoamážit universitehta studeanttaide ja min iežamet lohkanbaji oahppostudeanttaide.</p>
<p>Giellaguovddáš lea jorgalan olu suohkanii ja earáide, ja lea muđuid vástidan olu jearaldagaide mat leat boahtán olbmuin geat barget sámegielain. Mii jorgalit dađistaga suohkana web-siidduid sámegillii. Suohkana web-siiddut leat bivnnuhat. Jagis 2002 gaskamearálaččat 155 olbmo geavaheadje siidduid juohke beaivvi.</p>
<p>Mis ii leat leamaš seammá bargoviidodat go ovdal. Mii eat leat ovttasbargan nu olu eará suohkana ossodagaiguin jagis 2002. Dakkár ovttasbargu ii leat várra vuolggahuvvon giellaguovddážis iige daid eará ossodagain. Min doaimmat leat gillán go ii leat leamaš ossodatjođiheaddji dáppe olles jagi. Doaibma váldojuvvui eret ja bođii fas diehke easkka golggotmánus 2002. Dán áigodagas ii leat leamaš čielggas geasa gullá ovddidit giellaguovddáža doaimmaid, fuolahit ruhtaohcamiid, doaibmaplána jnv.</p>
<p>Orru leamen muhtumin ahte min rahčamuš lea dušše goaikkanas ábis. Juohke jagi dáppe jápmet olbmot geain lea sámegiella eatnigiellan. Ii leat jáhkehahtti ahte mii nagodit oahpahit seammá olu čeahpes ođđa giellageavaheddjiid. Muhto eatnasat geat leat mielde min gurssain, barget skuvllas, mánáidgárddis jnv. Dáid ásahusaid giellabargu lea hui deaŧalaš, ja mii leat mielde loktemin bargiid gelbbolašvuođa. Máŋgga bargái lea giellaguovddáš deaŧalaš báiki go dárbbaša diehtit makkár oahppogirjjit gávdnojit, luoikkahit ávdnasiid ja oažžut bagadallama.</p>
<p>Mii hálidit vuoruhit nuoraid eanet go mii leat dán rádjai dahkan. Dađi bahábut ollugat heitet sámegielain nuoraidskuvllas. Go oahppit ožžot árvosániid ja loahppaeksamen lahkona, dalle muhtimat heitet sámegiela fágain, mii gáibida rahčamušaid ja maid oahppit sáhttet vásihit liigenoađđin eará fágaid lassin. Seammás lea deaŧalaš ahte Gáivuona nuorat jotket sámegielain vai mii oažžut sámegiela oahpaheddjiid ja giellamielbargiid geain lea báikkálaš gullevašvuohta. Jus dát galgá lihkostuvvat, de lea várra dárbu boktit movtta ja idealismma sámegiel fágii dán kritihkalaš áigodagas. Dán ášši berrešeimmet geahčadit dárkileappot, ja ovttas skuvllain guorahallat maid mii sáhttit dahkat.</p>
<p>Ruhtadilli lea leamaš buorre min doaibmadási ektui. Muhto mii atnit deaŧalažžan viiddidit min doaibmaguovllu. Gáivuona suohkanis ii leat joatkkaskuvla, ja min nuorat fertejit vuolgit eará suohkaniidda juo 15-16 jahkásažžan. Olbmot fárrejit eanet dán áigge go ovdal. Orru manname dan gulvui ahte suohkaniidgaskasaš ovttasbargu lassána. Suohkaniid ovttastupmi lea áigeguovdilis fáddá. Dan lassin eará Davvi-Romssa suohkaniid ássit vuosehit eanet beroštumi oahppat sámegiela. Viedokonferánsarusttegat dagašedje veajolažžan addit sámegiel oahpahusa moatti suohkanis oktanaga. Mii eat berreše ráddjet doaimmaideamet Gáivuona suohkanii. Mii dárbbašit sierra ruhtadoarjaga go eat sáhte vuordit ahte Gáivuona suohkan galgá ruhtadit doaimmaid eará suohkaniin.</p>
</body></document>
