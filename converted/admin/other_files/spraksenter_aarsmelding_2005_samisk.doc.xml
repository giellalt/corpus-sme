<document xml:lang="sme" id="no_id">
  <header>
    <title> 
SÁMI GIELLAGUOVDDÁŽA JAHKEDIEĐÁHUS JAGI 2002 
</title>
    <genre code="admin"/>
    <author>
      <unknown/>
    </author>
    <wordcount>2094</wordcount>
    <conversion_status type="standard"/>
    <availability>
      <free/>
    </availability>
    <submitter name="Lene Antonsen" email="lene.antonsen@uit.no"/>
    <multilingual>
      <language xml:lang="nob"/>
    </multilingual>
    <metadata>
      <uncomplete/>
    </metadata>
    <version>XSLtemplate  1.14 ; file-specific xsl  $Revision: 1.5 $; common.xsl  $Revision: 154948 $; </version>
  </header>
  <body>
    <p>
      <em type="bold">Sámi Giellaguovddáža jahkedieđáhus 2005 </em>
    </p>
    <p>
      <em type="bold">- Gáivuona suohkan </em>
    </p>
    <p>Sámi Giellaguovddáš lea Gáivuona suohkana ossodat ja galgá ovttas iežá giellaguovddážiiguin leahtit oahpahan- ja máhttoguovddáš Norgga ja Davvikalohta sámi guovllus. Mii oažžut ruhtadeami Gáivuona suohkanis, ja eanaš min doaimmain leat Gáivuonas, muhte kursaoasseváldit bohtet gal miehtá davvisámegielguovlluin. Mii lágidit smávit kurssaid maid iežá suohkaniin, ja mii leat maid ovttasbargan julevsámegielguovllu ásahusain.</p>
    <p>Jagi 1997 rájes lea giellaguovddáš ahtanuššan iežas oahppoávdnasiid, álggahallidásis gitta joatkkaskuvlla dievas C-giellaeksamenii, ja Universitehta Álgooahppu 2 rádjái. Oahppoávdnasat leat anus stuorra osiin miehtá Sámi, ja giellaguovddáš oahpaha ávdnasiid geavaheami ja oahpahanvugiid. Ávdnasat leat vurkejuvvon datafiilan ja nu sáhttáge daid heivehit sihke geográfalaččat ja suopmaniid mielde.</p>
    <p>Giellaguovddážis lea stivrenjoavku mas leat golbma olbmo. Áššit maid stivrenjoavku gieđahallá mannet sámepolitihkkalaš lávdegoddái ja doppe fas ovdagoddái loahpalaš mearrádusa dahkamii.</p>
    <p>Stivrenjoavkkus leat leamaš 4 čoahkkima, ja lea gieđahallan 13 ášši.</p>
    <p>Miellahttut: Bjørn-Inge Mo, sátnejođiheaddji</p>
    <p>Liv Rundberg, kulturskuvlla rektor</p>
    <p>Mary Mikalsen Trollvik, sámepolitihkalaš lávdegotti lahttu.</p>
    <p>Várrelahttut: Karl Idar Berg, Åge B. Pedersen ja Rita Lindvall.</p>
    <p xml:lang="nob">
      <em type="bold">RUHTADEAPMI </em>
    </p>
    <p>Sámediggi juolludii 450.000 ru. Gáivuona suohkan fas attii s. 500.000 ru. Dasa lassin oaččuimet rávisolbmuid oahppodoarjagiid SOLas, s. 43.000 ru. Oaččuimet máhcahuvvot 18.600 ru. go leat oahpahan vuođđoskuvllain, ja 23.000 ru. gihppagiid jna. vuovdimiin. Romssa fylka juolludii 200.000 ru. Sámedikkiin dahkkon ovttasbargošiehtadusa vuođul.</p>
    <p>Doarjja maid oažžut Sámedikkis geahpeduvvo Gáivuona suohkanii juolluduvvon guovtte-gielalaš ruđain. Dás čuovvu dat ahte Sámedikki doarjja geavahuvvo doaimmaide Gáivuona suohkana siste, ja suohkana olggobeale doaimmat ruhtaduvvojit Romssa fylkkasuohkana doarjagiin.</p>
    <p xml:lang="nob">
      <em type="bold">BARGIT </em>
    </p>
    <p>
      <em type="bold">Mis leat leamaš 2 bistevaš virggi, ja vel prošeaktavirgi. Oktiigait leat dát jagis 2005 dahkan s. 3 virggi. Čuovvovaččat leat bargan giellaguovddážis: </em>
    </p>
    <p>Lars-Joar Halonen, gaskaboddosaš ossodatjođiheaddji 1.1.-15.8.05</p>
    <p>Lene Antonsen, ossodatjođiheaddji, permišuvnnas 1.1.-15.8.05</p>
    <p>Kjellaug Isaksen, 60 % sadjásaš virgi (Lene Antonsena/Lars Joar Halonena ovddas)</p>
    <p>Tor Mikalsen, 40 % sadjásaš virgi (Lene Antonsena/Lars Joar Halonena ovddas)</p>
    <p>Siri Janne Koht, gaskaboddosaš virgi, 31.8.05 rájes.</p>
    <p>Karen Kemi Nyheim, kursaoahpaheaddji Omasvuonas</p>
    <p>Nelle Olsen, giellakafeá <span type="quote">"jođiheaddji"</span> Biertaváris</p>
    <p>Gry Fors, oahpaheaddji duodjeoahpus (allaskuvlaoahppu)</p>
    <p>Per Andersen, oahpaheaddji duodjeoahpus (allaskuvlaoahppu)</p>
    <p>Sauli Guttorm, eahketkurssa sadjásaš oahpaheaddji.</p>
    <p>Báikkálaš giellaveahkit:</p>
    <p>Harry Solhaug, Mary Mikalsen Trollvik, Karin M. Utsi, Hilma Nilsen, Trond Jaklin</p>
    <p xml:lang="nob">
      <em type="bold">LANJAT JA RUSTTEGAT </em>
    </p>
    <p>Mis ledje guokte gaskaboddosaš kántuvrra Ádjaga váldooasis vuorddedettiin viiddideami. Cuoŋománus mii manaheimmet nuppi dáin kántuvrrain huksenbargguid geažil, ja fertiimet birget ovttain smávva kántuvrrain. Gaskkohagaid mii luoikkaheimmet kántuvrasaji Davvi-Romssa Museas. Lei hui váttis dilli, ja leige veadjemeahttun bargat beaktilit. Njukčamánus maid oahpahuslatnja gaikkoduvvui. Dalle mii láigoheimmet oahpahuslanjaid Olmmáivákki Duodjesearvvis, ja mii geavaheimmet maid ráđđeviesu kantiinna Dálošvákkis. Ovtta gaskka geavahedje min govva-jietna studeanttat Gáivuonvákki báikegotti viesu lanjaid muhte dan interneahttaoktavuohta ii lean doarvái stáđis. Mii fárreheimmet rusttegiid ráđđevissui ja studeanttat čađahedje oahppuset doppe. Studeanttat eai gal ožžon dan čuovvoleami maid sii ledje galgat oažžut.</p>
    <p>Illu leige stuoris go 22.9. viimmat beasaimet fárret ođđa oasi golmma kántuvrii. Golggotmánu 26. b. sáhtiimet maid váldit atnui giellalanja mii lea 54 m 2 . Giellalanjas leat dál buorit oahpahanrusttegat, guokte dihtora main lea interneahttaoktavuohta ja sierra čálán, jietna-govva-studio, TV, DVD-čuojanas, stereorusttegat, stohkosat ja girjjálašvuohta. Ođđa lanjat dagahedje ahte fertiimet oastit stohpogálvvuid, kántuvrarusttegiid ja dihtora.</p>
    <p>Mii eaiggáduššat goađi ovttas Riddu Riđđu Servviin, Gáivuona NSRain, Goržži mánáidgárddiin, Olmmáivákki skuvllain ja Ádjagiin. Geavahit goađi giellakurssaide ja iežá doaluide sihke ohppiiguin ja iežá gussiiguin. Go mii muđui lágidit geavatlaš oahpahusa de láigohit lanjaid lagasbirrasis, omd. Olmmáivákki Duodjesearvvis dahe skuvllain.</p>
    <p xml:lang="nob">
      <em type="bold">DOAIMMAT 2005 </em>
    </p>
    <p>
      <em type="bold">Kurssat Gáivuonas rávesolbmuide ja suohkanbargiide </em>
    </p>
    <p>Mii lágideimmet čuovvovaš kurssaid:</p>
    <list>
      <p type="listitem">giellalávgun, 2 vahku, daidda geat máhttet ollut muhte eai leat hárjánan geavahit giela njálmmálaččat dahe geain eai leat doarvái sánit. Kursa bisttii 66 diimmu ja dollojuvvui 20.6-1.7. Mielde ledje 8 oasseváldi geat gaikkat bohte Gáivuona olggobealde.</p>
    </list>
    <list>
      <p type="listitem">8-vahkkosaš intensiivakursa Álgu (200 dii) 4.4.-3.6.,  9 oasseváldi main 5 suohkanbargi. Oahppomátki Johkamohkkái.</p>
      <p type="listitem">8-vahkkosaš intensiivakursa Joatkka (200 dii), 7 oasseváldi, main 1 suohkanbargi. 4 oasseváldi ledje oahpaheaddjit iežá suohkaniin. 3 oahppi čađahedje joatkkaskuvlla C-giela eksamena, 1 oasseváldi válddii eksamena Romssa universitehtas. Oahppomátki Romsii.</p>
      <p type="listitem"><span type="quote">”Sámegiella ja duodji”</span> álggii čakčamánus 2004. Dat lea allaskuvlaoahpu, 30 oahppočuoggá, ovttasbargguin Sámi Allaskuvllain. Ohppui serve 14 oahppi main 11 čađahedje eksamena ja 1 áigu váldit maŋiduvvon eksamena. Čiežas ledje suohkanbargit. Giđđalohkanbajis ledje 3 čoahkkaneami ja daidda lassin vel eksamenčoahkkaneapmi oktan máhpaeksameniin, duodječájáhusain ja njálmmálaš eksameniin.</p>
    </list>
    <list>
      <p type="listitem">"Sámegiela joatkkaoahpu " ovttasbargguin Romssa Universitehtain. 4-5 studeantta čuvvo universitehta oahpahusa jietna-govvastudio bokte. Golmmas dain ledje suohkanbargit ja sii válde eksamena.</p>
      <p type="listitem">Sámegiela eahketkursa Ceahkki 1 Ruollaluovttas 29.9.-14.12. - 33 dii. 5 oasseváldi čađahedje kurssa.</p>
      <p type="listitem">Sámegiela eahketkursa Ceahkki 2 Ruollaluovttas 29.9.-14.12. - 33 dii. 5 oasseváldi čađahedje kurssa.</p>
      <p type="listitem"><span type="quote">"Festiválasámegiella"</span> kursa Riddu Riđđu festiválas 14.-16.7.</p>
      <p type="listitem">Guovttebeaivásaš sámegiela ja kultuvrra oahpahus Romssa Universitehta sámegielstudeanttaide 2.-3.5.</p>
    </list>
    <list>
      <p type="listitem">Metodihkkakursa oahpaheddjiide 26.-27.9 Olmmáivákkis. 8 oasseváldi, 6 dain bohte Gáivuona olggobealde.</p>
    </list>
    <p>
      <em type="bold">Kurssat Gáivuona olggobealde: </em>
    </p>
    <list>
      <p type="listitem">Sámegiela eahketkursa Ceahkki 1 Háhttas 21.9.04-25.1.05. Muhtumat oasseváldiin leat Ivgus ja Báhccavuonas. Oktiigait 36 oahpahusdiimmu. 12 oasseváldi čađahedje kurssa.</p>
      <p type="listitem">Sámegiela eahketkursa Ceahkki 2 Háhttas 21.9.04-25.1.05. Muhtumat oasseváldiin leat Ivgus ja Báhccavuonas. Oktiigait 36 oahpahusdiimmu. 4 oasseváldi čađahedje kurssa.</p>
      <p type="listitem">Sámegielkursa Čávkosis Omasvuona suohkana dearvvasvuođasuorggi bargiide - 12 diimmu. 10 oasseváldi čađahedje kurssa.</p>
      <p type="listitem">Metodihkkakursa oahpaheddjiide 15.-16.11 Ájluovttas Divttasvuonas. 30 oasseváldi.</p>
    </list>
    <list>
      <p type="listitem">Minisámegielkursa gait Skiervvá joatkkaskuvlla ohppiide 1.11. Oahppit ožžo oahpahusa 4 joavkkus.</p>
    </list>
    <p>
      <em type="bold">Fálaldat Gáivuona mánáidgárddiide ja vuođđoskuvllaide </em>
    </p>
    <list>
      <p type="listitem">15.9. leimmet Guolážis vásiheamin miessemearkuma Ruollaluovtta skuvlla smávvaskuvlla- ja gaskadási sámegielaohppiiguin.</p>
      <p type="listitem">Mii leat jagi 2005 borgemánus gitta juovlamánnui oahpahan sámegiela 2. giellan 3 diimmu vahkus Ruollaluovtta skuvllas go sis lea váilon sámegieloahpaheaddji. Skuvla máksá refušuvnna diimmuid ovddas.</p>
      <p type="listitem">Sadjásaš diimmut Olmmáivákki skuvllas čakčat 2005. Skuvla máksá refušuvnna diimmuid ovddas.</p>
    </list>
    <p>Dasa lassin leat fállan skuvllaide</p>
    <list>
      <p type="listitem">vejolašvuođa geavahit govva-jietnastudio doallat oktavuođaid iežá guovlluid sámegielohppiide muhte dán rádjái ii leat oktage skuvla vel geavahan dán vejolašvuođa.</p>
    </list>
    <list>
      <p type="listitem">geavahit giellaguovddáža girjeráju, oahppoávdnasiid ja duodjereaidduid. Oahpaheaddjit leat luoikkahan giellaspealuid. Mii leat bidjan oahppoávdnasiid internehtii nu ahte sámegieloahpaheaddjit ja iežát sáhttet daid álkket gávdnat.</p>
    </list>
    <list>
      <p type="listitem">fágalaš veahki - ee. láidesteami girjjiid ja iežá oahppoávdnasiid geavaheapmái. Minsii jagis 2005 oktavuođa váldán skuvllat ledje eanaš Gáivuona olggobealde.</p>
    </list>
    <p>
      <em type="bold">Ovttasbargu mánáidgárddiin giđđat 2005 </em>
    </p>
    <list>
      <p type="listitem">Riebangárdi: Giellanannen/láidesteapmi bealle beaivvi vahkus.</p>
      <p type="listitem">Goržži mánáidgárdi, Trollstua: Čoahkkananboddu oktii vahkus.</p>
      <p type="listitem">Biertavári mánáidgárdi: Leimmet doppe oktii vahkus dahe dárbbu mielde.</p>
      <p type="listitem">Dálošvákki mánáidgárdi: Bargiid kursen 4.1.05, muđui manaimet doppe dárbbu mielde.</p>
    </list>
    <p>Čakčat 2005 ii lean mis makkárge fálaldat mánáidgárddiide.</p>
    <p>
      <em type="bold">Váhnendoarjun </em>
    </p>
    <p>Čakčamánu rájes leat addán vahkosaččat 2 diibmosaš fálaldaga guovtti oahppái geat álggiiga sámeluohkkái vaikko sudno siidagiella ii leatge sámegiella. Soai leigga oahppan olu sámegiela mánáidgárddis. Ulbmilin lea nannet njálmmálaš giela - viiddidit sátneriggodaga ja oažžut mánáid ieža geavahit giela aktiivvalaččat. Dát fálaldat lea skuvllaáiggi olggobealde ja oaivvilduvvon doarjagin váhnemiidda. Váhnemat oassálastet sámegielkurssaide.</p>
    <p>
      <em type="bold">Iežá lágideamit </em>
    </p>
    <list>
      <p type="listitem">Sámi Giellaguovddáš lei mielde lágideamin Sámi álbmotbeaivvi doaluid Gáivuonas ovttas Riddu Riđđu Servviin, Gáivuona NSRain ja Ája Sámi Guovddážiin. Doaluin ledje s. 100 olbmo.</p>
      <p type="listitem">Guovvamánus leimmet maid mielde lágideamin báikkálaš Nuoraid Kulturdeaivvadeapmi (NKD) -dáhpáhusa Gáivuonas.</p>
      <p type="listitem">Sámegielat kafeá Biertaváris ovtta eahkeda vahkus giđđat ja čakčat 2005.</p>
    </list>
    <p>
      <em type="bold">Iežá giellabarggut </em>
    </p>
    <p>Jorgaleamit Gáivuona suohkanii ee. almmuhusat ja čállosat interneahttasiidduide.</p>
    <p>Fágalaš veahkkin ja jorgaleapmi <span type="quote">"Olmmáivákki sámegielbáikenamat ja kulturmuittut internehttii"</span> -prošeavtta oktavuođas. Prošeavtta jođiheaddji lea Ája.</p>
    <p>
      <em type="bold">Deaddileamit </em>
    </p>
    <p>Ii šaddan áigi bargat Gápmagat-gihppagiin. Dan sajis mii leat deaddilan ođđasit <span type="quote">"Giella eallá - sártno muinna"</span> T-báiddiid go ovddeš deaddileapmi nogai. Kjellaug lea hápmen T-báiddi.</p>
    <p>
      <em type="bold">Ovddasteamit, guossit ja logaldallamat (listu gal ii leat áibbas dievaslaš) </em>
    </p>
    <list>
      <p type="listitem">Deanu mánáidgárdebargit ledje guossis 15.2.</p>
      <p type="listitem">Dieđuid addin Bajasgeassin ja ovdamoraš váldolávdegoddái ođđa oahppoplánaid birra 16.2. - Lars-Joar</p>
      <p type="listitem">Halti II ceahkki / Halti kveanakultuvrra- ja álbmotmeahcceguovddáš lei guossis 24.2.</p>
      <p type="listitem">GiellaGiellaForuma bargojoavkku čoahkkin Romssas - Lars-Joar.</p>
      <p type="listitem">Seminára Gáivuona suohkana ođđasitorganiserema birra 30.8. ja 31.8. Lene ja Tor.</p>
      <p type="listitem">Dieđuid addin giellaguovddáža birra Romssa Sámi beaivvi oktavuođas 2.9. - Kjellaug.</p>
      <p type="listitem">Moskavuona giellaguovddáža 2 bargi leigga guossis 6.9.</p>
      <p type="listitem">Logaldallan Davvi-Romssa sámegieldiliid birra Skiervvá joatkkaskuvlla oahpaheddjiide 9.9. - Lene.</p>
      <p type="listitem">Diehtojuohkin Sámedikki giellastivrii čoahkkimis Olmmáivákkis 29.9. - Lene.</p>
      <p type="listitem">Romssa fylkka sámekonferánsa 10.-11.11. Romssas. Kjellaug oassálasttii.</p>
      <p type="listitem">Nordlándda fylkka sámekonferánsa 17.-18.11. Ájluovttas. Lene logaldalai.</p>
      <p type="listitem">Norbottena leana, Ruoŧas, ovddalgihtii oahpasnuvvan 30.11. oahppomátkki (15.2.06) plánema oktavuođas.</p>
      <p type="listitem">Giellaguovddážiid konferánsa Ájluovttas Divttasvuonas 30.11.-1.12. Siri Janne oassálasttii. Lene logaldalai seamma konferánssas jietna-govva studio bokte Olmmáivákkis.</p>
      <p type="listitem">GiellaGiellaForum Leavnnjas 6.-7.12. Kjellaug ja Siri Janne oassálasttiiga.</p>
      <p type="listitem">Viiddiduvvon jođiheaddjijoavkku čoahkkimat - Lars Joar ja Lene leaba oassálastán.</p>
    </list>
    <p>
      <em type="bold">Prošeakta: Materiálaid čoakkin Gáivuona sámegielas </em>
    </p>
    <p>Suohkan oaččui Sámedikkis 190.000 ru. jagis 2003 dán prošektii. Dat maŋŋonii muhte čavčča rájes mii leat bargan intensiivvalaččat prošeavttain ja leat dál válbmasat dainna. Mii leat ráhkadan sátnelisttu mas leat lagabui 3000 sani ja muhtin veardde maid sojahanhámit. Leat dál bidjame sátnelisttuid internehttii. Prošeavttas lea ráhkaduvvon sierra raporta.</p>
    <p>
      <em type="bold">Sámi Giellaguovddáža rusttegat ja iežá gálvvut </em>
    </p>
    <list>
      <p type="listitem">Girjjit luoikanládje dahe geahččanládje - erenoamážit jurddahuvvon skuvllaide.</p>
      <p type="listitem">Spealut ja oahppoávdnasat. Mii ráhkadit ja ovddidit čađatáigge kommunikatiivvalaš oahppoávdnasiid kurssaide maid mii doallat. Ávdnasiid mii mielas diktit iežáid kopieret.</p>
      <p type="listitem">Máŋggalágan sámi terminogiija- ja báikenammačoakkáldagat Gáivuonas.</p>
    </list>
    <list>
      <p type="listitem">Rusttegat: Ođđaáigásaš- ja árbevirolaš lávut, duoljit, báhti, gádjunliivvat, duodjereaiddut jna. Skuvllat, mánáidgárddit ja iežát luoikkahit dáid erenoamážit giella- ja kultuvralágidemiide.</p>
    </list>
    <p>
      <em type="bold">Ovttasbargu iežá giellaguovddážiiguin </em>
    </p>
    <p>Mis lea oktavuođat ja ovttasbarggut Várdobáikki Sámi Giellaguovddážiin, Sámi giellaprošeavttain Moskavuonas, Deanu sámi giellaguovddažiin Giellagáttiin, ja Árraniin Divttasvuonas. Mii oassálastit maid giellaguovddážiid fierpmádahkii maid Sámediggi lea ásahan.</p>
    <p xml:lang="nob">
      <em type="bold">VIIDDIDUVVON DOAIMMAT - ROMSSA FYLKKASUOHKANA RUHTADEMIIN </em>
    </p>
    <p>Mis lei jagis 2005 merkejuvvon 50 % virgi dása. Doaimmat maidda čujuhit leat namuhuvvon DOAIMMAT 2005 vuolde.</p>
    <p>Mii vuoruhit lágidit sámegielkurssaid daid Davvi-Romssa suohkaniin gos lea stuorra beroštupmi. Buoremus čoavddus lea bargat ovttas báikkálaš sámegieloahpaheddjiiguin muhte juos eat lihkostuva gávdnat oahpaheaddji de fertet vuodjit ieža. Dat ráddje galle kurssa mii sáhttit lágidit. Dasa lassin mis leat máŋga oasseváldi iežá suohkaniin dain kurssain maid mii lágidit Gáivuonas. Giellalávgunkursa mas ii lean oktage gáivuotnalaš, ja Joatkka-kursa dušše golmmain gáivuotnalaš oasseváldiin eai livčče čađahuvvon Romssa fylkkasuohkana doarjaga haga. Sámegiella ja duodji-oahpus ledje 5 oasseváldi Gáivuona olggobealde. Oassi prošeaktavirggi bargoáiggis lea mannan dáid oahpuid plánemii, čađaheapmái ja sámegiela oahpaheapmái.</p>
    <p>Lágideimmet sámegielkurssa Omasvuona suohkana dearvvásvuođasuorggi bargiide muhte eat šaddan lágidit kurssaid iežá Davvi-Romssa suohkaniid mánáidgárdebargiide. Dán mii árvvoštallat dahkat jagis 2006.</p>
    <p>Lágideimmet guokte metodihkkakurssa - nubbi lei Olmmáivákkis muhte eanaš oasseváldit bohte olggobealde. Nuppi kurssa fas doalaimet Divttasvuonas. Muđui leat joatkán bidjat muhtin oasi min oahppoávdnasiin internehttii nu ahte daid livčče álki fáhtet. Oahpaheaddjit ja iežát sáhttet viežžat daid nuvttá min siidduin, <em type="italic">www.kafjord.kommune.no </em>. Dan ovddas mii leat ožžon ollu positiivvalaš responssa. Minsii leat váldán oktavuođa Sjøveganis ja Moskavuonas oahppoávdnasiid ja eahketkurssaid láidesteami geažil. </p>
    <p>Dasa lassin mii leat addán oahpahusa Romssa Universitehta studeanttaide guokte beaivvi, ja mini sámegielkurssa gait Skiervvá joatkkaskuvlla ohppiide.</p>
    <p xml:lang="nob">
      <em type="bold">DOAIMMAID JA BOHTOSIID ÁRVVOŠTALLAN </em>
    </p>
    <p>Mii leat ollašuhttán eanaš čuoggáid doaibmaplánas 2005. Mii ságastit min resurssaid vuoru-hemiid birra stivrenjoavkkus, dasa lassin mis lea lagaš ovttasbargu sámegiela ja kultuvrra konsuleanttain. Dehálaš lea ahte mii oaidnit giellaguovddáža bargguid suohkana ja lagašservodaga dárbbuid ektui. Eaktun dasa ahte lihkostuvvat dainna bargguin lea ahte mis leat leamas bargit geain lea alladási čehppodat eanáš surggiin ja dainna lágiin leat sáhttán geavahit bargiidveaga njuovžilit.</p>
    <p>Jagi 2005 doaibmaplánas mii leimmet plánen ovttasbarggu Ája Sámi Guovddážiin máŋgga suorggis muhte ovttasbargu ii leat leamaš buorre. Lea maid dárbu čielggadit láigoheaddjiid ja Ádjaga gaskasaš oktavuođa. Jagi 2005 loahpas válddii Ája láigoheddjiid mielde bargat dievaslaš huksema ohcamušain ja oktasaš doaibmaplánain. Ája lea ođasmahttime njuolggadusaidis. Mii sihtat ahte dát áiggi mielde addá čielggusvuođa govt guovddáš galgá doaibmat, ja láigoheddjiid ja Ádjaga gaskavuođaide.</p>
    <p>Giellaguovddáš jorgala dađistaga suohkana neahtasiidduid sámegillii. Neahtasiidduin leat ollu guossit - badjel 1000 juohke beaivve. Mii oaidnit statistihkkas ahte maid sámegielat siiddut lohkojuvvojit. Mii leat maid vuoruhan bidjat nehttii materiálaid sámegielas ja maid oahppoávdnasiid.</p>
    <p>Giđđajahkebealis mii vuoruheimmet mánáidgárddiid, ja dan barggus mii leat ožžon hui buori responssa. Orru leamen nu ahte mánáidgárddiin bargu sámegiela ektui lea ožžon bajádusa. Čakčajahkebealis mis ii lean kapasitehtta dasa muhte mii joatkit dáinna bargguin fas jagis 2006, ja dalle mis leat maid dán bargui heivvolaš lanjat.</p>
    <p>Dan sajis mii álggiimet čakčat 2005 doarjut váhnemiid geat válljejit sámegiela 1. giellan skuvllas iežaset mánáide. Dán barggu mii eat lean plánen muhte bijaimet dan johtui váhne-miid sávaldagas. Mii áigut viiddidit fálaldaga nu ahte dat guoská mánáide geat eai leat vel álgán skuvlii, muhte geaid váhnemat árvvoštallet diktit mánáid álgit sámeluohkkái. Dehálaš lea ahte maid mánát geaid siiddat leat dárogielagat ožžot vejolašvuođa šaddat sámegielagin. Dát bargu ferte dahkkot lagaš ovttasbarggus mánáidgárddiin gos vuođđu ásahuvvo.</p>
    <p>Giellaguovddáš lea maid jagis 2005 geavahan eanemus resurssaid rávesolbmuid skuvlemii. Ovttasbargu oahpaheamis Romssa Universitehtain jietna-govvastudio bokte addá buoret ekonomálaš vejolašvuođaid Gáivuona ja Davvi-Romssa olbmuide váldit universitehtaoahpuid sámegielas, ja mii sihtat ahte eanebat jotket lohkat sámegiela alit dásis. Mii leat hui duhtivaččat dasa ahte Universitehtas lea dáhttu addit oahpahusa Gáivutnii, ja maid sin positiivvalaš guottuide, ja johtilis vástádusaide go mii jearrat juoidá.</p>
    <p>Ekonomiija lea leamaš dohkálaš min fásta doaimmaid ektui. <span type="quote">"Sámegiella ja duodji"</span>-oahppu lei hui dehálaš vai oahpaheaddjit ja iežát dáppe min mearrasámi guovllus ožžo vejolašvuođa váldit alit dási duodjeoahpu almmá ovdalaš sámegiela máhtu. Dasa lassin sii besset čuovvut oahpahusa lagasbirrasis. Muhte oahppu šattai oalle divrrasin suohkanii. Systemas lea juoga vearrut go Gáivuona suohkan ferte ruhtadit dákkár oahpuid dievaslaččat. Oaččuimet dušše 25.000 ru. rávesolbmuid oahppodoarjagiid. Gáivuona suohkan ja giellaguovddáš govččaiga oktiigait s. 210.000 ru. čakčat 2004 ja giđđat 2005. Dan lassin lei vel Giellaguovddážis ovttasvástádus sámegiela oahpaheamis ja čuovvoleamis, golut árvvu mielde 68.000 ru. Dán sullasaš allaskuvllaoahput eai galggaše leahtit suohkana ovddasvástádussan. Muđui mii leat hui duhtivaččat Romssa fylkkasuohkana doarjagii mii dahká vejolažžan addit fálaldagaid Gáivuona suohkana olggobeallái.</p>
    <p>Gáivuona Sámi Giellaguovddáš - Jahkedieđáhus 2005</p>
    <p>Siidu 4 (1)</p>
  </body>
</document>
