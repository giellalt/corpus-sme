<document xml:lang="sme" id="no_id"><header><title/><genre code="admin"/><author><unknown/></author><year>2012</year><wordcount>1583</wordcount><conversion_status type="standard"/><availability><license type="standard"/></availability><multilingual/><origFileName>http://www.saamicouncil.net/fileadmin/user_upload/Documents/Julgg%C3%A1%C5%A1tusat/S%C3%A1mekonfer%C3%A1nsa_Kuellnegk_neark_2012.pdf</origFileName><parallel_text xml:lang="eng" location="sr_mall-_kuellnegk_neark_declaration__2013.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">Sámekonferánsa  Kuellnegk  neark  2012  -‐  julggáštus  </em></p>
<p>Sámeráđi  miellahttu  organisašuvnnat  duođaštit  iežaset  miellahttuvuođa  Sámeráđis  go  dohkkehit  dán  julggaštusa  iežaset  alimus  ovddasteaddji  searvedoaimmain.</p>
<p>20.  Sámi  konferánsa,  mii  ovddasta  Sámeráđi  miellahttu  organisašuvnnaid  Suomas,  Norggas,  Ruošša  federašuvnnas  ja  Ruoŧas,  leat  čoahkkanan  Murmánskii  miessemánu  2-‐4  b.  2013:</p>
<p><em type="italic">Geardduha</em>  ahte  sámit  konstituerejit  ovtta  álbmoga,  ja  ahte  našunála  ráját  eai  galgga  rihkkut  min  našunála  oktavuođa;  </p>
<p><em type="italic">Deattuha</em>  ahte  Sámi  álbmot  lea  ássan  iežas  árbevirolaš  eatnamiin  –  <em type="italic">Sápmi</em>  –  don  doloža  rájes  ja  mealgat  ovdal  go  našunála  rájáid  mearridedje;  </p>
<p><em type="italic">Muittuha</em>  ahte  don  dološ  geavahusa  geažil  iežamet  árbevirolaš  eatnamiin  ja  mearraguovlluin  de  mii  leat  ovdánahttán  rikkis,  ealli  ja  bistevaš  ovdánahtti  kultuvrra,  mii  lea  earenoamáš  Sámiide;  </p>
<p><em type="italic">Muittuha</em>  ahte  dát  kultuvra  definere  Sámiid  dego  álbmogin  ja  buktá  midjiide  kollektiivvalaš  identitehta,  ja  ahte  stáhtain  lea  geatnegasvuohta  árvvus  atnit  sámi  álbmoga  vuoigatvuođa  dán  identitehtii  ja  galget  bidjat  johtui  effektiivaválaš  doaibmabijuid  eastadan  dihtii  makkárgelágan  assimilašuvnna  ja  nuppástuhttit  ovddeš  áiggiid  boasttuvuođaid;  </p>
<p><em type="italic">Geardduha</em>  ahte  dego  álbmogin,  Sámiin  lea  vuoigatvuohta  iešmearrideapmái,  ja  nu  maid  vuoigatvuohta  mearridit  iežamet  ekonomalaš  ja  sosiála  ovdáneami  badjel,  ja  iešmearrideami  vuoigatvuođa  bokte  de  Sámi  álbmogis  lea  vuoigatvuohta  friija  mearridit  iežamet  luonddu  valljodagaid  badjel  ja  eai  makkárge  oktavuođas  galgga  min  ealihan  vuogit  mis  rivvejuvvot  eret.  </p>
<p><em type="italic">Muittuha</em>  ahte  iešmearrideami  vuoigatvuohta  sisttisdoallá  vuoigatvuođa  mearridit  ahte  gii  gullá  sámi  álbmogii  iežamet  árbevieruid  ja  vieruid  mielde.    </p>
<p><em type="italic">Deattuha</em>  ahte  árbevirolaš  eallinvuogit  ja  geavaheapmi  iežamet  eatnamiin,  čáziin  –  maiddái  mearračáziin  –  ja  luonddu  valljodagain  dagahit  vuođu  sámi  kultuvrii  ja  identitehtii;  </p>
<p><em type="italic">Deattuha  maid</em>  ahte  árbevirolaš  eanan  geavaheami  bokte  eatnamiin,  mearain  ja  luonddu  valljodagain,  Sámi  báikegottit  leat  ásahan  oamastan  vuoigatvuođaid  daid  eatnamiidda  ja  valljodagaide  mii  addá  sidjiide  vuoigatvuođa  mieđihit  dahje  biehttalit  mieđiheami  gilvaleaddji  doaimmaide  daid  guovlluin;  <em type="italic">Dovddasta</em>  ahte  lassánan  industriija  ovdáneapmi  fragmentere  árbevirolaš  sámi  eatnamiid  ja  mearra  territoriaid,  dakkár  áiggis  goas  ovdalaš  álggahuvvon  dálkkádat  ja  biras  rievdamat  hástalit  sámi  eallinvugiid  heivehan  návccaid;  </p>
<p><em type="italic">Čoahkkáigeassá</em>  ahte  Sámi  koloniseren  ii  leat  vássán  áigge  doaibma  muhto  baicce  bistevaš  proseassa  mii  odne  vuosttamužžan  boahtá  oidnosii  lassánan  industriija  doaimmain  Sámi  árbevirolaš  eatnamiin  ja  mearra  territoriain,  ja  masa  eat  leat  miehtan.  </p>
<p>Danne  Sámi  konferánsa  mearrida:</p>
<p><em type="bold">a.  Mii  guoská  industriija  doaimmaide  Sámis  </em></p>
<p><em type="italic">Dehálašvuohta  árvvus  atnit  vuoigatvuođaid  </em></p>
<p>1.  Iešmearrideami  vuoigatvuođa  vuođul,  Sámi  álbmogis  lea  vuoigatvuohta  ja  geatnegasvuohta  politihkalaččat  hálddašit  Sámi  árbevirolaš  eatnamiid  ja  mearra  territoriaid,  dasa  gullevažžan  vuoigatvuohta  ásahit  obbalaš  njuolggadusaid  ahte  mo  industriija  galgá  láhttet  go  leat  doaimmat  Sámi  árbevirolaš  eatnamiin  ja  mearra  territoriain.</p>
<p>2.  Vuođđuduvvon  earet  eará  oamastan  vuoigatvuođa  ala,  Sámi  báikegottiin  lea  vuoigatvuohta  mieđihit  dahje  biehttalit  mieđiheami  gilvaleaddji  industriijaide  ja  eará  doaimmaide  mat  ohcalit  beassat  sin  árbevirolaš  territoriaide.</p>
<p><em type="italic">Stáhta  ovddasvástádus  </em></p>
<p>3.  Lassánan  fuomášupmi  priváhtta  sektora  geatnegasvuođaide  arvvus  atnit  olmmošvuoigatvuođaid  ii  mearkkaš  ahte  stáhta  geatnegasvuođat  unnot  dan  geažil.  Fitnodagaid  ovddasvástádus  ii  rievdat  dan  dili  ahte  stáhtain  main  leat  sámi  ássit  leat  loahpalaččat  lágalaš  ovddasvástideaddjit  bearráigeahččat  árvvus  atnima,  suodjalusa  ja  ollašuhttima  sámi  olmmošvuoigatvuođain.</p>
<p>4.  Sámi  konferánsa  bivdá  stáhtaid  main  leat  sámi  ássit  bidjat  sadjái  njuolggadus  vuogádaga  mii  bearráigeahččá  ahte  sámi  olmmošvuoigatvuođat  váldojit  vuhtii  industriija  oktavuođain.  Ii  oktage  dáid  stáhtaid  minerálalágain  čuovo  otná  riikkaidgaskasaš  lágaid,  go  dat  earet  eará  eai  dohkket  sámi  báikegottiid  oamastan  vuoigatvuođaid  eatnamiidda.  Suoma,  Norgga  ja  Ruoŧa  easka  almmuhuvvon  minerála  strategiijat  eai  leat  dohkálaččat,  danne  go  dat  ovddidit  minerála  doaimmaid  Sámi  árbevirolaš  eatnamiin  dan  botta  go  badjelgehččet  Sámi  olmmošvuoigatvuođaid.</p>
<p>5.  Sámi  konferánsa  bivdá  moratoriuma  eanet  valljodat  roggamiidda  Sámis  dassái  go  stáhtat  main  leat  sámi  ássit  leat:  a.  Bidjan  sadjái  njuolggadus  vuogádaga  ja  vel  lassin  dohkálaš  minerála  strategiijaid,  minerála  lágaid  ja  eará  politihkaid  mat  bearráigehččet  árvvu  sámi  olmmošvuoigatvuođaide,  earenoamážit  oamastan  vuoigatvuođaid  eatnamiidda,  čáziide  ja  luonddu  valljodagaide,  dakkár  vuohkkái  mii  vuhtiiváldá  sámi  báikegottiid  vuoigatvuođa  mieđihit  dahje  biehttalit  industriija  doaimmaid  sin  árbevirolaš  eatnamiin,  ja  b.  bidjat  johtui  effektiivaválaš  buhtadusaid  dalle  go  sámi  vuoigatvuođat  eatnamiidda,  mearaide  ja  luonddu  valljodagaide  leat  rihkkojuvvon.</p>
<p><em type="italic">Fitnodat  ovddasvástádus  </em></p>
<p>6.  Vaikko  vel  stáhtat  leat  vuosttamužžan  ovddasvástideaddjin  bearráigeahččat  ahte  sámi  vuoigatvuođat  váldojit  vuhtii,  de  priváhta  sektoris  maid  lea  geatnegasvuohta  árvvus  atnit,  suddjet  ja  ollašuhttit  olmmošvuoigatvuođaid.  Fitnodatdoaimmat  eai  galgga  geavahit  váilevaš  stáhta  lágaid  dego  vejolašvuohtan  rihkkut  dakkáraš  vuoigatvuođaid.  Mo  dal  leaš  dat  stáhta  láhka  ja  politihkka,  fitnodatdoaibma  ii  galgga  váldit  oasi  doaimmain  mat  rihkkot  sámi  vuoigatvuođaid.  Dát  konsensus  boahtá  čielgasit  ovdán  moanat  láhka  vuogádagain  mat  ráđđedit  fitnodat  ovddasvástádusa.</p>
<p>7.  Fitnodagat  mat  leat  doaibamen  Sámi  eatnamiin  fertejit  dahkat  ovdaiskosiid  bearráigeahččan  dihtii  ahte  eai  leat  oasálastit  sámi  vuoigatvuođaid  rihkkumis.  Dat  ii  leat  doarvái  čuovvut  našunála  lága  ja  njuolggadusaid.  Fitnodat  ovdaiskkus  ferte  earenoamážit  bearráigeahččat  ahte  fitnodat  ii  leat  oasálastimen  stáhta  iežas  rihkkumiid  riikkaidgaskasaš  geatnegasvuođain  mii  guoská  sámiide.  Jus  stáhta  doaimmat  ja  politihkat  eai  čuovo  riikkaidgaskasaš  lágaid,  de  fitnodat  lea  geatnegahtton  geassádit  roggan  prošeavttas.</p>
<p>8.  Sámi  konferánsa  bivdá  fitnodagaid  mat  leat  jurddašeamen  álggahit  doaimmaid  Sámi  eatnamiin  ahte  eai  bahkke  daid  eatnamiidda  ovdal  go  leat  dohkkehan  njuolggadusaid  ja  prosedyraid  mat  geatnegahttet  fitnodaga  arvvus  atnit  Sámi  olmmošvuoigatvuođaid.  Earenoamážit,  dákkár  fitnodat  njuolggadusat  fertejit:  a.  Dárkilit  čilget  fitnodaga  olmmošvuoigatvuođa  geatnegasvuođaid  sámiid  ektui,  earenoamáš  deattuin  ahte  mo  fitnodat  jurddaša  olahit  Sámi  báikegottiid  miehtama  ovdal  go  mannet  sin  eatnamiidda.  b.  bearráigeahččat  ekonomalaš  buhtadusa  sámi  báikegottiid  goluide  miehtan  prosedyraid  oktavuođas  c.  Geatnegahttit  fitnodaga  arvvus  atnit  Sámi  báikegottiid  vuoigatvuođa  biehttalit  miehtama  mii  guoská  industriija  doaimmaide  sin  eatnamiin.</p>
<p><em type="italic">Dálá  valljodat  roggamiin  Sámi  eatnamiin  leat  ollu  uhkit  ja  unnán  ovdamonit  </em></p>
<p>9.  Minerála  strategiijat  maid  stáhtat  main  leat  sámi  ássit,  leat  ovdanbuktán  eai  leat  ollislaččat.  Dat  dušše  mielddisbuktet  johtilis  lávdama  ruvke  industriijas  sámi  eatnamiin,  mat  eai  váldde  vuhtii  sámi  olmmošvuoigatvuođaid  ja  eai  ge  suddje  sámi  dárbbuid,  kultuvrra,  beroštumiid  ja  birgejumiid.</p>
<p>10. Daid  beallemutto  minerála  strategiijaid  boađus  šaddá  mearehis  lávdan  ruvkedoaimmain  sámi  eatnamiin.  Go  ii  gávdno  dohkálaš  suodjalus  sámi  kultuvrras  ja  birgejumis  de  šaddá  veadjemeahttun  ovddalgihtii  oaidnit  negatiivvalaš  váikkuhusaid  daid  mealgadis  ollu  ruvkedoaimmain  Sámis.  Seammás,  de  eai  gávdno  bákkolaš  sivat  ahte  hoahpuin  roggagoahtit  Sámi  valljodagaid.  Ii  oktage  daid  stáhtain  gos  sámit  ásset,  leat  čatnon  dasa  ahte  ođđa  ruvkkit  rahppojit  Sámi  eatnamiin  odne.  Eai  ge  minerálat  jávkkot  doppe  gos  dál  gávdnojit.  Boađusin  lea  ahte  ii  oktage  ášši  leat  dahkkon  das  ahte  manne  ođđa  ruvkkiid  galgá  odne  ráhpat  sámi  guovlluin.  Sámi  konferánsa  geardduha  gáibádusas  ahte  stáhtat  gos  sámit  ásset  bissehit  minerála  roggamiid  dassái  go  dohkálaš  láhka  vuogádat  lea  sajis  ja  váikkuhusat  sámi  servodahkii,  kultuvrii  ja  birgejupmái  leat  čielgan.</p>
<p><em type="bold">b.  Sámi  identitehta  </em></p>
<p>11. Davviriikkaid  Sámi  konvenšuvdna  ovdanbidjá  ovtta  oktasaš  Sámi  definišuvnna.  Sámi  konferánsa  bivdá  sámi  politihkalaš  ásahusaid  dohkkehit  ovtta  definišuvnna  mii  bisuha  sámiid  vuoigatvuođa  ieža  mearridit  geat  galget  lohkot  miellahttun  iežaset  joavkkuide  njuolggadusaid  mielde  maid  ieža  leat  mearridan.</p>
<p>12. Sámi  konferánsa  movttiidahttá  Sámedikkiid  dohkkehit  oktasaš  kriteria  sin  jienastuslohkui  čálihit  ja  maiddái  seammalágan  njuolggadusaid  prosessii  dohkkehit  sámi  ovttaskas  olbmuid  daid  registeriidda.</p>
<p><em type="bold">c.  Dálkkádat  rievdan  ja  biras  </em></p>
<p>13. Dearvvaslaš,  šattolaš  ja  biliskeahttá  eanan  ja  mearra  ekovuogádagat  leat  vuođđun  álgo  buvttadeapmái  sámi  kultuvrras:  nugo  borramušaid,  biktasiid  ja  gielaid  vuolggasadjin.  Dálkkádat  ja  biras  rievdamat  ja  vel  lassin  nuoskkideapmi  dagahit  duođalaš  ja  vejolaš  deaddaga  sámi  birgejumiide  ja  sámi  borramuš  sihkkarvuhtii.</p>
<p>14. Árktalaš  guovlu,  dasa  gullevažžan  sámi  eatnamat,  deaividit  vel  jođánit  ja  stuorit  rievdadusaid  go  goassige  ovdal.  Sámi  álbmot  ja  birgejumit  váikkuhuvvojit  dálkkádat  ja  biras  rievdadusain.  Sámi  álbmot  maiddái  váikkuhuvvo  heivehan  ja  buhtadus  strategiijain  mat  leat  fámuiduvvon  našunálastáhtain.  Sámi  konferánsa  dáhttu  ollislaš  ja  effektiivaválaš  oasálastima  sámi  álbmogii  mearridanproseassain  mat  gusket  eanangeavahan  rievdamiidda  ja  dálkkádat  rievdan  politihkaide.</p>
<p>15. Sámi  birgejumit  leat  ovdánan  ja  ealihan  iežaset  árbevirolaš  máhtuin  ahte  mo  birgehallat  dálkkádat  rievdamiiguin.  Hálddašan  vuogádagat  eai  ábut  hehttet  sámi  álbmoga  vejolašvuođaid  geavahit  iežaset  máhtu  birgen  ja  heivehan  dihtii  dálkkádat  rievdamiidda.  Stáhtat  fertejit  gozihit  ja  heivehit  sin  vuogádagaid  hehtten  dihtii  diekkár  ásahuslaš  gáržžádusaide.</p>
<p>16. Ságastettiin  dálkkádat  ja  biras  rievdadusain,  buoremus  diehttu  gávdnamis,  sihke  dieđalaš  ja  árbevirolaš,  galggašii  geavahuvvot  vuođđun  mearrideamis.  Sámi  konferánsa  bivdá  Suoma,  Norgga,  Ruošša  federašuvnna  ja  Ruoŧa  iežaset  árktalaš  politihka  bokte  nannet  ja  doarjut  máhtto  buvttadusa  árbedieđus  ja  dutkamis  Sámis.  Sámi  konferánsa  deattuha  dárbbu  viiddidit  dálá  alit  oahpu  ásahusain  dakkár  vuohkkái  ahte  Sámi  dahje  álgoálbmot  universitehta  sáhttá  ásahuvvot.</p>
<p>17. Sámi  konferánsa  deattuha  dehálašvuođa  geavahit  sámi  árbevirolaš  dieđu  dego  vuođđun  báikegotti  sitkesvuhtii  ja  hálddašeami  dálkkádat  rievdademiin.</p>
<p><em type="bold">d.  Sámi  árbevirolaš  birgejumit  </em></p>
<p>18. Sámi  árbevirolaš  birgejumit  galggašedje  sihkkarastojuvvot,  ja  sin  vuoigatvuođat  dohkkehuvvot  ja  effeaktaiivválaččat  implementerejuvvot  našunála  lágaide  ja  eará  njuolggadus  vugiide.</p>
<p>19. Boraspiret  dagahit  njuolggo  áitaga  sámi  elliid  birgejupmái,  earenoamážit  Sámi  boazodoallo  ja  eará  johtti  oapmedoallo  eallinvugiide  Suomas,  Norggas,  Ruoššas  ja  Ruoŧas.  Stáhtain  gos  leat  sámi  ássit  gálggašedje  dohkkehit  oktasaš  hálddašan  politihka  boraspiriid  loguid  ektui,  ovttasráđiid  Sámi  álbmogiin.  Politihkka  gálggašii  operašonaliserejuvvot  ovttasbarggus  báikkálaš  boazodoaluin  ja  johtti  oapmedoallo  servviiguin.</p>
<p>20. Sámi  vuoigatvuođat  guolástit  jogain,  dás  maiddái  rádjajogain,  vuođđuduvvon  árbevirolaš  geavaheamis  gálggašedje  dohkkehuvvot  ja  suddjejuvvot.  Stáhtat  gos  leat  sámi  ássit  fertejit  dohkkehit  ahte  guolásteapmi  rádjajogain  lea  don  doloža  rájes  leamaš  dábálaš  sámi  báikegottiid  gaskkas  beroškeahttá  riikagullevašvuođas  ja  rájáin.  Sámi  báikegottiin  lea  vuoigatvuohta  ean  guolástit  dákkár  geavahemiiguin.  Stáhtat  gálggašedje  dohkkehit  sámi  báikegottiid,  dasa  gullevažžan  maiddái  sin  maŋisboahttit,  johkagáttiin  dego  láhka  ovttadagat.</p>
<p>21. Sámi  konferánsa  bivdá  Murmánskka  guovllu  guvernøra  čoavdit  ášši  nu  ahte  sámit  beassagohtet  fas  čáhcádagaide  dakkár  vuohkái  mii  bearráigeahččá  sin  vuoigatvuođaid  luossabivdui,  doalahan  dihtii  sámi  árbevirolaš  eallinvuogi  ja  sámi  ekonomalaš  doaimma.</p>
<p>22. Sámi  konferánsa  maid  bivdá  Murmánskka  guovllu  guvernøra  buvttihit  doaibmabijuid  mat  bearráigeahččat  bisuheami  ja  suodjalusa  boazoealuin,  nu  ahte  dat  eai  lobiheamit  jávkaduvvo.</p>
<p xml:lang="nob"><em type="bold">e.  Implementeren  </em></p>
<p>23. Stáhtat  main  leat  sámi  ássit  leat  geatnegahtton  bearráigeahččat  sámiide  valljodagaid  duohtandahkat  effektiivaválaš  implementerema  buot  vuoigatvuođain  ja  doaibmabijuin  mat  leat  dán  julggaštusas.</p>
<p>24. Lassin  duohtandahkat  vuoigatvuođaid  mat  leat  guoskkahuvvon  dán  julggaštusas,  Suopma,  Norga  ja  Ruoŧŧa  fertejit  dohkkehit  davviriikkaid  sámi  konvenšuvnna.  Dát  riikkat  fertejit  maid,  ovttasbarggus  Sámi  ovddasteddjiiguin,  gávdnat  čovdosiid  bearráigeahččan  dihtit  ahte  Sámi  álbmot  Ruošša  federašuvnnas  maid  beassá  ávkkástallat  vuoigatvuođain  guoskkahuvvon  davviriikkaid  sámi  konvenšuvnnas.  Suopma,  Ruošša  federašuvdna  ja  Ruoŧŧa  maid  fertejit  dohkkehit  ILO  konvenšuvnna  169.  Norga  ferte  čuovvolit  daid  provišuvnnaid.</p>
<p>25. Sámi  konferánsa  doarju  Kuellnegk  Neark  Sámi  Sobbara  rahčamušaid  hukset  searvevuođa  regionála  ráđđehusain  ceggen  dihtii  bistevaš  ovttasbarggu  sámiid  ja  majoritehta  álbmoga  gaskkas  sámi  eatnamis  Guoládagas.  Sámi  konferánsa  bivdá  Murmánskka  guovllu  guvernøra  doarjut  Kuellnegk  Neark  Sámi  Sobbara  doaimmaid.</p>
<p>26. ON  erenoamášraportevrra  mr.  James  Anaya  raporta;  Sámi  álbmoga  dilálašvuohta  Sámi  guovlluin  Norggas,  Ruoŧas  ja  Suomas,  lea  čoavdda  raporta  sámi  dilálašvuođa  ektui  Davviriikkain.  Sámi  konferánsa  bivdá  davviriikkaid  implementeret  ávžžuhusaid  maid  erenoamášraportevrra  Anaya  ovdanbuktá.</p>
</body></document>