<document xml:lang="sme" id="no_id"><header><title/><genre code="admin"/><author><unknown/></author><year>2017</year><wordcount>1644</wordcount><conversion_status type="standard"/><availability><license type="standard"/></availability><multilingual/><origFileName>http://www.saamicouncil.net/fileadmin/user_upload/Documents/Julgg%C3%A1%C5%A1tusat/Tr%C3%A5%C3%A5ante_julgga%C5%A1tus_s%C3%A1megiella.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p xml:lang="est"><em type="bold">TRÅANTE JULGGAŠTUS </em></p>
<p xml:lang="sma"><em type="bold">Tråante 2017 </em></p>
<p><em type="bold">Sámit leat sierra álbmot ja mis lea riekti eallit ja mearridit iežamet áššiin, nugo buot earáge álbmogiin. </em></p>
<p><em type="bold">Sámiid eallima vuođđun lea Sápmi, eanan eadnámet ja beaivi áhččámet árbi – eatnamat ja čázit gos mii leat eallán áiggiid čađa, olu ovdal riikkarájáid sárguma. </em></p>
<p><em type="bold">Sámegiella – Gollegiella, guoddá ja nanne oktavuođamet min birrasii ja álbmogii. </em></p>
<p><em type="bold">Sámiide lea guhkesáigge geavaheami vuođul šaddan riekti hálddašit guovlluideamet, ja mis lea diehtu ja máhttu mo eallit dáid guovlluin. </em></p>
<p><em type="bold">Dát diehtu galgá leat vuođđun guovlluid ja valljodagaid hálddašeapmái. </em></p>
<p><em type="bold">Hálddašeapmi mas min dárbbut ja árvvut leat vuođđun, lea eaktun ahte min servodagat ja eallin ceavzá ja ovdána. </em></p>
<p><em type="bold">Ávvudettiin go čuođi jagi leat gollan das go Elsa Laula Renberg vuosttaš háve čohkkii sámiid rastá riikkarájáid, mii oaidnit ahte olu áššit mat dan vuosttaš čoahkkaneamis ja dan áiggi barggus ledje fáddán, leat ain odne áigeguovdilat. </em></p>
<p><em type="bold">Dát áššit galget čovdojuvvot, vai mii beassat iežamet eavttuid mielde ovddidit servodagaideamet. </em></p>
<p><em type="bold">Vai sámeálbmot beassá eallit olmmožin ja ávvudit ohpit čuođi jagi geahčen, fertejit Sámi alcceseaset háhpohalli stáhtat heaitit rihkkumis min rievtti mearridit áššiideamet birra. </em>2 </p>
<p>Sámiid 21. konfereansa, ovddastuvvon Sámiráđi miellahtuservviin, lea čoahkkanan Tråanttái 9.–11. beivviid guovvamánus 2017 ávvudan dihte čuohtejagi mearkabeaivvi vuosttaš našunála sámikonfereanssa váras, giitá Tråante go beasaimet orrut dáppe ja cealká:</p>
<p>Sámi álbmogis leat dás vuolábealde čilgejuvvon rievttit; Buot gáibádusat ja posišuvnnat mat dás buktojit ovdán leat gullevaččat, ja muhtomin jođánit lea ásaiduvvi, álbmotriektenjuolggadusaide;</p>
<p>Geatnegahttá bargat dáid duohtandahkame váras, ja bivdá stáhtaid mat lea Sámis dahkat dan seammá. <em type="bold">a. Iešmearrideapmi </em></p>
<p><em type="italic">Vuođđoláhka ja oktasaš Sámediggi </em>1. Sámiid riekti iešmearrideapmái vuolgá sámi álbmogis, mii lea okta našuvdna. Áiggiid čađa leat sámit ieža hálddašan kultuvrras, servvodagas, ealáhusaidis ja eatnamiid. Sámiin lea álo leamaš dát rievttit ja earát eai sáhte daid defineret dahje rihpat sámiin. 2. Sámi našuvdna leat dat guhte ellet ja doibmet Sámis, muhto maiddái dat sámit guhte ellet olggobealde árbevirolaš sámi guovlluid. 3. Bargu vuođđudit Sámedikki mii ovddasta buot sámiid mat gullet sámi našuvdnii galgá álggahuvvot. 4. Stáhtat galget árvvoštallat Sámedikki leat dan ásahussan man bokte sámi álbmoga riekti iešmearrideapmái jođihuvvo, ja váldo sámi našuvnna ovddasteaddjin. 5. Norga, Ruoŧŧa, Suopma ja Ruošša Federašuvdna berre doarjut ja ii mange láhkai vuosttildit sámi álbmoga dahje sámi našuvnna figgamušaid vuođđudit oktasaš Sámedikki. 6. Sámi našuvdna galgá bargat vuođđudeami ja nannema váras oktasaš sámi ásahusaid dakko gos atno leat dárbbašlažžan, ovdamearkka dihte oktasašbargu gielas, oahpahusas, medias, eatnamiid hálddašeamis, riektiásahusas ja hálddahusas. 7. Seammás galget stáhtat gudnejahttit sámi álbmoga- nugo eará álbmogat davviriikkain- geavaheamis rievttis iešmearrideapmái, ii dušše guovddáš dásis, muhto maiddái guovlulaš ja báikkálaš. Dát buktá mielddis ahte báikkálaš dahje guovlulaš sámi gažaldagat mearriduvvojit báikkálaččat dahje guovlulaččat. 8. Stáhtat galget dahkat vejolažžan ja álkidahttit sámiide bargat riikkarájiid rastá buot osiin, oktan gávppašeami. 3 </p>
<p><em type="italic">Viidodat sámi álbmoga rievttis iešmearrideapmái </em>9. Stáhtat fertejit dohkkehit ahte riekti iešmearrideapmái- velá dálle go dat geavahuvvo eamiálbmogis nugo sámit- lea riekti geavahit beaktilis váikkuheami daidda bohtosiidda áššiin mat lea dehálaččat sámiide. 10. Riekti iešmearrideapmái lea eará riekti go buohtalastá rivttiin ráđđehallamiidda. Dát buktá mielddis ahte dalle go ii gávnna ovttamielalašvuođa šiehtadallamiin, dalle sámiid dáhttu ii galgga leat vuolábealde davviriikkalaš dahje ruošša álbmoga dáhtu. 11. Dán oktavuođas galgá Sápmi dovddastuvvot sierra sámi guovlun, gos sámi riekti iešmearrideapmái lea erenoamáš nanus. 12. Lágaid ja praksisa bokte lea stáhtain geatnegasvuohta dovddastit ja implementeret sámi rievtti iešmearrideapmái. </p>
<p><em type="italic">Sámi álbmoga ekonomalaš sorjjasmeahttunvuohta </em>13. Stáhtain lea geatnegasvuohta geahččat bearrái ahte gávdnojit ekonomalaš ja materiálalaš eavttut sámi álbmogii dahkat rievtti iešmearrideapmái duohtan. 14. Vai sámit duođas galget máhttit geavahit iešmearrideami, berrejit stáhtat Sámis sihkkarastit dan ahte ekonomalaš ja materiálalaš návccat sirdojuvvojit sámi álbmogii. Dát sisaboađut galget šaddat Saemiedigkie háldui, guhte gaskosta oasi sisaboađuin báikkálaš sámi servodagaide, seammá láhkai go davviriikkalaš praksis lea stáhtalaš, guovlulaš ja báikkálaš dásis. </p>
<p><em type="italic">Sámi meroštallan </em>15. Stáhtat galget gudnejahttit ahte guovddáš oassi sámi álbmoga rievttis iešmearrideapmái lea riekti ahte sii ieža meroštallet makkár ovttaskas olbmot gullet sámi álbmogii. <em type="bold">b. Sámiid riekti eatnamiidda, čáziide ja luonddu valljodagaide </em></p>
<p><em type="italic">Sámi eanangeavaheapmi vuođđun sámi servodahkii ja rievttálaš vuođđun </em>16. Vuođđu sámi kultuvrii, identitehtii ja servodahkii lea sámiid čáziid ja luonddu valljodagaid geavaheapmi. 17. Sápmi lea dat eatnamat ja čázit maid sámit leat oamastan ja eaiggáduššan árbevirolaš geavaheami bokte. Sisabahkkemat nugo ruvkkit, čáhce-vuoibmi, biegga-vuoibmi ja eará <span type="quote">“ruoná energiija”</span> ja infrastruktuvra rihpet eatnama Sámis ja gáržžidahttet sámiid eallinbirrasa, ja maiddái Sámi territoria, dassážii go dat guovllut leat addon ruovttoluotta. 4 18. Rievttalaš vuođđu sámi riektái eatnamii, čáziide ja luonddu valljodagaide lea árbevirolaš geavaheapmi. Dása gullet maiddái sáltečáhceguovllut maid sámit árbevirolaččat leat geavahan. 19. Árvvoštallan jus sámi árbevirolaš geavaheapmi lea vuođđudan rivttiid eatnamiidda, čáziide ja luonddu valljodagaide ferte heivejuvvot sámi kultuvrii ja sámioaiviliidda rievtti ektui. Jus sámi geavaheapmi territorias lea jođihuvvon sámi kultuvrra mielde dalle lea eanangeavaheapmi láhčán vuođu eananoamasteapmái. </p>
<p><em type="italic">Riekti ruovttoluotta oažžumii </em>20. Sámiid riekti eatnamiidda, čáziide ja luonddu valljodagaide eai leat ráddjejuvvon daidda guovlluide maid sámit árbevierus mielde ja ain odne geavahit. Dán riektái gullet maiddái territoriat maid sámit árbevirolaččat leat geavahan, muhto maid leat manahan, jearakeahttá sámiin. Dása gullet maiddái guovllut maid duopmostuoluid mearrádusaid bokte lea manahan ovdal go lea šaddan eaktun ahte árvvoštallan sámi árbevirolaš geavaheamis ferte dahkkot kultuvrra vuođul, dahje duođaštuvvot gaskariikkalaš riekteortnega mielde. Dása gullet maiddái guovllut maid leat rihpan militeara doaimmaid váras. Daid galgá demilitariseret. <em type="italic">Sámi oamasteaddjit rivttiide eatnamiidda, čáziide ja luonddu valljodagaide </em>21. Sámi álbmogis lea riekti oamastit, geavahit, ovddidit ja vákšut eatnamiid, territoriaid ja valljodagaid mat leat sin ja maid sii leat oamastan árbevirolaš oamasteami, geavaheami ja ráđđejumi bokte, dahje eará láhkái háhkan. 22. Njuolggu boađus rievttis ahte ii vealahuvvot lea ahte sámi oamastanrivttiin eatnamiidda, čáziide ja luonddu valljodagaide lea seammadássásaš riekteárvu go muđuid lea oamastanrievttis eatnamiidda dábálaččat. Dát mielddisbuktá earret eará ahte olggut berošteddjiin- oktan industriijaalalaš berošteddjiin- dábálaččat ii leat riekti beassat árbevirolaš sámi guovlluide jus dat oamasteaddji guhte guoddá sámi oamastanrievtti ii čielgasit lea miehtan dasa. 23. Sámi boazodoallu lea guovddáš oassi sámi kultuvrras ja lea vuođđu doalaheamis ja ovddideamis sámi giela, sámi kultuvrra ja sámi eallinvuogi stuorra oasis Sámis. 24. Oassin sámi álbmogis lea sámi boazobargiin čielga mearridanriekti territoriaid, infrastruktuvrra ja boraspirepolitihka ektui. Stáhtain lea geatnegasvuohta dovddastit dan rievtti. 25. Territoriat ja báikkit main leat bassiárvu leat vuoiŋŋalaččat oalle dehálaččat sámi servodagaide, ja dát galget dovddastuvvot ja suodjaluvvot. </p>
<p><em type="italic">Ruoná kolonialisma </em>5 26. Dat bajil namuhuvvon doallá seammá láhkái deaivása <span type="quote">“Ruoná Davviriikalaš industriija”</span> ektui, oktan bieggamillovuoimmi, čáhcevuoimmi, bárrovuoimmi jna, mat gilvalit árbevirolaš sámi eanangeavahemiin. Sámi ealáhusat – oktan boazodoaluin – lea buot eanemus ruoná. Sámit leat álo geavahan ja dahket dan ain ge sin árbevirolaš guovlluid ekologalaččat ovddasvástideaddji ja bistevaš vugiid mielde. Boađus guhkes áigásaš geavaheamis Sámi eatnamis lea guođđán unnán mearkkaid mat odne eai bálljo leat gávdnamis. Dat ahte davviriika olbmot galget eksploateret dáid sámi guovlluid oalle viidát, “Ruoná energiija“ namas lea danne paradoksa. </p>
<p><em type="italic">Turisma </em>27. Stáhtat fertejit ovttas sámi álbmogiin, koordineret movt ovddidit turismma mii guoská sámi kultuvrii ja Sápmái. Stáhtat fertejit sihkkarastit dan ahte turismaindustriija doaibmá bistevaš vuogi mielde kultuvrralaččat, sosiálalaččat ja ekonomalaččat. 28. Sámiid 21. konfereansa bivdá Sámi parlameanttaid, ovttasráđiid turismaindustriijain, čohkket rávvagiid das movt bures doaibmat sihkkarastin dihte ahte váldá vuhtii sámi kultuvrra, sámi servodaga, eallinvuogi ja luonddu. </p>
<p><em type="italic">Vuoittuid juohkin </em>29. Dalle go industriijain lea lohpi doaibmat sámi oamastanrievtti guoddi dahje árbevirolaš guovlluin de lea rievttiguoddis riekti oaččut buori oasi dain vuoittuin maid dat industriijadoaibma buktá. <em type="bold">c. Sámi giella, árbevirolaš máhttu ja árbevirolaš sámi ovdanbuktimat </em><em type="italic">Láhkačállin ja policy:at </em>30. Vuolggasadji stáhtaid politihkas ja policy:as sámi giela, sámi árbevirolaš máhtu ja árbevirolaš sámi ovdanbuktimiid ektui galgá leat dat ahte dat leat nannosit čadnon min árbevirolaš eanan- ja ássanguovlluide. </p>
<p><em type="italic">Oahpahusat </em>31. Vuolggasadjin lea buot sámi mánáin riekti oahpahussii, oktan ovdaskuvlaoahpahussii, sámegielas ja sámigillii ja dat galgá muđuid leat heivehuvvon sámi kultuvrii. 32. Stáhtain lea geatnegasvuohta implementeret dán rievtti beaktilis láhkái. Sámi árbevirolaš guovlluin lea riekti sámi oahpahussii ja sámegilli ollislaš. Maiddái olggobealde sámi guovlluid lea sámi mánáin riekti oažžut oahpahusa sámiid kultuvrra birra ja sámegillii. 33. Deattuhuvvo ahte ii leat mánáid geográfalaš ruovttubáiki mii mearrida man muddui sámi mánáin, sin kultuvrralaš duogáža gullevašvuođa geažil, lea riekti sámi oahpahussii ja 6 sámegillii. Báikkálaš ja guovlulaš subjektiivvalaš politihkalaš mearrádusat eai oaččo leat dat mat mearridit jus sámi mánát ožžot dan oahpahusa masa sis leat riekti vai eai. 34. Sámi mánáid oahpahus galgá leat heivehuvvon sin kultuvrralaš duogážii sihke sámi árbevirolaš ássanguovllus ja olggobealde daid. Sihkkarastin dihte seammadássásaš oahpahusa galget beaktilis bijut dahkkot maid bokte sámi mánát ožžot váldit oasi sin sámi kultuvrras. 35. Sámi mánáid oahpahus, gean vánhemat doibmet árbevirolaš sámi ealáhusain dahje kultuvrras, galgá hábmejuvvot nu ahte mánáin lea vejolašvuohta oasálastit dáin doaimmain. 36. Sihkkarastin dihte bajil namuhuvvon čuoggáid lea dárbbašlaš nanusmahttit sámi oahppoplána ja oahpaheddjiid oahpahusa sámi sávaldagaid mielde. </p>
<p><em type="italic">Rávesolbmuidoahpahusat ja hárjehallioahpahusat </em>37. Stáhtat galget, nu bures go vejolaš lea, bargat dohko ahte sámi rávesolbmot main ovdal ii leat leamaš liiba oahppat sámi giela, historjjá ja árbevirolaš máhtuid ožžot vejolašvuođa dahkat dan. Seammá láhkái galgá duohta vejolašvuohta fállojuvvot sámegielat rávesolbmuide oahppat ja ovddidit čállingelbbolašvuođa ja giellaoahpa sin eatnigielas. </p>
<p><em type="italic">Sámi báikenamat </em>38. Stáhtat galget almmolaččat dohkkehit ja čalmmustahttit árbevirolaš sámi namaid váriin, jávrriin, eanuin ja eará báikkiin ja ássanbáikkiin. </p>
<p><em type="italic">Árbevirolaš máhttu ja árbevirolaš ovdanbuktinvuogit </em>39. Sámiin lea riekti ieža mearridit árbevirolaš sámi máhtus ja árbevirolaš sámi ovdanbuktinvugiin. 40. Dalle go geavatlaččat lea vejolaš sámiin hálddašit dakkár dieđuid ja ovdanbuktinvugiid mat juo gávdnojit das man konvenšunalla immateriála riekti čilge leat <span type="quote" xml:lang="eng">”the public domain”</span>, dalle lea sámiin riekti oassái dan vuoittus mii šaddá das go geavaha dakkár máhtu ja ovdanbuktinvugiid. 41. Stáhtat galget implementeret dáid rivttiid lágaid bokte, oktan turismaindustriija ektui, gaskariikkalaš šiehtadusaid bokte ja gaskariikkalaš ovttasbarggu bokte, gaskariikkalaččat ja sisriikkalaččat, eastadit lágahis geavaheami sámi árbevirolaš máhtus ja sámi árbevirolaš ovdanbuktinvugiin. <em type="italic">Sámi dearvvašvuohta </em>42. Sámiin lea riekti buoremus vejolaš dearvvašvuhtii, oktan psyhkalaš dearvvašvuhtii. </p>
<p>Stáhtat galget fállat dearvvašvuođabálvalusa mii gielalaččat ja kultuvrralaččat lea 7 heivejuvvon sámiide. 43. Dán rievtti galget stáhtat implementeret nu ahte sii dohkkehit sámi rivttiid, garvet sámiid vealaheami ja olgguštahttima, ja ahte sámi olbmuid givssideapmi heaittihuvvo.</p>
<p><em type="italic">Akademiija ja dutkan </em>44. Dutkan mii lea dehálaš sámiide lea ávkkálaš sihke sámiide ja eanetlogu servodagaide. </p>
<p>Dasto galgá sámi iešmearrideapmi dutkamis mii lea dehálaš sámiide nannejuvvot. 45. Dutkanásahusat galget bargat ovttas sámi servodagain go lea sáhká dutkanetihkalaš njuolggadusaid birra sámi dutkamis. (Vuođđogiella: ruoŧagiella)</p>
</body></document>
