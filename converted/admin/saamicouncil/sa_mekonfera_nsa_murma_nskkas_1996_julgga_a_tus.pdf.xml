<document xml:lang="sme" id="no_id"><header><title/><genre code="admin"/><author><unknown/></author><year>1996</year><wordcount>540</wordcount><conversion_status type="standard"/><availability><license type="standard"/></availability><multilingual/><origFileName>http://www.saamicouncil.net/fileadmin/user_upload/Documents/Julgg%C3%A1%C5%A1tusat/S%C3%A1mekonfer%C3%A1nsa_Murm%C3%A1nskkas_1996_julgg%C3%A1%C5%A1tus.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">Sámekonferánsa Murmánskkas 1996 -‐ julggáštus </em></p>
<p>Murmánskii 15. -‐ 18.10.1996 čoahkkanan Sámiid 16. konfereansa, mii ovddasta sámiid váldoservviid Ruoššas, Suomas, Ruoŧas ja Norggas; mii álggos čujuha ovdal dohkkehuvvon prográmmaide, earenoamážit Sámepolitihkálaš prográmmii, mii dohkkehuvvui Sámiid 12. konfereanssas Åres Ruoŧa bealde 1986, mas daddjo, ahte sámit lea oktasaš čearda, eaige riikkaid rájit galgga rihkkut min čeardda oktavuoða, ja ahte sámi álbmogis lea vuoigatvuohta iešstivrejupmái, mii muittuha daid mearrádusain, mat leat olmmošvuoigatvuoðaid oppamáilmmálaš julggáštusas. Riikkaidgaskasaš konvenšuvnnas ekonomalaš ja sosiálalaš vuoigatvuoðain,</p>
<p>Riikkaidgaskasaš konvenšuvnnas stáhta ássiid ja politihkálaš vuoigatvuoðain, ILO konvenšuvnnas nr 169 iehčanas riikkaid álgoálbmogiin ja čearddalaš álbmogiin, ja riikkaidgaskasaš soahpamušain mat eastadit vealaheami, mii muittuha Rio-‐julggáštusa prinsihpa 22 ja Agenda 21 logu 26, main álgoálbmogiid sajádat ja oassálastin riikkaid, guovlluid ja máilmmeviidosaš birasbarggus máinnašuvvojit, mii čujuha ON:a váldočoahkkima mearrádussii 48/163, dohkkehuvvon 21.12.1993, mas váldočoahkkin julggášta Máilmmi álgoálbmogiid riikkaidgaskasaš logijagi álgima, mii vuhtii váldá julggáštusa Arktalaš Ráði vuoððudeamis 19.9.1996 Ottawas, gos Sámiráðði ovttas Inuittaid Sirkumpolára Konfereanssain ja Ruošša Davi, Sibirijjá ja Nuortti Álgoálbmot Vehádagaid ovttastusain lea ožžon fásta oasseváldi stáhtusa Arktalaš Ráðis, mii čujuha Ruošša federašuvnna vuoððolága artihkkaliidda 9, 36 ja 69, mat gieðahallet vuoigatvuoðaid eatnamiidda ja luondduriggodagaide ja ruošša álgoálbmogiid vuoigatvuoðaid riikkaidgaskasaš lága mielde, mii dovddasta daid vuoððojurdagiid, mat leat Álgoálbmot nissoniid julggáštusas (Indigenous</p>
<p>Womens Declaration) ja Doaibmaplánas (Platform of Action), dohkkehuvvon Nissoniid njealját máilmmekonfereanssas 4.-‐15.9.1995 Beijingas Kiinnás, mii dovddasta UNESCO Min kultuvrralaš máŋggabealátvuohta (our Cultural Diversity) rapoartta jurddabohtosa, mas deattuhuvvo, ahte kultuvrralaš oli ii sáhte sirret ávnnašlaš ovdáneamis,</p>
<p>Cealká ná: 1. Guskkolaš stáhtat berrejit dovddastit sámiid iešmearridanvuoigatvuoða man nu hámis.</p>
<p>Sámiid válggain válljejuvvon ásahusat leat dál vuoððuduvvon Ruoŧa, Suoma ja Norgga bealde guðege stáhta ásahusa rámmaid siste. 2. Sámiid válggain válljejuvvon ásahusa vuoððudeapmi Ruošša beallái berre vihkkehallot. 3. Guskkolaš stáhtat galget dovddastit sápmelaččaid vuoigatvuoða oamastit ja hálddašit daid eatnamiid, maid sii árbevirolaččat ásset. 4. Stáhtat berrejit bidjat johtui dárbbašlaš doaimmaid, maiguin čielggaduvvojit sámiid árbevirolaččat ásson guovllut ja dáhkidit duoðalaš suodjalusa sámiid oamastan-‐ ja hálddašanrivttiide. 5. Sámiid vuoigatvuohta luondduriggodagaide galgá earenoamážit gáhttejuvvot ja dat galgá sisdoallat rievtti oassálastit dáid riggodagaid hálddašepmái ja seailluheapmái. 6. Gos stáhta doalaha oamastanrievtti minerálaide, eanavuloš ávdnasiidda dahje eará ávdnasiidda, mat gávdnojit guovllus, doppe ii galgga suovvat makkárge ávkkástallamiid ja guorahallamiid almma sámiid gulakeahttá das mo sin beroštumit sáhttet gillát. 7. Riikkasis láhkaásaheamis galget vuoððuduvvot heivvolaš njuolggadusat ja mekanismmat, mat dáhkidit sámiid riektegáibádusa eatnamiidda ja čáziide. 8. Muttágis ráŋggáštusat galget lágain ásahuvvot lobihis bahkkemiid dahje lobihis ávkkástallamiid vuostá sámi guovlluin. Eiseválddit galget álggahit doaimmaid eastadit dienlágan rihkkumušaid. 9. Guskkolaš stáhtat galget addit sámiide oassálastinvejolašvuoða riikkasis birasbargui ja birashálddašeami nu mo Agenda 21 logus 26 lea oaivvilduvvon. 10. Duoðalaš áigumuš ON:a julggáštusbargguin álgoálbmogiid vuoigatvuoðaid birra berre leat dat, ahte julggáštus dohkkehuvvo ON:a váldočoahkkimis joðáneamosit ja maŋimustá álgoálbmogiid logijagi loahpageahčen. 11. Álgoálbmogiidda galgá ásahuvvot bissovaš forum (divaštallanguovddáš) ON:a vuogádaga rámmaid siste. 12. Nissoniid iešalddis čielga riekti oassálastit mearridanortnegiin galgá dáhkiduvvot. 13. Kulturoaidnu viidásut mearkkašumis, mii máinnašuvvo UNESCO rapoarttas Min kultuvrralaš máŋggabealátvuohta, berre dohkkehuvvot guskkolaš stáhtaid sámepolitihkas.</p>
<p>Mii vuolláičállit guhtege searvámet ovddasteaddjin dohkkehit julggáštusa sisdoalu ja áigut bargat julggáštusa áigumušaid ollášuhttima ovdii. Mii čatnasit doalvut dán julggáštusa iešguðege riikkačoahkkima dohkkeheapmái, dáinna lágiin duoðaštit mii iežamet geatnegasvuoða ja oktasaš áigumušaid, mii albmana Sámiraði miellahttovuoða bokte.</p>
<p>Mii vuolláičállit dán Sámiráði miellahttoorganisašuvnnaid ovddasteaddjin Murmanskkas golggotmánu 18:át beaivve 1996.</p>
<p>Sámi Eatnansearvi Norgga Sámiid Riikkasearvi</p>
<p>Norgga Boazosámiid Riikkasearvi Sámediggi</p>
<p>Riikkasearvi Sáme Ätnam Guoládatnjárgga Sámiid Searvi</p>
<p>Sámiid Riikkasearvi</p>
</body></document>
