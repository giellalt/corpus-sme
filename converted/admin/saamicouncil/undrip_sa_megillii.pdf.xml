<document xml:lang="sme" id="no_id"><header><title/><genre code="admin"/><author><unknown/></author><wordcount>2998</wordcount><conversion_status type="standard"/><availability><license type="standard"/></availability><multilingual/><origFileName>http://www.saamicouncil.net/fileadmin/user_upload/Documents/Eara_dokumeanttat/UNDRIP_s%C3%A1megillii.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p xml:lang="vep">OVTTASTUVVAN NAŠUVNNAID EAMIÁLBMOTVUOIGATVUOĐAID JULGGAŠTUS</p>
<p><em type="italic">Dievasčoahkkin </em>, mii <em type="italic">doaibmá </em>Ovttastuvvan Našuvnnaid vuođđogirjji ulbmiliid ja vuođđojurdagiid mielde ja vearihis dáhtuin daid geatnegasvuođaid ollašuhttimii, maid stáhtat leat váldán badjelasaset vuođđogirjji olis, <em type="italic">nanne, </em>ahte eamiálbmogat leat ovttaveardásaččat eará álbmogiiguin, ja mii seammás dovddasta buot álbmogiid vuoigatvuođa leat sierraláganat, atnit iežaset sierraláganin, ja gudnejahttojuvvot dakkárin, <em type="italic">nanne </em>maiddái dan, ahte buot álbmogat buktet oasis máilmmi álbmogiid ja kultuvrraid máŋggabealatvuhtii ja riggodahkii, mii lea olmmošsoga oktasaš árbi, <em type="italic">nanne </em>dasa lassin dan, ahte buot oahpat, politihkat ja vuogádagat, mat vuođđuduvvet soames álbmogiid ja oktagas olbmuid stuorit árvui sin čearddalaš duogáža geažil dahje nállái, oskkoldahkii, etnalašvuhtii dahje kultuvrii guoski earuhusaid geažil dahje ovddidit dákkár jurdaga, leat rasisttalaččat, dieđalaččat boastut, juridihkalaččat fámuheamit, morálalaččat hilgunveara ja sosiálalaččat eahpevuoiggalaččat, <em type="italic">ođđasis nanne </em>dan ahte eamiálbmogat eai galggašii vuoigatvuođaideaset geavahettiin vealahuvvot mange láhkái, <em type="italic">lea fuolastuvvan </em>das ahte eamiálbmogat leat gillán historjjálaš boasttuvuođain, earret earáid boađusin sin koloniseremis ja sin eatnamiid, guovlluid ja luondduriggodagaid rihpamis ja dan láhkái sin leat eastadan geavaheamis erenoamážit sin vuoigatvuođa ovdánit iežaset dárbbuid ja deaŧuid mielde, <em type="italic">dovddasta </em>hohpolaš dárbbu gudnejahttit ja ovddidit eamiálbmogiid lunddolaš vuoigatvuođaid mat vuođđuduvvet sin politihkalaš, ekonomalaš ja sosiála ráhkadusaide ja sin kultuvrraide, vuoiŋŋalaš árbevieruide, historjái ja filosofiijaide, erenoamážit sin vuoigatvuođaid eatnamiiddáseaset, guovlluidasaset ja luondduriggodagaidasaset, <em type="italic">dovddasta maiddái </em>hohpolaš dárbbu gudnejahttit ja ovddidit eamiálbmogiid daid vuoigatvuođaid, mat leat nannejuvvon iešguđet stáhtaiguin dahkkon soahpamušaiguin, šiehtadusaiguin ja eará huksejeaddji ordnemiiguin, <em type="italic">atná buorrin </em>dan dili, ahte eamiálbmogat organiserejit iežaset sin politihkalaš, ekonomalaš, sosiála ja kultuvrralaš ahtanuššama várás vai loahpahit buotlágán vealaheami ja soardima gos dal ain dáhpáhuvaš, <em type="italic">osku </em>dasa, ahte hálddašemiin gárggiidahttimiid, mat váikkuhit sidjiide, sin eatnamiidda, guovlluide ja luondduriggodagaide, eamiálbmogat sáhttet doalahit ja nanusmahttit iežaset institušuvnnaid, kultuvrraid ja árbevieruid, ja ovddidit iežaset gárggiideami sin figgamušaid ja dárbbuid mielde, <em type="italic">dovddasta </em>dan, ahte eamiálbmogiid dieđuid, kultuvrraid ja árbevirolaš geavadiid gudnejahttin lea dehálaš oassin suvdilis ja dássebealát ovdáneamis ja doarvái buorre birashálddašeamis, <em type="italic">deattuha </em>dan, ahte eamiálbmogiid eatnamiid ja guovlluid demilitariseremis lea dehálaš mearkkašupmi ráffái, ekonomalaš ja sosiála gárggiideapmái ja ovddideapmái, ja máilmmi nášuvnnaid ja álbmogiid gaskasaš áddehallamii ja ustitlaš gaskavuođaide, 2 <em type="italic">oaivvilda, </em>ahte daidda vuoigatvuođaide, mat leat nannejuvvon soahpamušain, šiehtadusain ja eará huksejeaddji ordnemiin stáhtaid ja eamiálbmogiid gaskkas, čatnasit muhtin oktavuođain riikkaidgaskasaš mearkkašupmi, beroštupmi, vástu ja iešvuohta, <em type="italic">oaivvilda maiddái </em>dan, ahte soahpamušat, šiehtadusat ja eará huksejeaddji ordnemat, ja daid ovddastan gaskavuođat leat vuođđun eamiálbmogiid ja stáhtaid gaskasaš nanusmahtton guoibmáivuhtii, <em type="italic">dovddasta </em>, ahte Ovttastuvvan Našuvnnaid vuođđogirji, riikkaidgaskasaš konvenšuvdna ekonomalaš, sosiálalaš ja kultuvrralaš vuoigatvuođaid birra ja riikkaidgaskasaš konvenšuvdna siviila ja politihkalaš vuoigatvuođaid birra ja maiddái Vienna julggaštus ja doaibmaplána nannejit buot álbmogiid iešmearridanvuoigatvuođa vuđolaš mearkkašumi, man vuoigatvuođa vuođul sii ieža friddja mearridit iežaset politihkalaš sajádaga ja friddja jođihit sin ekonomalaš, sosiála ja kultuvrralaš gárggiideami, <em type="italic">atná mielas </em>, ahte ii miige dán julggaštusas galggašii adnot dasa ahte biehttalit ovttage álbmogis dan iešmearridanvuoigatvuođa, mii čađahuvvo álbmotrievtti mielde, <em type="italic">osku </em>dasa, ahte eamiálbmogiid vuoigatvuođaid dovddasteapmi dán julggaštusas buorida harmonalaš ovttasbargogaskavuođaid stáhta ja eamiálbmogiid gaskkas, mat vuođđuduvvet vuoiggalašvuođa, demokratiija, olmmošvuoigatvuođaid gudnejahttima, vealakeahtesvuođa ja vearihis dáhtu vuođđojurdagiidda, <em type="italic">movttiidahttá </em>stáhtaid čuovvut ja beaktilit ollašuhttit buot daid geatnegasvuođaid mat riikkaidgaskasaš áššebáhpáriid mielde gusket eamiálbmogiidda, erenoamážit daid mat gullet olmmošvuoigatvuođaide, ja dahkat dán ráđđálagaid ja ovttasbarggus guoskevaš álbmogiiguin, <em type="italic">deattuha, </em>ahte Ovttastuvvan Našuvnnain lea dehálaš ja bistevaš doaibma eamiálbmogiid vuoigatvuođaid gárggiidahttimis ja suodjaleamis, <em type="italic">jáhkká, </em>ahte dát julggaštus lea ođđa dehálaš lávki ovddosguvlui eamiálbmogiid vuoigatvuođaid ja friddjavuođaid dovddasteamis, ovddideamis ja suodjaleamis, ja dehálaš doaimmaid ovddideamis Ovttastuvvan Našuvnnaid vuogádagas dán suorggis, <em type="italic">dovddasta ja ođđasis nanne </em>, ahte eamiálbmogiid oktagas olbmuin lea almma vealaheami haga vuoigatvuohta visot olmmošvuoigatvuođaide, mat leat dovddastuvvon álbmotrievttis, ja ahte eamiálbmogiin leat kollektiiva vuoigatvuođat, mat leat vealtameahttumat sin leahkimii, buresbirgejupmái ja sin ollislaš gárggiideapmái álbmogin, <em type="italic">dovddasta, </em>ahte eamiálbmogiid dilit molsašuddet guovllus guvlui ja riikkas riikii, ja ahte nášuvnnalaš ja guovlulaš iešlágiid ja máŋggalágán historjjálaš ja kultuvrralaš duogážiid mearkkašumi berre váldit vuhtii, <em type="italic">allaáiggálaččat cealká </em>čuovvovaš Ovttastuvvan Našuvnnaid eamiálbmotvuoigatvuođaid julggaštusa ulbmilstandárdan, masa berre figgat guoibmáivuođa ja goappeš beali gudnejahttima vuoiŋŋain: 3 </p>
<p>Eamiálbmogiin lea, joavkun ja oktagas olmmožin, vuoigatvuohta ollásit návddašit visot olmmošvuoigatvuođaid ja vuođđofriddjavuođaid dakkárin go dat leat dovddastuvvon Ovttastuvvan Našuvnnaid vuođđogirjjis, olmmošvuoigatvuođaid oppamáilmmálaš julggaštusas ja olmmošvuoigatvuođaide guoski álbmotrievttis.</p>
<p xml:lang="smj"><em type="italic">Artihkal 2 </em></p>
<p>Eamiálbmogat ja daid oktagas olbmot leat friddja ja ovttaveardásaččat eará álbmogiid ja olbmuid ektui ja sis lea vuoigatvuođaideaset geavahettiin vuoigatvuohta leat buotlágan vealaheami haga, erenoamážit dakkár vealaheami mii vuođđuduvvá sin eamiálbmotduogážii dahje -identitehtii.</p>
<p xml:lang="smj"><em type="italic">Artihkal 3 </em></p>
<p>Eamiálbmogiin lea vuoigatvuohta iešmearrideapmái. Dán vuoigatvuođa vuođul sii mearridit friddja iežaset politihkalaš sajádaga ja ovddidit friddja iežaset ekonomalaš, sosiála ja kultuvrralaš gárggiideami.</p>
<p xml:lang="smj"><em type="italic">Artihkal 4 </em></p>
<p>Iešmearridanvuoigatvuođa hárjehettiin eamiálbmogiin lea vuoigatvuohta autonomiijai dahje iešráđđemii áššiin mat gusket sin siskkáldas dahje báikkálaš áššiide, nugo maiddái sin autonomalaš doaimmaid ruhtadanvugiide.</p>
<p xml:lang="smj"><em type="italic">Artihkal 5 </em></p>
<p>Eamiálbmogiin lea vuoigatvuohta doalahit ja nannet sin sierra politihkalaš, vuoigatvuođalaš, ekonomalaš, sosiála ja kultuvrralaš institušuvnnaid, seammás go sii seailluhit iežaset vuoigatvuođaid oassálastit dievaslaččat, juos sii nu válljejit, riikka politihkalaš, ekonomalaš, sosiála ja kultuvrralaš eallimii.</p>
<p xml:lang="smj"><em type="italic">Artihkal 6 </em></p>
<p>Eamiálbmogiid juohke oktagas olbmos lea vuoigatvuohta riikkavulošvuhtii.</p>
<p><em type="italic">Artihkal 7 </em>1. Eamiálbmogiid oktagas olbmos lea vuoigatvuohta eallimii, rumašlaš ja silolaš guoskatmeahttunvuhtii, friddjavuhtii ja persovnnalaš oadjebasvuhtii. 2. Eamiálbmogiin lea kollektiiva vuoigatvuohta eallit friddjavuođas, ráfis ja oadjebasat sierra álbmogin ja sii eai galgga vásihit álbmotgoddimiid dahje eará veahkaválddi, masa gullá maiddái mánáid sirdin bákkuin sin joavkkus nuppi jovkui. </p>
<p><em type="italic">Artihkal 8 </em>1. Eamiálbmogiin ja daid oktagas olbmuin lea vuoigatvuohta dasa, ahte sii eai assimilerejuvvo bákkuin iige sin kultuvra billistuvvo. 2. Stáhtat galget fállat beaktilis skihkáldusaid, mat estet ja njulgejit: (a) buot doaimmaid, maid ulbmilin dahje boađusin lea sin guoskatmeahttunvuođa rivven sierra álbmogin, dahje sin kultuvrralaš árvvuid dahje etnalaš identitehta rivven; 4 (c) buotlágán olbmuid bággosirdima, man ulbmilin dahje boađusin lea sin ovttage vuoigatvuođa rihkkun dahje geahnohuhttin; (d) buotlágán bággoassimilerema dahje -integrerema; (e) buotlágán propagánda, man ulbmilin lea ovddidit nállevealaheami dahje etnihkalaš vealaheami sin vuostá, dahje oalgguhit dasa. </p>
<p xml:lang="smj"><em type="italic">Artihkal 9 </em></p>
<p>Eamiálbmogiin ja daid oktagas olbmuin lea vuoigatvuohta gullat eamiálbmotservodahkii dahje -nášuvdnii, guoskevaš servodaga dahje nášuvnna árbevieruid ja vugiid mielde. Dákkár vuoigatvuođa geavaheapmi ii galgga dagahit mangelágán vealaheami.</p>
<p xml:lang="smj"><em type="italic">Artihkal 10 </em></p>
<p>Eamiálbmogiid ii galgga bákkuin sirdit eret sin eatnamiin ja guovlluin. Sirddiheami ii galgga čađahit almmá ahte guoskevaš eamiálbmogat leat ožžon vuđolaš dieđu sirddiheami sivaid birra ja leat dasa bákku haga ovddalgihtii miehtan, ja ovdalgo lea sohppojuvvon vuoiggalaš ja govttolaš buhtadusa birra ja, goas vejolaš, vejolašvuođain máhccat guvlui.</p>
<p><em type="italic">Artihkal 11 </em>1. Eamiálbmogiin lea vuoigatvuohta hárjehit ja ealáskahttit sin kultuvrralaš árbevieruid ja dábiid. Dása gullá vuoigatvuohta doalahit, suodjalit ja gárggiidahttit dološ, dálá ja boahttevaš kultuvrralaš albmanemiid, nugo arkeologalaš ja historjjálaš báikkiid, gálvvuid, málliid, seremoniijaid, teknologiijaid, govva- ja lávdedáidaga ja girjjálašvuođa. 2. Stáhtat galget fuolahit njulgemiid dakkár beaktilis skihkáldusaiguin maidda sáhttet gullat máhcaheamit ja mat dahkkojit ovttasráđiid eamiálbmogiiguin ja mat gusket sin kultuvrralaš, vuoiŋŋašdujiid, oskkoldatlaš ja vuoiŋŋalaš opmodahkii mii lea váldon sis eret almmá ahte sii leat ožžon vuđolaš dieđu dan birra ja leat dasa bákku haga ovddalgihtii miehtan, dahje rihkkumiin sin lágaid, árbevieruid ja dábiid. </p>
<p><em type="italic">Artihkal 12 </em>1. Eamiálbmogiin lea vuoigatvuohta ovdanbuktit, hárjehit, ovddidit ja oahpahit sin vuoiŋŋalaš ja oskkoldatlaš árbevieruid, dábiid ja meanuid; vuoigatvuohta doalahit, suodjalit ja beassat atnit ráfis sin oskkoldatlaš ja kultuvrralaš báikkiid; vuoigatvuohta geavahit sin bassi áđaid ja mearridit daid geavaheamis; ja vuoigatvuohta sin máttuid liikkaid ja bázahusaid máhcaheapmái ruovttoluotta. 2. Stáhtat galget geahččalit guoskevaš eamiálbmogiiguin ovttasráđiid ovddiduvvon vuoiggalaš, rabas ja beaktilis skihkáldusaiguin dahkat vejolažžan beasu daid bassi áđaide ja máttuid liikkaide ja bázahusaide mat leat stáhtaid hálddus, ja/dahje dahkat vejolažžan daid máhcaheami. 5 1. Eamiálbmogiin lea vuoigatvuohta ealáskahttit, geavahit, gággiidahttit ja sirdit boahttevaš sohkabuolvvaide sin historjjáid, gielaid, njálmmálaš árbevieruid, filosofiijaid, čállinvugiid ja girjjálašvuođa ja meroštallat ja bisuhit sin servodat-, báike- ja olbmonamaid. 2. Stáhtat galget bidjat johtui beaktilis doaimmaid dáhkidan dihte ahte dát vuoigatvuohta lea suodjaluvvon ja dáhkidan dihte ahte eamiálbmogat sáhttet ipmirdit politihkalaš, rievttálaš ja hálddahuslaš proseassaid, ja ahte sii ipmirduvvojit dain, dárbbu mielde dulkoma vehkiin dahje eará heivvolaš vugiid bokte. </p>
<p><em type="italic">Artihkal 14 </em>1. Eamiálbmogiin lea vuoigatvuohta vuođđudit ja hálddašit iežaset oahpahusvuogádagaid ja -ásahusaid mat fállet oahpahusa sin iežaset gillii, vugiiguin mat heivejit sin kultuvrralaš oahpahus- ja oahppanvugiide. 2. Eamiálbmogiid oktagas olbmuin, erenoamážit mánáin, lea vealaheami haga vuoigatvuohta oahpahussii visot dásiin ja hámiin mat stáhtas leat. 3. Stáhtat galget ovttasráđiid eamiálbmogiiguin bidjat johtui beaktilis doaimmaid dan várás ahte eamiálbmogiid oktagas olbmot, erenoamážit mánát, maiddái sii guđet ásset servodagaideaset olggobealde, fidnešedje vejolašvuođaid mielde oahpahusa iežaset kultuvrras ja iežaset gillii. </p>
<p><em type="italic">Artihkal 15 </em>1. Eamiálbmogiin lea vuoigatvuohta sin kultuvrraid, árbevieruid, historjjáid ja figgamušaid árvui ja máŋggabealatvuhtii, mat galget heivvolaččat boahtit ovdán oahpahusas ja almmolaš diehtojuohkimis. 2. Stáhtat galget ráđđálagaid ja ovttasbarggus gullevaš eamiálbmogiiguin bidjat johtui beaktilis doaimmaid hehtten dihte ovdagáttuid, duššindahkan dihte vealaheami ja ovddidan dihte utnolašvuođa, ipmárdusa ja buriid gaskavuođaid eamiálbmogiid ja servodaga buot eará osiid gaskkas. </p>
<p><em type="italic">Artihkal 16 </em>1. Eamiálbmogiin lea vuoigatvuohta vuođđudit iežaset mediaid iežaset gielaide ja geavahit earáid go eamiálbmogiid mediaid buot hámiid almmá vealaheami haga. 2. Stáhtat galget bidjat johtui beaktilis doaimmaid sihkkarastin dihte ahte stáhtalaš mediat áššáigullevaččat čalmmustahttet eamiálbmogiid kultuvrralaš máŋggabealatvuođa. Stáhtat galget, sátnefriddjavuođa dáhkideami soarddekeahttá, movttiidahttit priváhta media albmáláhkái čalmmustahttit eamiálbmogiid kultuvrralaš máŋggabealatvuođa. </p>
<p><em type="italic">Artihkal 17 </em>1. Eamiálbmogiin ja daid oktagas olbmuin lea vuoigatvuohta návddašit ollislaččat buot daid vuoigatvuođaid mat leat ásahuvvon riikkaidgaskasaš ja sisriikkalaš bargodiliide guoskevaš gustojeaddji lágain. 6 3. Eamiálbmogiid oktagas olbmuin lea vuoigatvuohta leat vásitkeahttá mangelágan vealaheaddji bargodiliid ja -eavttuid, nugo bálvalus- ja bálkáeavttuid. </p>
<p xml:lang="smj"><em type="italic">Artihkal 18 </em></p>
<p>Eamiálbmogiin lea vuoigatvuohta oassálastit mearrádusaid dahkamii áššiin mat sáhttet čuohcat sin vuoigatvuođaide, daid ovddasteddjiid bokte maid sii ieža leat válljen gaskaneaset iežaset meannudanvugiid mielde, ja sis lea maiddái vuoigatvuohta doalahit ja gárggiidahttit iežaset mearrideaddji eamiálbmotásahusaid.</p>
<p xml:lang="smj"><em type="italic">Artihkal 19 </em></p>
<p>Stáhtat galget ráđđádallat ja ovttasbargat vearihis dáhtuin guoskevaš eamiálbmogiiguin sin iežaset ovddasteaddji ásahusaid bokte oažžun dihte ovddalgihtii sin miehtama, mii vuođđuduvvá vuđolaš dieđuide ja lea dahkkon bákku haga, ovdal go mearridit ja ollašuhttet lágaid dahje hálddahuslaš doaimmaid mat sáhttet čuohcat sidjiide.</p>
<p><em type="italic">Artihkal 20 </em>1. Eamiálbmogiin lea vuoigatvuohta doalahit ja gárggiidahttit sin politihkalaš, ekonomalaš ja sosiála vuogádagaid ja ásahusaid, oadjebasat návddašit iežaset eallinvuođu ja gárggiidanvuođu, ja friddja váldit oasi buot sin árbevirolaš dahje eará ekonomalaš doaimmaide. 2. Eamiálbmogiin geain leat rivvejuvvon sin eallinvuođđu ja gárggiidanvuođđu lea vuoigatvuohta vuoiggalaš ja govttolaš buhtadussii. </p>
<p><em type="italic">Artihkal 21 </em>1. Eamiálbmogiin lea vuoigatvuohta vealaheami haga buoridit iežaset ekonomalaš ja sosiála diliid, earret earáid oahpahus-, bargo-, fidnooahpahus- ja ođđasisoahpahus-, ássan-, buhtisvuođa-, dearvvašvuođa- ja sosiáladorvosurggiin. 2. Stáhtat galget bidjat johtui beaktilis doaimmaid ja, goas heivvolaš, earenomáš doaimmaid dáhkidan dihte sin ekonomalaš ja sosiála diliid bistevaš buorideami. Erenoamážit galgá váldit vuhtii eamiálbmogiid boarrásiid, nissoniid, nuoraid, mánáid ja lápmásiid vuoigatvuođaid ja sierra dárbbuid. </p>
<p><em type="italic">Artihkal 22 </em>1. Dán julggaštusa ollašuhtedettiin galgá erenomážit váldit vuhtii eamiálbmogiid boarrásiid, nissoniid, nuoraid, mánáid ja lápmásiid vuoigatvuođaid ja sierra dárbbuid. 2. Stáhtat galget ovttasráđiid eamiálbmogiiguin bidjat johtui doaimmaid dáhkidan dihte ahte eamiálbmogiid nissonat ja mánát ožžot ollislaš suodjaleami ja dáhkádusaid buotlágán veahkaválddi ja vealaheami vuostá. 7 </p>
<p>Eamiálbmogiin lea vuoigatvuohta mearridit ja ovddidit vuoruhemiid ja strategiijaid maid bokte sii geavahit iežaset vuoigatvuođa ovdáneapmái. Erenomážit lea eamiálbmogiin vuoigatvuohta aktiivvalaččat leat mielde ovddideamen ja mearrideamen daid dearvvašvuođa, ássama ja eará ekonomalaš ja sosiála prográmmaid mat čuhcet sidjiide ja, nu guhkás go vejolaš, hálddašit dákkár prográmmaid iežaset ásahusaid bokte.</p>
<p><em type="italic">Artihkal 24 </em>1. Eamiálbmogiin lea vuoigatvuohta sin iežaset árbevirolaš dálkasiidda ja doalahit iežaset dearvvasvuođavuogádagaid, dasa gullet sin dehálaš dálkkodanšattuid, -elliid ja -minerálaid vurkkodeapmi. Eamiálbmogiid oktagas olbmuin lea maiddái vuoigatvuohta, almmá mange vealaheami haga, fidnet buot sosiála- ja dearvvašvuođabálvalusaid. 2. Eamiálbmogiid oktagas olbmuin lea dássálas vuoigatvuohta buoremus dási rumašlaš ja vuoiŋŋalaš dearvvašvuhtii mii lea olámuttus. Stáhtat galget čađahit dárbbašlaš doaimmaid maid ulbmilin lea juksat dán vuoigatvuođa ollislaš ollašuhttima dađistaga. </p>
<p xml:lang="smj"><em type="italic">Artihkal 25 </em></p>
<p>Eamiálbmogiin lea vuoigatvuohta doalahit ja nanusmahttit sin mihtilmas vuoiŋŋalaš oktavuođaid daiguin sin eatnamiiguin, guovlluiguin, čáziiguin, riddoguovlluiguin ja eará luondduriggodagaiguin maid sii árbevirolaččat leat oamastan dahje muđui ásaiduhttán ja geavahan, ja áimmahuššat sin geatnegasvuođaid boahttevaš buolvvaide dán oktavuođas.</p>
<p><em type="italic">Artihkal 26 </em>1. Eamiálbmogiin lea vuoigatvuohta daidda eatnamiidda, guovlluide ja luondduriggodagaide maid sii árbevirolaččat leat oamastan, ásaiduhttán dahje muđui geavahan dahje háhkan. 2. Eamiálbmogiin lea vuoigatvuohta oamastit, geavahit, gárggiidahttit ja stivret daid eatnamiid, guovlluid ja luondduriggodagaid maid sii háldejit árbevirolaš oamasteami vuođul dahje eará árbevirolaš hálddašeami dahje geavaheami vuođul, nugo maiddái daid maid sii muđui leat háhkan. 3. Stáhtat galget addit lágalaš dovddasteami ja suoji dáidda eatnamiidda, guovlluide ja luondduriggodagaide. Dákkár dovddasteami galgá dahkat gudnejahttimiin dohkálaččat guoskevaš eamiálbmogiid dábiid, árbevieruid ja eananhálddašanvuogádagaid. </p>
<p xml:lang="smj"><em type="italic">Artihkal 27 </em></p>
<p>Stáhtat galget ovttasráđiid guoskevaš eamiálbmogiiguin vuođđudit ja ollašuhttit vuoiggalaš, sorjjasmeahttun, bealátkeahtes, rabas ja čađačuovgi proseassa mii dohkálaččat dovddasta eamiálbmogiid lágaid, árbevieruid, dábiid ja eananhálddašanvuogádagaid, dovddastan ja nannen dihte eamiálbmogiid vuoigatvuođaid mat čatnasit sin eatnamiidda, guovlluide ja luondduriggodagaide, oktan daiguin maid sii árbevirolaččat leat oamastan dahje muđui ásaiduhttán dahje geavahan. Eamiálbmogiin galgá leat vuoigatvuohta oassálastit dán prosessii. 8 1. Eamiálbmogiin lea vuoigatvuohta njulgemii vugiiguin maidda sáhttá gullat máhcaheapmi dahje, juos dat ii leat vejolaš, vuoiggalaš ja govttolaš buhtadus daid eatnamiid, guovlluid ja luondduriggodagaid ovddas maid sii árbevirolaččat leat oamastan dahje muđui ásaiduhttán dahje geavahan ja mat leat konfiskerejuvvon, váldon eret, váldon háldui, geavahuvvon dahje vahágahttojuvvon almmá sin ovddalgihtii miehtama haga, mii lea vuođđuduvvan vuđolaš dieđuide ja lea dahkkon bákku haga. 2. Juos guoskevaš álbmogiiguin ii leat bákku haga nuppeláhkái sohppojuvvon, galgá buhtadus leat dakkár eanan, guovlun ja luondduriggodahkan mat leat ovttaveardásaččat šlájaset, viidodagaset ja rievttálaš sajádagaset dáfos, dahje ruđalaš buhtadussan dahje eará heivvolaš njulgemin.</p>
<p><em type="italic">Artihkal 29 </em>1. Eamiálbmogiin lea vuoigatvuohta seailluhit ja suodjalit birrasa ja sin eatnamiid dahje guovlluid ja luondduriggodagaid buvttadannávcca. Stáhtat galget vuođđudit ja ollašuhttit doarjjaprográmmaid eamiálbmogiid váras dákkár seailluheapmái ja suodjaleapmái, almmá vealaheami haga. 2. Stáhtat galget bidjat johtui beaktilis doaimmaid mat dáhkidit ahte makkárge váralaš ávdnasiid vurkkodeapmi dahje loahppavurken ii dahkko eamiálbmogiid eatnamiin dahje guovlluin almmá sin ovddalgihtii miehtama haga, mii lea vuođđuduvvan vuđolaš dieđuide ja lea dahkkon bákku haga. 3. Stáhtat galget maiddái bidjat johtui beaktilis doaimmaid mat dáhkidit, dárbbu mielde, ahte eamiálbmogiid dearvvasvuođa vákšuma, doalaheami ja máhcaheami prográmmat, maid leat ovddidan ja ollašuhttán álbmogat geaidda dákkár ávdnasat leat čuohcan, ollašuhttojuvvojit áššáigullevaččat. </p>
<p><em type="italic">Artihkal 30 </em>1. Soahteveaga doaimmaid ii galgga čađahit eamiálbmogiid eatnamiin ja guovlluin, earret juos daid vuoigadahttá mearkkašahtti almmolaš deaŧŧu dahje juos dan birra lea bákku haga sohppojuvvon guoskevaš eamiálbmogiiguin dahje sii leat dan bivdán. 2. Stáhtat galget beaktilit ráđđádallat guoskevaš eamiálbmogiiguin áššáigullevaš meannudanvugiiguin ja earenomážit sin ovddasteaddji ásahusaiguin, ovdal go geavahišgohtet sin eatnamiid dahje guovlluid soahteveaga doaimmaide. </p>
<p><em type="italic">Artihkal 31 </em>1. Eamiálbmogiin lea vuoigatvuohta doalahit, stivret, suodjalit ja ovddidit kultuvrralaš árbbiset, árbedieđuset ja árbevirolaš kultuvrralaš olggosbuktimiid, nugo maiddái sin diehtagiid, teknologiijaid ja kultuvrraid ovdanbuktimiid, oktan olmmošlaš ja genehtalaš resurssaiguin, siepmaniiguin, dálkasiiguin, dieđuiguin elliid ja šattuid iešvuođain, njálmmálaš árbevieruiguin, girjjálašvuođain, hábmemiin, faláštallamiiguin ja árbevirolaš stoahkamiiguin ja govva- ja lávdedáidagiiguin. Sis lea maiddái vuoigatvuohta doalahit, stivret, suodjalit ja ovddidit sin vuoiŋŋalaš opmodaga dakkár kultuvrralaš árbbi, árbedieđu ja árbevirolaš kultuvrralaš olggosbuktimiid hárrái. 2. Ovttasráđiid eamiálbmogiiguin stáhtat galget bidjat johtui beaktilis doaimmaid dovddastan ja suodjalan dihte dáid vuoigatvuođaid geavaheami. 9 1. Eamiálbmogiin lea vuoigatvuohta mearridit ja ovddidit sin eatnamiid dahje guovlluid ja eará luondduriggodagaid gárggiidahttima ja geavahusa vuoruhemiid ja strategiijaid. 2. Stáhtat galget ráđđádallat ja ovttasbargat vearihis dáhtuin guoskevaš eamiálbmogiiguin sin iežaset ovddasteaddji ásahusaid bokte, oažžun dihte sin miehtama, mii vuođđuduvvá vuđolaš dieđuide ja lea dahkkon bákku haga, ovdal go dohkkehuvvo makkárge prošeakta, mii čuohcá sin eatnamiidda dahje guovlluide ja eará luondduriggodagaide, erenomážit sin minerála-, čáhce- dahje eará luondduriggodagaid gárggiidahttima, geavaheami dahje ávkkástallama oktavuođas. 3. Stáhtat galget fuolahit beaktilis skihkáldusaid buot dakkár doaimmaid vuoiggalaš ja govttolaš njulgemii, ja dat galget bidjat johtui heivvolaš doaimmaid láivudan dihte daid vahátlaš biraslaš, ekonomalaš, sosiálalaš, kultuvrralaš ja vuoiŋŋalaš váikkuhusaid. </p>
<p><em type="italic">Artihkal 33 </em>1. Eamiálbmogiin lea vuoigatvuohta mearridit iežaset identitehta dahje lahttovuođa iežaset dábiid ja árbevieruid mielde. Dát ii gáržžit eamiálbmogiid oktagas olbmuid vuoigatvuođa fidnet riikkalahttovuođa dan riikkas gos sii orrot. 2. Eamiálbmogiin lea vuoigatvuohta mearridit iežaset ásahusaid ráhkadusaid ja válljet daid lahtuid iežaset meannudanvugiid mielde. </p>
<p xml:lang="smj"><em type="italic">Artihkal 34 </em></p>
<p>Eamiálbmogiin lea vuoigatvuohta ovddidit, gárggiidahttit ja doalahit iežaset ásahushámádagaid ja sidjiide mihtilmas vieruid, vuoiŋŋalašvuođa, árbevieruid, meannudanvugiid, vuogádagaid ja, juos dakkárat leat, riektevuogádagaid dahje -vieruid, riikkaidgaskasaš olmmošvuoigatvuođaid standárddaid mielde.</p>
<p xml:lang="smj"><em type="italic">Artihkal 35 </em></p>
<p>Eamiálbmogiin lea vuoigatvuohta mearridit makkár geatnegasvuođat oktagas olbmuin leat sin servodagaid hárrái.</p>
<p xml:lang="smj"><em type="italic">Artihkal 36 </em>1. </p>
<p>Eamiálbmogiin, erenoamážit sis geaid riikkaidgaskasaš riikkaráját juhket máŋgga oassái, lea vuoigatvuohta bisuhit ja ovddidit oktavuođaid, gaskavuođaid ja ovttasbarggu iežaset lahtuiguin ja eará olbmuiguin rájiid rastá, daidda gullet maiddái vuoiŋŋalaš, kultuvrralaš, politihkalaš ja sosiála ulbmilis dahkkon doaimmat. 2. Stáhtat galget ráđđálagaid ja ovttasbarggus eamiálbmogiiguin bidjat johtui beaktilis doaimmaid álkidahttin dihte dán vuoigatvuođa geavaheami ja dáhkidan dihte dan ollašuhttima.</p>
<p><em type="italic">Artihkal 37 </em>1. Eamiálbmogiin lea vuoigatvuohta ahte soahpamušat, šiehtadusat ja eará huksejeaddji ordnemat, mat leat dahkkon stáhtaiguin dahje daid maŋisboahttiiguin, dovddastuvvojit, čuvvojuvvojit ja ollašuhttojuvvojit ja ahte stáhtat dollet ja gudnejahttet dakkár soahpamušaid, šiehtadusaid ja eará huksejeaddji ordnemiid. 10 </p>
<p xml:lang="smj"><em type="italic">Artihkal 38 </em></p>
<p>Stáhtat galget ráđđálagaid ja ovttasbarggus eamiálbmogiiguin bidjat johtui heivvolaš doaimmaid, oktan láhkaásahandoaimmaiguin, juksan dihte dán julggaštusa mihttomeriid.</p>
<p xml:lang="smj"><em type="italic">Artihkal 39 </em></p>
<p>Eamiálbmogiin lea vuoigatvuohta oažžut ruđalaš ja teknihkalaš veahki stáhtain ja riikkaidgaskasaš ovttasbarggu bokte dán julggaštusas oaivvilduvvon vuoigatvuođaid návddašeami várás.</p>
<p xml:lang="smj"><em type="italic">Artihkal 40 </em></p>
<p>Eamiálbmogiin lea vuoigatvuohta vuoiggalaš ja govttolaš meannudemiide, main čovdojuvvojit sin giččut ja riiddut stáhtaiguin ja eará oasehasaiguin, vuoigatvuohta fidnet ášši čovdojupmái dakkaviđe ja vuoigatvuohta beaktilis riektedoarjalemiide sin oktagaslaš ja kollektiiva vuoigatvuođaid buotlágan rihkkumiid vuostá. Dákkár čovdojumis galgá dohkálaččat váldit vuhtii guoskevaš eamiálbmogiid dábiid, árbevieruid, njuolggadusaid ja riektevuogádagaid ja riikkaidgaskasaš olmmošvuoigatvuođaid.</p>
<p xml:lang="smj"><em type="italic">Artihkal 41 </em></p>
<p>Ovttastuvvan Našuvnnaid vuogádaga orgánat ja sierraorganisašuvnnat ja eará ráđđehusaidgaskasaš organisašuvnnat galget veahkehit dán julggaštusa mearrádusaid ollislaš ollašuhttima earret earáid ekonomalaš ovttasbarggu ja teknihkalaš veahki johtui bidjama bokte. Galgá váldit atnui vugiid mat dáhkidit eamiálbmogiid oassálastima áššiide mat čuhcet sidjiide.</p>
<p xml:lang="smj"><em type="italic">Artihkal 42 </em></p>
<p>Ovttastuvvan Našuvnnat, dan orgánat, oktan Eamiálbmotáššiid bissovaš forumiin, ja sierraorganisašuvnnat, oktan riikkaid dásiin, ja stáhtat galget ovddidit dán julggaštusa mearrádusaid gudnejahttima ja ollislaš geavaheami ja čuovvut dán julggaštusa doaibmama ja beaktilvuođa.</p>
<p xml:lang="smj"><em type="italic">Artihkal 43 </em></p>
<p>Dán julggaštusas dovddastuvvon vuoigatvuođat ráhkadit vuolimus dási standárddaid máilmmi eamiálbmogiid ceavzimii, árvui ja buresbirgejupmái.</p>
<p xml:lang="smj"><em type="italic">Artihkal 44 </em></p>
<p>Visot dán julggaštusas dovddastuvvon vuoigatvuođat ja friddjavuođat dáhkiduvvojit ovttaveardásaččat eamiálbmogiid dievdduide ja nissonolbmuide.</p>
<p xml:lang="smj"><em type="italic">Artihkal 45 </em></p>
<p>Ii miige dán julggaštusas galgga dulkojuvvot geahpedit dahje heaittihit daid vuoigatvuođaid mat eamiálbmogiin leat odne, dahje maid sii boahtteáiggis soitet fidnet. 11 1. Ii miige dán julggaštusas galgga dulkojuvvot buktit mielddis ovttage stáhtii, álbmogii, jovkui dahje oktagas olbmui makkárge vuoigatvuođa váldit oasi mange doibmii dahje doaimmahit mange dagu mii rihkku Ovttastuvvan Našuvnnaid vuođđogirjji dahje dulkojuvvot addit lobi dahje giktalit makkárge doibmii mii cuvkešii dahje geahnohuhtášii, ollislaččat dahje oasil, iehčanas ja sorjjasmeahttun stáhtaid guovlolaš guoskatmeahttunvuođa dahje politihkalaš oktilašvuođa. 2. Dán julggaštusas ovdanbuktojuvvon vuoigatvuođaid geavaheamis galgá gudnejahttit buohkaid olmmošvuoigatvuođat ja vuođđofriddjavuođaid. Dán julggaštusas ásahuvvon vuoigatvuođaid geavaheapmái oččot čuohcat dušše lágain mearriduvvon gáržžideamit riikkaidgaskasaš olmmošvuoigatvuođaid geatnegasvuođaid mielde. Buot dákkár gáržžideamit galget leat vealatkeahttá ja eandalii vealtameahttumat dušše dan ulbmilis ahte dáhkidit nuppiid vuoigatvuođaid ja friddjavuođaid dohkálaš dovddasteami ja gudnejahttima ja ahte deavdit demokráhtalaš servodaga vuoiggalaš ja eanemus bággejeaddji gáibádusaid. 3. Dán julggaštusas ásahuvvon mearrádusaid galgá dulkot vuoiggalašvuođa, demokratiija, olmmošvuoigatvuođaid gudnejahttima, ovttaveardásašvuođa, vealatkeahtesvuođa, buori hálddašeami ja vearihis dáhtu vuođđojurdagiid mielde.</p>
</body></document>
