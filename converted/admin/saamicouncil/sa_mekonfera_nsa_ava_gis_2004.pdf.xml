<document xml:lang="sme" id="no_id"><header><title/><genre code="admin"/><author><unknown/></author><year>2004</year><wordcount>2282</wordcount><conversion_status type="standard"/><availability><license type="standard"/></availability><multilingual/><origFileName>http://www.saamicouncil.net/fileadmin/user_upload/Documents/Julgg%C3%A1%C5%A1tusat/S%C3%A1mekonfer%C3%A1nsa_%C3%81v%C3%A1gis_2004.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">Sámekonferánsa Ávágis 2004 </em><em type="bold">-‐ julggáštus </em></p>
<p>Sámiid 18. konfereansa, mii ovddasta Sámeráđi miellahttoorganisašuvnnaid Suomas,</p>
<p>Norggas, Ruoššas ja Ruoŧas lea čoahkkanan Áváhkái golggotmánu 7. -‐ 9. beaivve 2004:</p>
<p>Geardduha min sámiid leat sierra álbmogin, eai ge riikarájit galgga botket min álbmoga oktavuođa;</p>
<p>Deattuha, ahte našunálstáhtat Suopma, Norga, Ruošša ja Ruoŧŧa muhtunmuddui leat ásaiduvvon eatnan-‐ ja áhpeguovlluide, mat gullet sámi álbmogii ja maid mii sámit leat oamastan ja hálddašan áiggiid čađa ovdal stáhtaásahemiid;</p>
<p>Geardduha, ahte sámit lea okta álbmot dáin njealji stáhtain, ja sámiin lea oktasaš historjá, kultuvra, giella, árbevierut, servodateallin, ealáhusat ja boahtteáiggevišuvnnat eai ge riikkarájit oaččo botket min oktavuođa;</p>
<p>Doalaha ain ahte sámiin sierra ja oktan álbmogin álbmotrievttálaš njuolggadusaid mielde lea vuoigatvuohta iešmearrideapmái, mii earret eará čuožžu čállojuvvon ON vuođđogirjjis, ON siviila ja politihkalaš vuoigatvuođaid ja ekonomalaš, sosiála ja kultuvrralaš vuoigatvuođaid konvenšuvnnain;</p>
<p>Deattuha ahte sámi álbmogis lea iešmearridanvuoigatvuođa vuođul maid vuoigatvuohta geavahit iežaset luondduriggodagaid ja atnit resurssaid ávkin sámi servodahkii. Sámi álbmogis ii sáhte makkárge oktavuođas rivvet eret birgenlági vuođu;</p>
<p>Doalaha ain dan ahte sámi álbmogis alddis lea iešmearridanrievtti vuođul sihke vuoigatvuohta ja geatnegasvuohta hálddašit sámi servodaga ovdáneami;</p>
<p>Čuoččuha deahálažžan dan, ahte buot oasit sámi servodagas galget beaktilit beassat oassálastit sámi iešmearrideami hábmemii ja čađaheapmái;</p>
<p>Deattuha ahte sámi mánát ja nuorat leat dehalaš olmmošlaš resursan sámi álbmoga boahtteáiggi hápmemis, ja ahte sidjiide galgá láhččejuvvot vejolašvuohta oažžut oahpahusa sámegielas ja kultuvrras, ja searvat sámi servodaga hápmemis;</p>
<p>Deattuha ahte sámi nissonat ja vuorrásat leat vuođđudeaddji árvvuid ja máhtuid guoddit mii berre deattuhuvvot, ja deattuha ahte sii galget oažžut vejolašvuođa searvat sámi servodaga ovdáneamis;</p>
<p>Deattuha, ahte sámi álbmogis lea vuoigatvuohta doaimmahit iežas kultuvrra, jođihit iežas ealáhusaid ja ovdánahttit iežas servodateallima riikarájiid badjel;</p>
<p>Deattuha maiddái, ahte sámiin Suoma, Norgga, Ruošša ja Ruoŧa álgoálbmogin leat luobatkeahtes historjjálaš vuoigatvuođat iežaset eatnan-‐ ja áhpeguovlluide ja luondduvalljiide, mii lea vuođđuduvvon vieruiduvvon geavaheapmái.</p>
<p>Sisabáhkken dáid guovlluin eaktuda sápmelaččaid dohkkeheami; </p>
<p>Doalaha davviriikkalaš sámekonvenšuvdnabarggu, mii dál lea jođus, dehálaš lávkin riikarájiid sámi servodahkii dagahan heajos váikkusaid unnideamis ja dehalaš doarjjan das ahte dohkkehit sámiid vuođđovuoigatvuođaid beroškeahttá stáhtarájiin.</p>
<p>Čuoččuha dan oktavuođas dehálažžan ahte Suopma, Norga ja Ruoŧŧa geahččalit fidnet Ruošša fárrui sámekonvenšuvdnabargui ja dakko bokte sihkkarastit ahte olles sámi álbmot oččošii vuoigatvuođalaš suodjalusa dán konvenšuvnna vuođul;</p>
<p>Cealká, ahte mii sámit áigut sihkkarastit, ahte min máttarmáttuid oktasaš árbi hálddašuvvo buoremusat dálá ja boahtteáiggi sámi buolvvaide ja ahte min luobatkeahtes vuoigatvuođat eatnan-‐ ja áhpeguovlluide ja luondduresurssaide seailluhuvvojit ja gudnejahttojuvvojit;</p>
<p>Doalaha maiddái, ahte sámiid vuoigatvuođat eana-‐ ja mearraguovlluide ja sámeguovlluid luondduvalljiide galget adnot árvvus juohke doaimmaid oktavuođas, maiddái militeara-‐ ja buotlágan ekonomalaš doaimmaid oktavuođas.</p>
<p>Deattuha ahte dákkár doaimmat sámi guovlluin, ja oalle viiddis doaimmat, eaktudit sámiid eaktodáhtolaš dohkkeheami ovdalgihtii;</p>
<p>Deattuha ahte Suopma, Norga, Ruošša ja Ruoŧŧa leat geatnegahtton sihkkarastit sámi álbmoga vuoigatvuođaid ja boahtteáiggi álbmotrievtti njuolggadusaid mielde;</p>
<p>Deattuha, ahte riikkaidgaskasaš šiehtadusat dovddastit álgoálbmogiid guovddáš rolla barggus sihkkarastit ceavzi birashálddašeami ja ovdáneami sin álgoálbmoga sajádaga ja sin árbevirolaš birasmáhtu oktavuođas, ja ahte našunálstáhtat leat geatnegahtton sihkkarastit dan ahte sámit beaktilit besset oassálastit ekologalaččat bistevaš ovdáneami bargui sámi guovlluin sihkkarastin dihte resursavuođu sámi ealáhusaide ja sámi kultuvrii;</p>
<p>Čujuha EU:a Davvi Oli doaibmaplánii, man uniuvnna ministerráđđi dohkkehii čakčamánus 2003, mas dovddastuvvo dárbu, ahte stáhtat sihkkarastet álgoálbmogiid beroštumiid ekonomálaš viggamušaid oktavuođas, ovddimusta dallego industriijat váldigohtet luondduvaljjid ávkin vai suodjaluvvošedje árbejuvvon iešmearridanvuoigavuohta ja eanaoamastus-‐ ja kultuvrralašvuoigatvuođat, mat guovllu álgoalbmogiin leat.</p>
<p>Dohkkeha ahte Eurohpa uniovdna lea dohkkehan ahte sápmelaččat oktan álgoálbmogiin Eurohpas ja ahte vupoigatvuođat mat leat gullevačča sámi kultuvrii, gillii ja ealáhusaide lea oassin uniovnna vuođđolágas;</p>
<p>Deattuha, ahte sámi álbmoga árbevirolaš diehtu ja árbevirolaš kultuvrralaš ovdanbuktin, ja luondduvalljit mat dáidda čatnasit, leat sámi kultuvrra siskkáldas oassin.</p>
<p>Deattuha, ahte sámit ieža galget ovddastit sámi beroštumiid sihke našuvnnalaš, guovllu ja riikkaidgaskasaš oktavuođain;</p>
<p>Nanne ahte Suopma, Norga, Ruošša ja Ruoŧŧa guddet ovddasvástádusa sihkkarastit dárbbašlaš eavttuid sámi kultuvrra, giela, ealáhusaid ja servodateallima ovdáneapmái riikkarájiid badjel; </p>
<p>Deattuha ahte sápmelaččaid sávaldaga ja dáhtu ovddasvástádusa váldimis iežamet boahtteáiggi hápmemis iešmearridanrievtti vuođul; </p>
<p>Cealká ovttamielalašvuođain čuovvovaš áššiid birra:</p>
<p><em type="bold">Sámit álgoálbmogin ja oktan álbmogin </em>1. Sámit leat okta álgoálbmot Suomas, Norggas, Ruoššas ja Ruoŧas, ja sis leat erenoamáš vuoigatvuođat iežaset eana-‐ ja áhpeguovlluin, ja dát mieldešbuktá erenoamáš geatnegasvuođaid stáhtaide sámiid ektui sihke našuvnnalaččat ja riikarájiid badjel. Stáhtat leat geatnegahtton álggahit oktiiheivehuvvon ja vuogádahtes doaibmabijuid mat suodjalit ja sihkkarastet min vuoigatvuođaid ja sihkkarastit ahte sámiid iešlágalašvuohta adnojuvvo árvvus; 2. Sámiid álbmotrievttálaš sajádat oktan álbmogin geatnegahttá viidáseappot stáhtaid dohkkehit ja árvvusatnit sámi álbmoga iešmearridanvuoigatvuođa; 3. Dan njealji stáhta sámit leat okta álbmot, mii seammás maid lea álgoálbmot, guhte ássá riikarájiid badjel, ja sis lea vuoigatvuohta ovdánahttit gielaset, kultuvrraset, ealáhusaideaset ja iežaset servodateallima beroškeahttá riikarájiin; 4. Stáhtat leat geatnegahtton ovddidit sámiid siviila, politihkalaš, ekonomalaš, sosiála ja kultuvrralaš vuoigatvuođaid ollislaš duohtandahkama. Galget álggahuvvot erenoamáš positiivalaš doaibmabijut go lea dárbbašlaš ovddidan dihte dákkár vuoigatvuođaid ollislaš duohtandahkama. Stáhtat leat maid geatnegahtton čájehit gudnevuollegasvuođa min sosiála ja kultuvrralaš identitehtii, dábiide ja árbevieruide ja min ásahusaide; 5. Stáhtat galget sihkkarastit dan ahte sámi álbmot sáhttá ásahit dárbbašlaš oktasaš ásahusaid ja organisašuvnnaid riikarájiid badjel, nu ahte veahkehit ollásit ovdánahttit sámi álgagiid ja nu ahte háhket dárbbašlaš ekonomalaš resurssaid dákkár ulbmiliidda; 6. Dán njealji riika eiseválddiid ferte atnit leat geatnegahtton oktiiheivehit ja harmoniseret vuoigatvuođalaš, politihkalaš, hálddahuslaš ja ekonomalaš rámmaeavttuid sámiide guhtege stáhta siskkobealde, ja dakko bokte geahččalit unnidit riikarájiid negatiiva váikkuhusaid sámiide geat lea okta álbmot dán njealji riikkas; 7. Sámedikkit, sámi organisašuvnnat ja ásahusat fertejit sihkkarastit ahte buot sámi servodaga oasit aktiivvalaččat besset searvat servodatovdáneapmái. Ferte ásahit erenoamáš doaibmabijuid vai sihkkarastit vuorraseappuid, nissonolbmuid ja nuoraid beaktilis oasálastima; 8. Ovttasbargu mii dál lea jođus Suoma, Norgga ja Ruoŧa ráđđehusaid ja sámedikkiid gaskkas, davviriikkalaš sámekonvenšuvnna dáfus, lea dehálaš ja positiivvalaš lávki sápmelaččaid vuoigatvuođaid dorvvasteamis riikarájiid badjel. </p>
<p>Obbalaš sámi servodaga dárbbuid deasttaga dihte, ávžžuhat mii Suoma,</p>
<p>Norgga, Ruošša ja Ruoŧa eiseválddiid, ovttas sámi ovddasteddjiiguin, geahččalit gávdnat čovdosiid maiguin Ruošša sámit maid oččošedje buori ávkki boahtteáigge sámekonvenšuvnnas; 9. Ferte ásahuvvot sierra álgoálbmotguovlu man bokte beaktilit vuhtii váldit sámiid vuoigatvuođaid ja beroštumiid dán njeallji stáhtas ja EU siskkobealde; 10. Eurohpa uiovdna, ja juohke ovttaskas miellahttostáhta, lea geatnegahttojuvvon sihkkarastit sámi álbmoga vuoigatvuođaid uniovnna vuođđolága vuođul; 11. Iešmearridanvuoigatvuohta mielddisbuktá sámi álbmogii sihke vuoigatvuođa ja geatnegasvuođa fuolahit sámi servodaga dárbbuid ja beroštumiid, ja sámit galget dasto ieža ovddastit iežaset beroštumiid ja vuoigatvuođaid sisriikalaččat, guovlludásis ja riikkaidgaskasaš oktavuođain;</p>
<p><em type="bold">Sámi vuoigatvuođat eatnamiidda, mearraguovlluide ja luondduvaljiide </em>12. Sámit galget ieža hálddašit iežaset luobatkeahtes historjjálaš eana-‐ ja áhpeguovlluid ja luondduvalljiid vuoigatvuođaid; 13. Stáhtat leat riikkaidgaskasaš álgoálbmotvuoigatvuođaid ja álbmogiid iešmearridanvuoigatvuođa vuođul geatnegahtton dovddastit ja árvvusatnit sámiid vuoigatvuođa oamastit, háldet, hálddašit ja geavahit eatnamiiddiset ja áhpeguovlluideaset ja luondduresurssaideaset; 14. Sámi álbmogis lea iešmearridanvuoigatvuođa vuođul vuoigatvuohta ieš mearridit iežaset politihkalaš, ekonomalaš, sosiála ja kultuvrralaš ovdáneami, ja iežas ulbmiliid váste hálddašit iežaset luondduriggodagaid ja resurssaid. Sámi álbmogis ii sáhte makkárge oktavuođas rivvet eret birgenlági vuođu; 15. Sámi eanan-‐, čáhce-‐, áhpe-‐ ja luondduresurssaid geavaheapmi ferte dohkkehuvvot sámi geavahan-‐ ja oamastanvuoigatvuođa vuođđun, sihke kollektiivvalaččat ja oktagaslaččat. Gáibádusat mat biddjojit guovlluid ja resurssaid sápmelaš geavaheapmá, fertejit leat heivehuvvon dábálaš sámi eanan-‐ ja áhpeguovlluid ja luondduresurssaid geavaheapmái. 16. Sámiid vuoigatvuohta geavahit eanan-‐ ja áhpeguovlluid ja luondduresurssaid fátmmasta maiddái vuoigatvuođa ja dárbbu ovdánahttit guovlluid ja resurssaid geavaheami dan ovdáneami mielde mii servodagas muđui lea; 17. Stáhta eiseválddit leat geatnegahtton viežžat sámiin sorjjekeahtes ja bajásčuvgejuvvon mieđiheami ovdal go addet lobi ávkkástallat dahje earáládje ávdnet luondduresurssaid sámi eana-‐ ja mearraguovlluin. Sámiin lea vuoigatvuohta oažžut ekonomálaš ávkki ja vuoittu dákkár doaimmain; 18. Ferte dovddastit ahte sámiin lea vuoigatvuohta beaktilit oassálastit ja váikkuhit dasa movt geavahit eanan-‐ ja áhpeguovlluid ja resurssaid sámi guovlluin, earret eará dan ektui ahte duoguštit eanaviidodagaid šaddadandoaimmaide, luoddahuksemiidda, barta-‐ ja astoáiggeguovlluide, álbmotmehciide, oljodoaimmaide, minerálroggamiidda ja sullásaš doaimmaide; 19. Vurdojuvvo ahte Suoma, Norgga, Ruošša ja Ruoŧa eiseválddit ollásit dovddastit ja beaktilit sihkkarastet sámiid vuoigatvuođa eanan-‐ ja áhpeguovlluide ja luondduresurssaide; 20. Suopma, Ruošša ja Ruoŧŧa, mat eai leat vel dohkkehan ILO konvenšuvnna nr. 169 álgoálbmogiid ja čearddalaš álbmogiid hárrái iešmearrideaddji riikkain, ávžžuhuvvojit dahkat dan almmá dárbbašmeahttun ájahallama haga. Norga ávžžuhuvvo ollasit bargat iežas geatnegasvuođaid ILO-‐konvenšuvnna nr. 169. vuođul; </p>
<p><em type="bold">Sámi ealáhusat </em>21. Árbevirolaš sámi ealáhusat ja eanan-‐ ja áhpeguovlluid ja luondduresurssaid ávkkástallan leat hui dehálaččat seailluhan ja ovdánahttin dihte sámi kultuvrra, ja dat leat dasto dehálaš oasit sámi kultuvrra ávnnaslaš vuođus; 22. Našunálstáhtat leat geatnegahtton sihkkarastit beaktilis riektesuoji árbevirolaš sámi ealáhusaide, nugo boazodoallu, bivdu, guolásteapmi, duodji ja meahcceealáhusat. Dat dahkkojuvvo earret eará sierra positiivvalaš politihkalaš, hálddahuslaš ja rievttálaš doaibmabijuid bokte vai resurssavuođđu sihkkarasto daidda árbevirolaš sámi ealáhusaide mat leat eanemus uhkiduvvon; 23. Boazodoalu vuoigatvuođalaš sajádat árbevirolaš sámi ealáhussan ja kulturguoddin ferte sihkkarastojuvvot. Norga ja Ruoŧŧa ferte ain bisuhit ja ovdánahttit boazodoalloealáhusa erenoamáš sámi sierrariekteealáhussan sámiide. Suopma ja Ruošša fertejit rievdadit boazodoalloealáhusa sámi guovlluin šaddat sámi sierrariekteealáhussan; 24. Stáhtat galget árvvus atnit sámi álbmoga vuoigatvuođa doalahit iežaset riekteipmárdusa, dasa maid gullá vuoigatvuohta doaimmahit rievttálaš árbevieruid ja dološ vieruid. Jus sámi guovlluin čuožžileaš nággu gaskal sámi riektevuogádaga ja dakkár vuogádaga mii ii leat sámi, dalle galgá leat sámi riekteipmárdus leat bajemusas. Dat guoská erenoamážit dan gažaldagaide mat čatnasit sámiid vuoigatvuođaide eatnamiidda, čáhciide ja riggodagaide; 25. Go meannuduvvojit soahpameahttunvuođat sámi ealáhusaid ja eará eanangeavaheami gaskka, nugo meahccedoallu, ruvkedoaibma ja militeara doaimmat sámi guovlluin de galget sámi ealáhusat adnojuvvot deháleamusin; 26. Stáhtat fertejit sihkkarastit ahte našunála riekteortnet doaibmá beaktilit ja vuoiggalaččat sámi riektegáibádusaid ektui, dasa gusket maid riektegáibádusat mat leat čadnon sámi eanan-‐ ja áhpeguovlluide ja resurssaide. Go gieđahallet soahpameahttunvuođaid mat gusket dákkár vuoigatvuođaide sámi guovlluin de galget stáhtat sihkkarastit ahte duopmostuolut váldet vuhtii dan ahte sámi eanan-‐ ja čáhcegeavaheapmi dábálaččat eai ráhkat bistevaš luottaid lundui; 27. Sámi oassebealis ii leat duođaštannoađđi go leat soahpameahttunvuođat riektegažaldagain mat gusket eanan-‐, čáhce-‐ ja resurssageavaheapmái dain guovlluin maid sámit geavahit; 28. Dárbbašlaš ekonomalaš resurssaid ferte háhkat jus sámi riektegáibádusat galget duopmostuoluid ovdii, erenoamážit dakkár riektegáibádusat mat leat čadnon sámi eanan-‐ ja áhpeguovlluide ja sámi árbevirolaš ealáhusaid resurssavuđđui; 29. Stáhtaid riikkaidgaskasaš geatnegasvuođat sámiid hárrái, erenoamážit máilmmeviidosaš olmmošvuoigatvuođat galget adnojuvvot dehálepmosin ovdalii eará riikaidgaskasaš mearrádusaid mat soitet vuosttaldit olmmošvuoigatvuođaid. Dás deattuhuvvo ahte biras ja resurssahálddašeapmi, masa maid guoská boraspirehálddašeapmi, ja dakkár mii badjelmearálaččat vahágahttá ja hehtte árbevirolaš sámi ealáhusaid ferte heivehuvvot sámi ealáhusaid dárbbuide; 30. Sámi fertejit ieža beassat hálddašit boraspirenáli sámi guovlluin; </p>
<p><em type="bold">Biras ja bistevaš (ceavzi) ovdáneapmi sámi guovlluin </em>31. Mis sámiin lea historjjálaš ja erenoamáš oktavuohta iežamet eanan-‐ ja áhpeguovlluide. Min kultuvrra seailluheapmi ja joatkin eaktuda ovdáneami dan vuođul ahte atná árvvus dálá ekologolaš ja biraslaš eavttuid, ja ahte ovdáneapmi váldá vuhtii min árbevirolaš ealáhusaid ja iežamet vuoruhemiid ovdánahttinprosessas; 32. Sámiid vuoigatvuohta mearridit iežas politihkalaš, ekonomalaš, sosiála ja kultuvrralaš ovdáneami addá sámi álbmogii maid vuoigatvuođa beaktilit oassálastit hábmet, čađahit ja árvvoštallat našuvnnalaš ja regionála ovdánahttinplánaid ja prográmmaid mat sáhttet njuolgut váikkuhit sámiide; 33. Sámit vurdet ahte eiseválddit atnet árvvus sámiid iežaset árvvuid, árbevirolaš dieđu ja resursahálddašeami, ja ahte buot áššáigullevaš oktavuođain váldo vuhtii sámiid árbevirolaš ja njuolggo sorjjasvuohta iežas guovlluid luondduresurssain; 34. Stáhta eiseválddiid leat geatnegahtton sihkkarastit sámiid oassálastima ja beaktilis váikkuheami go barget birasgažaldagaiguin ja bistevaš (ceavzi) ovdánemiin sámi guovlluin. Sámit ovttas eará álgoálbmogiiguin geatnegahttet iežasit čuovvut bistevaš ja birrasa seailluheaddji ovdáneapmái čadnon barggu. </p>
<p>Dát lea joatkka juo álggahuvvon proseassaide. Dán oktavuođas čujuhuvvo earenomážit Rio konferensii 1992, Johannesburg Máilmmekonferensii 2002, dálkkádatpolithkkii Arktalaš ráđi ACIA dálkkádat raportta olis ja biodiversitehta konvenšuvdnii, sihke Agenda 21:ii;</p>
<p><em type="bold">Sámi giella, kultuvra ja oahpahus </em>35. Sámegiela ceavzin lea ovddasvástádusgažaldat maid mii sámit ieža fertet hálddašit, ovttaskas olbmo-‐, organisašun-‐, ja sámi eiseválddiid dásis. Ealli sámi giella eaktuda ealli sámi servodateallima mas ealáhusat ja kultuvra leat giellaguoddit; 36. Stáhtat galget addit sámiide vejolašvuođa ovdánahttit sámi kultuvrra mii vuođđuduvvá sámi jurddašanvuohkái, árbevirolaš mahttui ja dihtui; 37. Stáhtat leat geatnegahtton bidjat johtui dárbbašlaš vuoigatvuođalaš, hálddahuslaš ja politihkalaš doaibmabijuid sihkkarastin dihte ahte sámit searvevuođas galget sáhttit geavahit, seailluhit ja ovdánahttit sámegiela ja sámi kultuvrra; 38. Sámi kultuvra, kultuvrralaš ovdanbuktimat ja giella leat ovdánit oktanaga servodatrievdamiin. Stáhtat galget dáhkidit maiddái dange ahte ođđaáigásaš kultuvrralaš ovdanbuktimat ja láhttenvuogit dorvvastuvvojit ja ožžot ahtanuššanvejolašvuođaid; 39. Eiseválddit dan njealji riikkas fertejit dovddastit ja ollásit čađahit sámiid vuoigatvuođa geavahit iežaset giela, maiddái rievttálaš ja eará almmolaš oktavuođain, ja ovdánahttit ja gaskkustit dan boahttevaš buolvvaide. </p>
<p>Sámegiella ferte dohkkehuvvot virggálaš giellan olles sámi guovllus. 40. Stáhtain lea erenoamáš ovddasvástádus sihkkarastit ahte maiddái smávimus ja rašimus sámi suopmanat sihkkarastojuvvojit dárbbašlaš oahppoplánaiguin, oahpponeavvuiguin ja ekonomalaš resurssaiguin oahpahussii; 41. Sámiin lea riekti ásahit, hálddašit ja ovdánahttit oktasaš oahppoásahusaid buot dásiin ja -‐plánaid iežaset kultuvrra ja árbevieruid mielde. Dán duohtandahkamis de fertejit stáhtat harmoniseret (muddet) oahpahuslágaid; 42. Sámi dutkan berre nannejuvvot ja ovdanahttojuvvot rájáid rástá ja vuođđuduvvot sápmelaččaid iežaset dárbbuide ja ulbmiliidda. Stáhtat galget dáhkidit ekonomálaš návccaid dán ulbmili: 43. Sámegiella lea dehálaš oassi sámiid individuála ja kollektiivvalaš identitehtas.</p>
<p>Sámi mánát ja nuorat fertejit oažžut duohta vejolašvuođa sámegiela ja sámegielat oahpahussii, mii lea heivehuvvon sin kultuvrralaš duogážii ja dilálašvuođaide muđui, ja dainna lágiin oažžut vejolašvuođa nannet ja ovdánahttit iežaset sámi identitehta. Bisuhit ja ovdanahttit smávit sámeskuvllaid lea earenoamáš dehálaš boahttevaš oahpahusa sihkkarastima oktavuoðas; 44. Dat sámit geain ii leat leamaš vejolašvuohta oahppat sámegiela fertejit oažžut duohta liibba oahppat hupmat ja čállit sámegiela. Stáhtat leat geatnegahtton bidjat ekonomalaš resurssaid olamuddui vai sáhtášii čađahit sámi giellaoahpahusa buot sámiide; 45. Stáhtat leat geatnegahttojuvvon sihkarastimis sámiide dohkkálaš dearvvašvuođafálaldaga mii vuhtiiválda sápmelaččaid gielalaš ja kultuvrralaš duogaža, 46. Stáhta leat geatnegahtton sihkkarastit dárbbašlaš ekonomálaš resurssaid dáidda ulbmiliidda.</p>
<p><em type="bold">Árbevirolaš sámi diehtu </em>47. Stáhtat galget árvvus atnit sámi álbmoga vuoigatvuođa hálddašit ja bearráigeahččat árbevirolaš dieđuset oktan dasaguoski luondduvalljiiguin, gosa maiddái gullet genehtalaš resurssat, ja oktan árbevirolaš kultuvrralaš ovdanbuktimiiguin. Maiddái galget stáhtat leat doarjjan suodjalit, seailluhit ja ovdánahttit daid mihttomeriid. 48. Stáhtat leat erenoamážit geatnegahtton suodjalit sámi kultuvrra ja kultuvrralaš ovdanbuktimiid dakkár geavahemiid vuostá mat loavkidit dahje boasttu ja dájuheaddji vugiid bokte addet earáide dakkár ipmirdusa ahte juoga mahkka gullá sámi álgoruohttasiidda. 49. Stáhtat galget gozihit dan ahte eai earát go sápmelaččat ane sámi kultuvrra ávkin gávppálaččat jos sámit ieža eai leat dasa miehtan. Seammaláhkái maiddái fertejit stáhtat veahkehit eastadit ahte earát go sámit ožžot dahkkivuoigatvuođalaš suodjalusa sámi kultuvrralaš áđaide. Dan muddui go sámi kultuvrra juo aŋkke earát go sámit geavahit gávppálaččat, de galget stáhtat veahkehit ahte sámiin lea váikkuhanfápmu dakkár doaimmaide ja ahte sámit ožžot oasi ekonomalaš dietnasis go sámi kultuvra nu geavahuvvo. **** </p>
<p>Leat ovtta oaivilis dan hárrái, ahte Sámiráđi lahttoorganisašuvnnat nannejit sin lahttovuođa</p>
<p>Sámiráđis go dohkkehit dán julggáštusa iežaset alimus mearridanorgánain.</p>
</body></document>
