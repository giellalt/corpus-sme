<document xml:lang="sme" id="no_id"><header><title/><genre code="admin"/><author><unknown/></author><year>2017</year><wordcount>1364</wordcount><conversion_status type="standard"/><availability><license type="standard"/></availability><multilingual/><origFileName>http://www.saamicouncil.net/fileadmin/user_upload/Documents/Beavdegirjjit_ja_ear%C3%A1_mearr%C3%A1dusat/SR_doaibmapl%C3%A1na_2017.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p xml:lang="deu"><em type="bold">DOAIBMAPLÁNA 2017 </em></p>
<p>Mearriduvvon bargolávdegottis 07.01.17 2 <em type="bold">1. ULBMILAT </em><span type="quote">“Mii sámit leat okta álbmot eaige riikaráját galgga hehttet min álbmoga oktavuođa”</span>. </p>
<p>Sámiráđi váldoulbmilin lea gozihit sámiid ovdduid álbmogin, nannet sámiid oktiigullevašvuođa riikkarájáid rastá oktan álbmogin ja eamiálbmogin ja bargat, ahte sápmelaččat maiddái boahttevuođas dohkkehuvvojit oktan álbmogin ja eamiálbmogin, man kultuvrralaš, politihkalaš, ekonomalaš, siviila, sosiálalaš ja vuoiŋŋalaš vuoigatvuođat sihkkarastojit guđege riikka láhkaásahusain, guoskevaš riikkaid ja sámiid ovddasteaddji orgánaid gaskasaš soahpamušaiguin ja álbmotrievttálaš šiehtadusaiguin muđui. Sámiráđđi bargá maiddái riikkaidgaskasaččat sápmelaččaid ja eará eamiálbmogiid beroštumiid ja vuoigatvuođaid ovddideami ja sihkkarastima várás.</p>
<p>Riikkaidgaskasaš bargu lea dehálaš oassin Sámiráđi doaimmas. Eamiálbmogiid olmmošvuoigatvuođaid bealušteapmi, ovttasbargu eará eamiálbmogiiguin ja árktalaš ja birasáššit leat guovddážis. Dasa lassin Sámiráđis lea mihttomearrin aktiivvalaččat oasálastit servodatdigaštallamii Sámis. Sámiráđđi áigu nannet iežas NGO rolla, ja hástalit ja bidjat vuordámušaid sihke Suoma, Norgga, Ruošša ja Ruoŧa eiseválddiide, muhto maiddái</p>
<p>Sámedikkiide. <em type="bold">2. OPPALAČČAT SÁMIRÁĐI BIRRA </em></p>
<p>Sámiráđđi lea Suoma, Norgga, Ruošša ja Ruoŧa sámi organisašuvnnaid eaktodáhtolaš ja iešráđálaš kulturpolitihkalaš ja politihkalaš ovttasbargosearvi. Sámiráđđi lea ii-ráđđehuslaš siviilaorganisašuvdna (non-governmental organization).</p>
<p>Sámiráđi bajimuš orgána lea sámekonferánsa mii lágiduvvo juohke njealját jagi. Jagis 2013</p>
<p>Murmánskkas dollon 20. Sámekonferánssa fáddán lei <span type="quote">“Sápmi 2053 – sámi kultuvra ja industriija lassáneapmi”</span>. Boahtte sámekonferánsa lágiduvvo Troanddimis guovvamánus 2017. Seammás galget leat stuorát 100 jagi ávvudoalut go leat vássán 100 jagi sápmelaččaid vuosttaš organiseremis. Sámiráđđi áigu bidjat olu návccaid konferánssa ja doaluid plánemii, čađaheapmái ja čuovvoleapmái.</p>
<p>Sámiráđis leat doaimmas golbma temáhtalaš ossodaga: Árktalaš – ja birasáššiid ossodat, olmmošvuoigatvuođaossodat ja kulturossodat. Stuorra oassi ráđi barggus doaimmahuvvo 3 ossodagaid bokte. Ossodatjođiheaddjit vástidit ossodagaid doaimmain. Čállingoddi dikšu hálddahuslaš koordinerema ja lea erenoamážit láktájuvvon oktii kulturossodagain.</p>
<p>Kulturovdáneapmi lea hui dehelaš Sámiráđi doibmii ja buot mainna Sámiráđđi barga galgá leat vuođustuvvon kultuvrra perspektiivvas. <em type="bold">3. KULTUROSSODAT </em><span type="quote">“Sámiráđđi áigu ovddidit ollislaš sámi kulturpolitihka.”</span> 3.1. Lill Tove Fredriksen, Nils Anders Inga, Sunna Nousuniemi, Larisa Avdejeva ja Niko </p>
<p>Valkeapää leat válljejuvvon miellahttun kulturlávdegoddái áigodahkii 2017-2018. Lill Tove</p>
<p>Fredriksen lea válljejuvvon jođiheaddjin. Kulturlávdegoddi lea Sámiráđi oktavuođaorgána sámi dáidda- ja kulturservviide nugo omd. duodjeorganisašuvnnaide, girjjálašvuođaorganisašuvnnaide, filbma- ja musihkkaservviide. 3.2. Kulturpolitihkalaš doibmii gullá sámiid servodateallima seailluheapmi, giktaleapmi ja ovddideapmi oppalaččat ja sierra kultuvrralaš doaimmat. Sámiráđđi galgá nannet árbevirolaš ja ođđaáigásaš sámi kultuvrra. 3.3 Sámiráđđi juohká jahkásaččat ruhtadoarjagiid sámi kulturdoaimmaide. Lea kulturlávdegoddi mii hálddaša doarjjaortnega. Dása gullet doarjagat omd. čáppagirjjálašvuhtii, prošeaktadoarjagat, oahppomátke- ja bargostipeanddat. Sámiráđđi earenoamážit doarju prošeavttaid mat dihtomielalaččat barget olles Sámi perspektiivvas. Sámiráđis lea áigumuš buorebut olgomáilbmái čalmmustahttit kulturdoarjaga buriid bohtosiid. 3.4. Sámiráđđi áigu kulturdoarjaga lassin jagis 2017 juolludit 3 bargostipeandda mas lea 20 000</p>
<p>Euro árvu, nana kulturbargiide Sámis. 3.5. Sámiráđđi áigu juohkit Sámiráđi gudnebálkkašumi Sámekonferánssa oktavuođas.</p>
<p>Gudnebálkkašupmi addo olbmui, organisašuvdnii, searvái dahje lágádussii, mii áŋggirda sámi álbmoga buorrin ja danin ánssáša gudnebálkkašumi. Bargu sáhttá leat omd dakkár, mii: nanne sámi álbmoga oktiigullevašvuođa ja oktasašvuođa, veahkeha sámiid gáhttet árbevieruid, eallinvuogi, jurddašanvuogi, giela ja eará vuoiŋŋalaš árbevieru dahje dakkár mii seailluha ja ovddida bajábeal namuhuvvon diliid maiddái ođđaáigge servodagas. Sámiráđđi lea sámi servodagas jearran ja ožžon olu buriid evttohasaid 2017 gudnebálkkašupmái. 4 3.6. Sámiráđđi áigu iskat vejolašvuođa ásahit rájakeahtes sámi kulturfoandda. 3.7. Sámiráđđi oamasta Sámi duodjemearkka, mii lea sámi duoji gálvomearka. Sámiráđđi lea čađahan prošeavtta man ulbmilin lea ođasmahttit mearkka hálddašeami ja iskat makkár vejolašvuođat leat juridihkalaččát suddjet duoji. Sámiráđđi áigu jagis 2017 iskat čuovvolit dán barggu joatkkaprošeavttain. 3.8. Sámiráđis lea áigumuš bargat filbmaprošeavttain mii galgá čalmmostahttit gelbbolašvuođa</p>
<p>Sámis buvttadit sámegielat jorgalusa stuora, máilmmidási animašuvdnafilmmaide. 3.9. Sámiráđđi áigu vuoruhit barggu turismma ektui Sámis. <em type="bold">4. OLMMOŠVUOIGATVUOĐAOSSODAT </em><span type="quote">“Sámiráđđi háliida nannet ja oažžut ipmárdusa riikkaidgaskasaččat eamiálbmogiid olmmošvuoigatvuođaide.”</span> 4.1. Sámiráđđi háliida vuoruhit eamiálbmogiid máilmmikonferánssa (WCIP) loahppadokumeantta čađaheami, erenoamášit buoridit eamiálbmogiid oassálastinvejolašvuođaid ON:s (artihkkal 33). Sámiráđđi oassálastá aktiivvalaččat loahppadokumeantta čađahanšiehtadallamiidda. 4.2. Sámiráđđi váldá oasi aktiivvalaččat ON:a eamiálbmogiid vuoigatvuođaide guoski čoahkkimiidda, omd. Bissovaš Forumii, EMRIP:ii jna. 4.3. Sámiráđđi árvvoštallá navccaidis mielde ovddidit juridihkalaš čadnon neavvuid mat dáhkidit eamiálbmogiid vuoigatvuođa iežas genehtalaš resurssaide, árbevirolaš máhtuide ja árbevirolaš kultuvrralaš doaimmaide. Návccaidis mielde Sámiráđđi háliida njunušrolla go leat šiehtadallamat dákkár neavvuid ektui, earenoamážit WIPO oktavuođas. <span type="quote">“Sámiráđđi háliida bargat nu ahte sámi vuoigatvuođat našunála, guovllu ja báikkálaš dásis čađahuvvojit”</span> 4.4. Sámiráđđi háliida gozihit sámi vuoigatvuođaid, erenoamáš deaddu eatnan- ja luondduriggodatvuoigatvuođain, nu, ahte aktiivvalaččat buvttada báldalas mearreáigeraporttaid </p>
<p>ON:a soahpamušaid gozihanorgánaide (treaty bodies) ja máilmmiviidosaš 5 olmmošvuoigatvuođaid goziheapmái (Universal Periodic Review, UPR) Suoma, Ruoŧa, Norgga ja</p>
<p>Ruošša mearreáigásaš raporttaid lassin. Bargu dahkko ovttasráđiid lahttoorganisašuvnnaiguin.</p>
<p>Vejolašvuođaidis mielde Sámiráđđi goziha, ahte dát ON:a orgánat dutkkahit ja gažadit daid riikkaid, gos sápmelaččat ásset. 4.5. Sámiráđđi áigu joatkit veahkehit sámi báikkálaš servodagaid ja vuoigatvuođaoamasteddjiid sihkkarastit sámi vuoigatvuođaid ee. ahte veahkehit oažžut áššiid riikkaidgaskasaš olmmošvuoigatvuođa orgánaide. Dán várás Sámiráđđi lea ožžon ruhtadeami prošektii <span type="quote">“Sámiid eana- ja luonddiriggodatvuoigatvuođaid ollašuhttin”</span> Norgga Sámedikkis. Prošeavtta doaibmabidjun lea ee. juridihkalaččat veahkehit sámi báikkálaš servošiid dahje vuoigatvuođaoamasteaddjiid vuostálastit fidnuid, mat áitet sin sámi árbevirolaš eanageavaheami. 4.6. Sámiráđđi áigu joatkit sámi nuoraid rekrutteret riikkaidgaskasaš bargguide ja fállat sidjiide skuvlejumi ja hárjáneami e.e. olmmošvuoigatvuođabargguide. 4.7. Sámiráđđi áigu dárkilit gozihit sámekonvenšuvnna ráđđádallamiid. Áigumuš lea jagis 2017 fitnet dohkkehuvvot sámekonvenšuvnna man sisdoallu doallá unnimusat álbmotrievtti dási. <em type="bold">5. ÁRKTALAŠ- JA BIRASOSSODAT </em><span type="quote">“Dearvvaslaš ja buvttadeaddji ekovuogádagat, sihke nannámis ja čáziin, lea vuođđun sámi kultuvrii ja identitehtii.”</span> 5.1. Sámiráđđi áigu oassálastit Árktalaš ráđi bargguide ja doaimmaide, bistevaš oasseváldin (Permanent Participant), sihke bargojoavkkuin ja Task Force:ain vai sámi perspektiivat ja beroštumit váldojit vuhtii; - Oasálastit Árktalaš ráđi Ministtar, Senior Arctic Officals ja bargojoavkočoahkkimiidda. - Lagaš ovttasbargguin Suoma eiseválddiiguin viggat buorimus lági mielde váikkuhit </p>
<p>Suoma Árktalaš ráđi jođihangotti áigodagas, nu ahte sámi ja eamiálbmot áššit loktejuvvojit. 5.2. Sámiráđđi áigu hápmet sierra Sámi Árktalaš policy dokumeantta mii galgá čilget min vuoruhemiid surggiin nu go Árktalaš investeremat, dutkan, resurssahálddašeapmi ja čielggadit 6 vuoruhemiid Árkalaš ovttasbarggus nu go Árktalaš riikkaiguin, Árktalaš ráđiin ja daid observatevrraiguin, ja eará ásahusaiguin mainna leat doaimmat árktalaš guovlluin. Dás galget leat mielde min višuvnnat ja strategálaš mihttomearit. 5.3. Sámiráđis lea áigumuš hápmet pilota prošeavtta mii vástidivčče AMAP, UNFCCC ja Ruoŧa</p>
<p>Árktalaš politihkka. 5.4. Samiráđđi áigu fágalaččat doarjut muhtun smávit báikkegottidási prošeavtta mii gokčá fáttáid nu go dálkkádatrievdadeami, árbediehtu ja luondduvalljivuođa. 5.5. Samiráđđi áigu bargat dan ala ahte čatnat alcceseamet čehpiid sámiid servodagas geat sáhttet searvat iešguhtege čehppodagain bargojoavkočoahkkimiidda dahje čállosiid bokte. 5.6. Sámiráđis lea áigumuš gaskkustit Árktalaš ráđi raporttaid ja bargguid bohtosiid sámi servodahkii, ja maiddái loktet beroštumi ja diđolašvuođa sámi servodagas Árktalaš ráđi vuogádahkii. 5.7. Sámiráđđi áigu bargat dan ala ahte Álgu foanda duohtandahkko. <span type="quote">“Sámi kulturvuođđu galgá sihkarastot ja nannejuvvot ceavzilis luondduresurssa hálddašeami bokte. Dasa vejolaš váikkuhusat, nugo nuoskkideapmi, dálkkádat rievdadeamit ja earáhuhtton luonddugeavaheapmi fertejit eastaduvvot.”</span> 5.8. Sámiráđđi áigu oassálastit ON:a Luondduvalljivuođa konvenšuvnna (CBD) bargui, erenoamáš das mii guoská artihkkala 8(j) árbedieđu, innovašuvnna ja geavahusa doaimmaide ja artihkkala 10(c) bargoplána árbevirolaš ceavzilis luondduvalljivuođa geavaheami čuovvuleapmái. Seammá guoská ON:a dálkkádatkonvenšuvndii (UNFCCC) ja ON:a ceavzilis ovdáneami mihtomeriid (SDG) hárrái; - Oassálastit vejolaš Artihkkal 8(j) Bargojovakko čoahkkimii. - Oassálastit UNFCCC eamiálbmotplatforbma doaimmaide, jos fitnet ruhtadeami. - Ohcat oasálastima sámi čehpiid várás vejolaš CBD ja IPBES, SDG ja UNFCCC/IPCC áššedovdi čoahkkimiidda. - Árvvoštallat CBD ja IPBES mearrádusaid implementerema sámiid servodagain Suoma,</p>
<p>Norgga, Ruoŧa ja Ruošša bealde Sámi. - Árvvoštallat/gozihit Bargoplána 10(c) árbevirolaš ceavzilis luondduvalljivuođa geavaheami bargoplána doibmiibidjama sámi guovlluin. 7 5.9. Sámiráđđi áigu bargat dan ala ahte sihkkarastit ahte buoremus máhttu mii lea fidnemis, sihke árbediehtu ja dieđa, geavahuvvo vuođđun máhttobuvttadeapmái sámi servodagas ja sámi servodaga birra. <em type="bold">6. EARÁ </em>6.1. Sámiráđđi áigu vuoruhit gelbbolašvuođahuksema sámi nuoraid gaskkas Sámiráđi bargosurggiid ektui. 6.2. Jagis 2017 lea 100 jagi áigi go sápmelaččat olles Sámis vuosttaš háve čoahkkanedje ja organiserejedje iežaset. Sámiráđđi áigu searvat 100 jagi ávvudeapmái, ja lágidit boahtte sámekonfereanssa dan oktavuođas Troanddimis. Sámiráđđi ferte maid bidjat návccaid </p>
<p>Sámekonferánssa mearrádusaid čuovvoleapmái. 6.3. Sámiráđis lea áigumuš joatkit buori gulahallama ja ovttasbarggu Sámi Parlamentáralaš</p>
<p>Ráđiin ja ovttaskas Sámedikkiiguin. 6.4. Sámiráđis lea áigumuš ásahit sámi ovddasteami Brusselis, nannen dihtii sámiid beroštumiid</p>
<p>EU ektui. Ruhtaháhkan dan várás jotkojuvvo jagis 2017. Sámiráđđi áigu maid searvat EU:a Arctic</p>
<p>Stakeholder Forum:ii, ja eará EU Árktalaš guovlluid guoskevaš proseassaide. 6.5. Dehálaš oassi Sámiráđi doaimmas lea ovttasbargu eará eamiálbmogiiguin. Ovttasbargu lea iešguđetge surggiin, ja dađis ilbmet ođđa ovttasbargovejolašvuođat. Sámiráđis lea erenoamáš lagaš ovttasbargu servviiguin: Inuit Circumpolar Council (ICC), Russian Association of</p>
<p xml:lang="eng">Indigenous Peoples of the North (RAIPON), Assembly of First Nations (Kanada), Organisation of</p>
<p xml:lang="eng">Indigenous Peoples in Africa, AMAN (Indonesia), Cordeliera Peoples´ Alliance (Filippinat), Asian</p>
<p>Indigenous Peoples´ Pact, Tebtebba Foundation (Filippinat) och FAIRA (Australia). 6.6. Sámiráđis lea áigumuš lágidit sámi jurddabeasi iešguđetge áigeguovdilis fáttáin. 6.7. Sámiráđđi áigu sirdit rehketdoalu norggabeallái, álkidandihtii ekonomijastivrema organisašuvnnas go maiddái čállingoddi lea dál norggabealde. 6.8. Sámiráđđi áigu joatkit ovttasbarggu SANKS:ain nannendihtii dearvvašvuođaovttasbarggu riikkarájáid rastá Sámis ja eastadandihtii iešsoardima sámiid gaskkas.</p>
</body></document>
