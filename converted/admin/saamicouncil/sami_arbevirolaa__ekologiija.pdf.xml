<document xml:lang="sme" id="no_id"><header><title/><genre code="admin"/><author><unknown/></author><year>2017</year><wordcount>804</wordcount><conversion_status type="standard"/><availability><license type="standard"/></availability><multilingual/><origFileName>http://www.saamicouncil.net/fileadmin/user_upload/Documents/Cealk%C3%A1mu%C5%A1at/S%C3%81MI_%C3%81RBEVIROLA%C5%A0_EKOLOGIIJA.pdf</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p xml:lang="deu"><em type="bold">SÁMI ÁRBEVIROLAŠ EKOLOGIIJA </em></p>
<p xml:lang="vep"><em type="bold">CEALKÁMUŠ SÁMIID 21. KONFERÁNSSAS TRÅANTE 2017 </em></p>
<p><em type="italic">Buot  luonddubirrasa  áđain  lea  siellu  ja  buot  leat  čatnon  oktii.  Buohkain  lea  vuoigŋa  ja juohke  heagga  lea  seamma  árvosaš  go  nubbi.  Olmmoš  ohcala  harmoniija  eallimis  vuoi olmmoš ja su luonddubiras veajášedje bures. Bisuhandihtii harmoniija de galggašii bivdit lobi  beassat  ávkkástallat  nuppi  heakkain  vuoi  nubbi  heagga  divttášii  olbmo  ávkkástallat su</em>  <em type="italic">iežas</em>  <em type="italic">birgema dihte. Danin lea maid gulahallan ja juogadeapmi dehálaš. Dat lea láhttet olmmožin.  Dán  mii  leat  oahppan  iežamet  máttuin ja  dát oahppu  fievrriduvvo  boahttevaš buolvvaide. </em></p>
<p>Ekologalaš ulbmilat Sámit  leat  sierra  álbmot  ja  mis  lea  riekti  eallit  ja  mearridit  iežamet  áššiin,  nugo  buot earáge  álbmogiin.  Sámiid  eallima  vuođđun  lea  Sápmi  –  eanan  eadnáme  ja  beaivi áhččáme árbi -  eatnamat ja čázit gos mii leat eallán áiggiid čađa, olu ovdal riikkarájáid sárguma. Min eatnamiid ja čáziid atnima bokte lea áiggiid čađa hápmašuvvan erenoamáš sámi kultureanadat.</p>
<p>Buvttadeaddji  ja  dearvvaš  ekovuogádagat  sihke  nannámis,  čázádagain  ja  mariidna guovlluin lea vuođđoeaktun sámi kultuvrii ja identitehtii. Váikkuhusat ekovuogádagaide, nugo  nuoskkideapmi,  dálkkádatrievdadeamit  ja  earáhuvvon  areálageavaheapmi  leat danne hehttehussan sámi kultuvrii ja fertešedje eastaduvvot. Seammás ii galggašii min iežamet  resurssaávkkástallan  goaridit  ekovuogádagaid.  Globaliserejuvvon  máilmmis galggašii atnit muittus eará guovlluid eamiálbmogiid go min resurssagolaheapmi soaitá váikkuhit sin kultuvrra eatnamiidda ja čáziide.</p>
<p>Min  máilmmiáddejumis  buot  eallin  ja  biras,  heakkalaš ja  heakkatkeahtes,  leat  čatnon  oktii  ollislašvuhtii.  Nu olmmoš  lea  oassin  ekovuogádagain.  Mii  leat luondduriggodagaid hálddus, eatge daid hálddašeaddjit dahje stivrejeaddjit. Min luondduriggodagaid ávkkástallama  árvvut  ja  dábit  leat  heivehuvvon ekologalaš  dássededdui  –  vihkkedallon  dan  gaskka maid  luondu  sáhttá  addit  ja  maid  mii  sáhttit ávkkástallat  -  luonddu  buvttadannávccaid  vuođul.</p>
<p><em type="italic">Olmmoš lea oassin ekovuogádagain. Ekovuogádaga láhkaneapmi hálddašeapmái vuođđuda ahte lea olbmo doaimma maid hálddaša. </em></p>
<p>Seammás  min  árbevierut  ja  árbediehtu  oahpahit  mo  birget  ja  mo  luonddu  gálgá ávkkástallat goaritkeahttá.</p>
<p>Jos  gálgá  birget  ja  bures  veadjit  birrasis,  de  ferte  láhttet  olmmožin,  ferte  gulahallat  ja soabadit, lahkonit vuollegašvuođain. Min oahpaheamit ovddidit árvvuid buolvvas bulvii, ja  leat  mielde  ásaheamen  ja  nannemin  gaskavuođa  olbmo  ja  birrasa  gaskkas. Gaskaoapmin  lea  giella  ja  cealkámušat  leat  luohti,  muitalusat ja  máidnasat,  cukcasat  ja diiddat ja dan ahte atnit luonddubirrasa verdden dahje guoibmin.</p>
<p>Sápmi lea Árktalaš dahje sub-Árktalaš guovlu ja sámi eatnama resurssat leat marginálat.  Easkka  maŋit  áiggis  leat  Sámis  maid  álgán  bargat  eatnamiin  šaddadandihtii  eanet resurssaid.  Sámi  eallinvuogit  ja  ealáhusat  leat  álo  heivehallan  iežaset  dán  hearkkes resursavuđđui. Geavaheami bokte olmmoš dovdá guovllus bures ja sáhttá árvvoštallat ja veardidit man ollu dat gierdá, nu ahte ávkkástallan bissu ceavzilážan.</p>
<p>Rašis  ja  marginála  resursavuođu  dihte  ja  sivas  go  Árktalaš  guovllut  leat  rievdagoahtán jođánit,  dálkkádatrievdademiid,  earáhuvvon  luonddugeavaheami  ja  nuoskkideami geažil,  de  lea  dehálaš  vákšut  guovlluid  fuomášandihtii  váikkuhusaid  eatnamiidda  ja čáziide  nu  árrat  go  vejolaš.  Ođđa  teknologiija  sáhttá  veahkkin  áiggil  fuomášit váikkuhusaid ja rievdademiid ja leat veahkkeneavvun eastadit goarideami.</p>
<p>Dáidu ovttastahttit doloža ja dáláža lea fievrridan min kultuvrra otná áigái, ja nu fertet ain  ovddidit  kultuvramet  boahttevaš  buolvvaide.  Árbevirolaš  ealáhusat  ja meahcásteapmi  leat  ain  guovddážis  sámiid  gaskkas,  vaikko  máŋgasis  ii  leat  šat  otne beaivválaš doaibma meahcis. Min guovlu ii leat dušše min hálddus, ja servvodagat ellet seahkálagaid  ja  bálddalagaid.  Mii  fertet  gulahallat  earáiguin  mo  resurssaid  gálgá ávkkástallat ja hálddašit amas goariduvvot.</p>
<p>Ulbmilin  meahccehálddašeamis  lea  ásahit  vuogi  ja  mihttomeriid  riggodagaid juogadeapmái  ja  árvvoštallat  mii  lea  ceavzilis  resurssaávkkástallan  ja  man  ollu  gierdá vuogádaga ávkkástallat. Min dárbbut birgejupmái fertejit suodjaluvvot ja ceavzit dákkár hálddašeamis.  Hálddašeamis  mii  berret  dovdat  iežamet  kultuvrra  árvvuid  ja  dábiid, seammás  go  oahppat  čilget  min  máilmmiáddejumi  internašunála  ja  riikadási  sániiguin. Hálddašeapmi  dáhpáhuvvá  máŋga  dásis,  ja  galggašedje  vuhtiiváldit  min  dárbbuid  min ekologalaš mihttomeriid vuođul resurssageavaheapmái.</p>
<p>Dálkkádatrievdadeamit Eamiálbmogat  leat  unnimusat  sivalažžan  dálkkádatrievdademiide,  vaikke  midjiide  dat čuhcet eanemusat go min eallinvuođut leat huksejuvvon, čatnašuvvan ja leat sorjavaččat lundui ja ekologalaš dássededdui.</p>
<p>Riikkaidgaskasaš  organisašuvnnat,  stáhtat,  fitnodagat  ja  eará  oasálasti  bealit  fertejit árvvus atnit eamiálbmogiid vuoigatvuođaid oassin viiddit olmmošvuoigatvuođa rámain. Seammás  fertejit  stáhtat  sihkkarastit  ahte  eamiálbmogat  besset  ollislaččat  ja  beaktilit searvat dálkkádat rievdadeami politihkkii ja daid doaibmabijuide.</p>
<p>Riikkaidgaskasaš  organisašuvnnat  ja  stáhtat  fertejit  dohkkehit  eamiálbmogiid árbedieđu, innovašuvnnaid ja dábiid ja positiiva váikkuhemiid seammás go vuhtii váldet eamiálbmogiid árbevirolaš ealáhusaid.</p>
<p>Eamiálbmogiidda,  sihke  ovdánahttinriikkain  ja  ovdánahttojuvvon  riikkain,  ferte sihkkarastojuvvot  ekonomalaš  doarjagat  ja  njuolggo  vejolašvuođat  ruhtadeapmái dálkkádatrievdadeami guoski doaibmabijuide.</p>
<p>Riikkaidgaskasaš organisašuvnnat, stáhtat ja fitnodagat fertejit doalahit lohpádusaideaset  geahpedit  šaddovisttegássaid  luoitima,  nu  mo  leat  soahpan  Pariisašiehtadusas,  vuoi  gaskamearálaš  temperaturlassáneapmi  máilmmis  ii  lassánivčče eambbo go 1,5 °C badjel dan dási mii lei ovdal-industriála áigge.</p>
<p>Čuoggát Sámiráđi politihkahábmemii:</p>
<p>o  Diehtu hukse servodagaid. Árbediehtu galggašii leat vuođđun min servodaga</p>
<p>huksemis, seammás go ávkkástallat eará diehtovugiid;</p>
<p>o  Árbediehtu ja -máhttu galgá leat oassin máhttovuođus mii vuođđuda meahcce- ja</p>
<p>luondduresurssaid hálddašeami;</p>
<p>o  Geavaheaddjit geaidda guovlu lea oahpis galget leat mielde guovllu</p>
<p>hálddašeamis;</p>
<p>o  Mis leat iežamet lágat ja vuogádagat luondduriggodagaid juogadeapmái ja</p>
<p>stivremii mat galggašedje dohkkehuvvot;</p>
<p>o  Luondduriggodagat leat agálaš árvvut maid galggašii ceavzilaččat ávkkástallat;</p>
<p>o  Mii galgat oahpahit earáide min máilmmiáddejumi birra;</p>
<p>o  Mii galgat ovddidit sámi áddejumi ja geahčastusa digaštallamiidda mat gusket</p>
<p>luondduriggodagaid hálddašeapmái;</p>
<p>o  Mii galgat ovddidit sámi dutkama mii nanne sámi ealáhusaid máhttovuođu;</p>
<p>o  Berret ávkkástallat ođđaáigásaš teknologiija kártendihtii meahccegeavaheami ja</p>
<p>vákšundihtii sámi ealáhusaid resursavuođu.</p>
</body></document>