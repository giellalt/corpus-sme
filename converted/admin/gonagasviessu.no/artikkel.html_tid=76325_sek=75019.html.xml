<document xml:lang="sme" id="no_id">
  <header>
    <title>Prinseassa Astrid, Ferner roavvá  - Norgga Gonagasviessu</title>
    <genre code="admin"/>
    <author>
      <unknown/>
    </author>
    <wordcount>397</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.gonagasviessu.no/artikkel.html?tid=76325&amp;sek=75019</origFileName>
    <parallel_text xml:lang="eng" location="artikkel.html_tid=28755.html"/>
    <parallel_text xml:lang="nob" location="artikkel.html_tid=27579.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nob">Hopp til hovedinnhold</p>
    <p>Norgga Gonagasviessu</p>
    <p type="title">Prinseassa Astrid, Ferner roavvá</p>
    <p>Prinseassa Astrid, Ferner roavvá riegádii guovvamánu 12. beaivvi 1932 Solbakkenis Skøyenis Oslos. Son lea nubbin boarraseamos Gonagas Olav V (1903-1991) ja Ruvdnaprinseassa Märtha (1901-1954) mánáin.</p>
    <p>Earenoamáit gohččojuvvon Stáhtaráđi čoahkkimis maŋŋá Prinseassa riegádeami, almmuhii Gonagas Haakon VII ahte prinseassa namma galggai leat Astrid Maud Ingeborg.</p>
    <p>Ii Prinseassa Astrid ii ge su oabbá, Prinseassa Ragnhild, gii lea goasii guokte jagi boarraseabbo, leat truvdnoárbbola.</p>
    <p type="title" xml:lang="smj">Bajásaddan</p>
    <p>Prinseassa bajásattai vuostta eallinjagiid ráfála birrasis Skaugumis Askeris, muhto ráfi nogai fáhkka go duiska soalddáhat márre Norgii cuoŋománu 9. beaivvi 1940. Gonagasbeara, Ráđđehus ja Stuoradiggi báhtaredje togain Olsos eret, vai okkupauvdnafápmu ii beassan váldit sin gitta.</p>
    <p>Elverumas earránii Ruvdnaprinsa Olav eret ieas bearrais. Ruvdnaprinseassa Märtha ieas golmmain mánáin, Prinseassa Ragnhild, Prinseassa Astrid ja Prinsa Harald báhtaredje sihkarvuhtii ráji badjel Ruŧŧii. Go ledje muhtun mánuid orron Ruoŧas, de vulggii Ruvdnaprinseassa oktan mánáidisguin fatnasiin USA:ii. Dan botta Gonagas Haakon ja Ruvdnaprinsa Olav oruiga Londonis, orui Ruvdnaprinseassa mánáidisguin olggobealde Washington DC dassáii ráfi bođii 1945:s.</p>
    <p type="title">Oahppu</p>
    <p>Prinseassa Astrid válddii Examen Artium 1950:s Nissen nieddaidskuvllas Oslos. Son logai Oxfordas 1950 rájes 1952 rádjái. Go Ruvdnaprinseassa Märtha jámii 1954:s, attai Prinseassa Astrid riikka vuosttaroavvá ja lei dan doaimmas gitta dassáii dalá Ruvdnaprinsa Harald náitalii Sonja Haraldseniin 1968:s. Dan áigodagas ovddastii Prinseassa Gonagasviesu ja Norgga ollu dilálavuođain sihke riikka siste ja olgoriikkain. Son lei maid áhčis, Gonagas Olav fárus su sivdnádallanmátkkis 1958:s ja Gonagasmátkkoteamis Davvi-Norggas jagi maŋŋil.</p>
    <p type="title" xml:lang="deu">Beara</p>
    <p>1961:s náitalii Prinseassa Astrid Asker girkus disponeanttain Johan Martin Ferneriin, riegádan suoidnemánu 22. beaivvi 1927. Gonagas Olav mearridii ahte náitaleami maŋŋá galggai su nieida gohčoduvvot Prinseassa Astrid, Ferner roavvá.</p>
    <p>Náittusbáras leat vihtta máná. Cathrine Ferner Johansen, riegádan suoidnemánu 22. beaivvi 1962, Benedikte Ferner, riegádan čakčamánu 27. beaivvi 1963, Alexander Ferner, riegádan njukčamánu 15. beaivvi 1965, Elisabeth Ferner, riegádan njukčamánu 30. beaivvi 1969 ja Carl-Christian Ferner, riegádan golggotmánu 22. beaivvi 1972.</p>
    <p>Prinseassa Astrids, Ferner roavvás leat dáiddala attáldagat keramihkas ja málemis.</p>
    <p type="title">Almmola geatnegasvuođat</p>
    <p>Prinseassa Astrid, Ferner roavvá ovddasta ain Majestehta Gonagasa ja Gonagasviesu. Sus leat ollu almmola doaimmat juohke jagi. Prinseassa lea Ruvdnaprinseassa Märtha Muitofoandda stivrajođiheaddji ja sus leat maid ollu suodjalandoaimmat maid čuovvu. Son lea earenoamáit čuvvon bargguid mat gusket mánáide ja nuoraide geain lea dysleksi.</p>
    <p>2002:s mearridii ráđđehus addit Prinsessii gudnipenuvnna ánsun dan barggu ovddas maid son lea bargan Norgga ovddas – riikka vuosttaroavván ollu jagiid, ja maiddái go dan máŋŋil ain lea doaimmahan ollu ovddastanbargguid.</p>
    <p xml:lang="koi">08.02.2013</p>
    <p type="title">Juogat dán artihkkala Twitteris ja Facebookas:</p>
  </body>
</document>
