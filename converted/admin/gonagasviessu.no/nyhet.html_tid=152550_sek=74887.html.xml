<document xml:lang="sme" id="no_id"><header><title>Islándda stáhtaguossit  - Norgga Gonagasviessu</title><genre code="admin"/><author><unknown/></author><wordcount>580</wordcount><conversion_status type="standard"/><availability><license type="standard"/></availability><multilingual/><origFileName>http://www.gonagasviessu.no/nyhet.html?tid=152550&amp;sek=74887</origFileName><parallel_text xml:lang="eng" location="nyhet.html_tid=152550.html"/><parallel_text xml:lang="nob" location="nyhet.html_tid=152550.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p xml:lang="nob">Hopp til hovedinnhold</p>
<p type="title">Islándda stáhtaguossit</p>
<p>Odne vuostáiválddii Majestehta Gonagas Eksellense Presideanta Guðni Th. Jóhannesson ja su roavvá Eliza Reid Šloahttašiljus. Islándda presideantabárra álggahii golmma beaivásaš stáhtaguossástallama Norggas.</p>
<p xml:lang="koi">21.03.2017</p>
<p>Sihke Majestehta Dronnet ja Ruvdnaprinsabárra ledje mielde sávvamin Islándda presideantabárrii buresboahtima. Lea goalmmát gearddi go Islánddas bohtet stáhtaguossástallamii Norgii Gonagas Haralda ráđđehusáiggis. Ólafur R. Grimsson lei stáhtaguossástallamis Norggas 1997:s ja Vigdis Finnbogadóttir lei 1992:s.</p>
<p>Guossástallan nanne daid buriid oktavuođaid mat leat gaskal Islándda ja Norgga. Guovddážis dáid beivviid lea min oktasaš kulturárbi ja kultuvrra, oahpu, dutkama ja innovašuvnna surggiid ovttasbarggu viidáseappot ovddideapmi.</p>
<p type="title" xml:lang="fkv">Buresboahtinseremoniija</p>
<p>Allaáiggálaš seremoniija Šloahttašiljus lea árbevirolaš álgu buot stáhtaguossástallamiidda Norggas. Odne libardedje Šloahttašiljus Islándda ja Norgga leavggat, ja leavggat libardedje maid Šloahttaluohkás vulos ja Karl Johan gáhtas.</p>
<p>Gonagaslaš Allavuohta Ruvdnaprinsa Haakon láidestii Presideantta Jóhannesson ja su roavvá Reid Šloahttašilljui gos Gonagas Harald vuostáiválddii sudno.</p>
<p>Loddesálas. Govva: Berit Roald, NTB scanpix</p>
<p>Majestehta Gonagasa Garde čuojahii Islándda ja Norgga našunálalávlagiid, ja dasto inspiserii Presideanta Jóhannesson gudnikompaniija, ovttas Gonagas Haraldiin. Dasto presenterejedje Presideantabára almmolaš Norgga ovddasteddjiide. Soai asttaiga maid humadit Norgga islándalaš birrasa ovddasteddjiiguin, ja muhtun mánáiguin geat ledje boahtán čuovvut seremoniija.</p>
<p>Šloahta siste vurddii Prinseassa Astrid, Ferner roavvá, ja buohkat serve govvemii Loddesálas, ja dan maŋŋá lei skeaŋkkaid addin Vilges sálas.</p>
<p type="title">Lieđđekránssa bidjan</p>
<p>Maŋŋá buresboahtinseremoniija láidestii Gonagas Harald Presideantta Jóhannesson Akershus ladnái, gos Presideanta bijai lieđđekránssa Našunálamonumeantta lusa, muitun sidjiide geat gahčče 2.máilmmisoađis. Dronnet Sonja ja Reid roavvá čuovuiga maid dan seremoniija, gos Presideanta maid inspiserii Garden gudnikompaniija.</p>
<p>Lieđđekránssa bidjan. Govva: Sven Gj. Gjeruldsen, Gonagaslaš hoavva.</p>
<p type="title" xml:lang="isl">Frankfurt 2019</p>
<p>Frankfurt girjemeassu lea máilmmi stuorámus márkan girjjálašvuođa ja media suorggis. Dat lágiduvvo golggotmánu juohke jagi, ja juohke jagi loktejuvvo okta riika váldoriikan. 2019:s lea Norga válljejuvvon váldoriikan, ja beassá ge de čájehit doppe min riika girjjálašvuođa ja kultuvrra meassuin mii čohkke badjel 10 000 journalistta, 7000 lágádusaid ja 300 000 gussiid.</p>
<p>NORLA. Govva: Berit Roald, NTB scanpix</p>
<p>NORLA - <em type="italic">Norwegian Literature abroad </em>- bargá norgalaš girjjálašvuođain ja lea plánemin Frankfurt lágidemiide searvama. NORLA lea válljen islándalaš Halldór Gudmundsson prošeaktajođiheaddjin dieid stuora meassuide. Son jođihii dien barggu maiddái dalle go Islánda lei váldoriikan, 2011:s, ja sus lea ge dasto buorre gelbbolašvuohta ja máhttu. Ja odne son muitalii ge prošeavtta birra Gonagasbárrii ja Presideantabárrii ovttas NORLA direktevrrain Margit Walsø. Min girjjálašvuođa berošteaddji Ruvdnaprinseassa lei maid fárus dán guossástallamis. </p>
<p type="title">Logaldallamat ja beavdeságastallan</p>
<p>Islándda presideantabárra lea maid finadan sárdnestuolus odne. Álggos lei Eliza Reid. Dronnet Sonja čuovui su Oslo Universitehtas, gos vuosttašroavvá doalai sáhkavuoru semináras mii lei bargosajiid dásseárvvu birra. Su sáhkavuoru " <em type="italic">I dare, I can, I will: The Challenges and victories of gender equality in the Icelandic workplac </em>e"  maŋŋá lei beavddebirra ságastallan mas maiddái Reid roavvá lei fárus. </p>
<p>Veaigin lei ges Presideantta Jóhannesson vuorru. Son doalai sáhkavuoru loahpas " <em type="italic">Global Challenges - Nordic Experiences </em>"  konferánssa Universitehta aulas. Sihke Gonagasbárra ja Reid roavvá ledje doppe gullamin Presideantta sáhkavuoru " <em type="italic">What Challenges? What opportunities? The future of the Nordic model </em>"  . </p>
<p type="title" xml:lang="smj">Gállamállásat</p>
<p>Eahkes leat gállamállásat Gonagaslaš šloahtas gudnin Islándda gussiide. Sihke Gonagas Harald ja Presideanta Jóhannesson doallaba sártni mállásiid oktavuođas, gos guossohit borramušaid maid Šloahta gievkkan lea ráhkadan Norgga biebmoávdnasiin. Mii guossohuvvo, dat almmuhuvvo diibmu 20.00, seammás go guossit čohkkedit beavdái.</p>
<p>Govva: Jon Eeg, NTB scanpix</p>
<p>Ruvdnaprinsabárra ja Prinseassa Astrid, Ferner roavvá, leat diehttelas guossit, ovttas almmolaš Norgga ovddasteddjiiguin. Mállásiin leat guossit geain kultuvrra, politihka, dutkama, oahpu dahje gávppašeami bokte leat čanastagat Islándii. Oktiibuot lea lágiduvvon sadji 184 guossái Šloahta stuora boradansálii odne eahket.</p>
<p type="title">Juogat dán artihkkala Twitteris ja Facebookas:</p>
<p>Gonagas doallá sártni.  Video: NRK</p>
<p>Guoskevaš leaŋkkat</p>
<list><p type="listitem">Álggahanfitnodagat ja ságágirjjálašvuohta (Ođas)</p>
<p type="listitem">Loahpahedje Bergenis (Ođas)</p>
</list><list><p type="listitem" xml:lang="eng">www.president.is</p>
</list></body></document>
