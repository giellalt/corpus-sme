<document xml:lang="sme" id="no_id"><header><title>Čuoigan-ja njuiken Máilmmimeasttirgilvvut (MM) álgán  - Norgga Gonagasviessu</title><genre code="admin"/><author><unknown/></author><wordcount>285</wordcount><conversion_status type="standard"/><availability><license type="standard"/></availability><multilingual/><origFileName>http://www.gonagasviessu.no/nyhet.html?tid=90099&amp;sek=74887</origFileName><parallel_text xml:lang="eng" location="nyhet.html_tid=90091.html"/><parallel_text xml:lang="nob" location="nyhet.html_tid=90068.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p xml:lang="nob">Hopp til hovedinnhold</p>
<p type="title">Čuoigan-ja njuiken Máilmmimeasttirgilvvut (MM) álgán</p>
<p>Gonagasbeara lei Dálveoaivegávpogis go Oslo sávai olles máilbmái buresboahtima sabehiiguin gilvvohallat MM - gilvvuin odne eahkes. Badjel 50.000 olbmo ledje boahtán čuovvut rahpanseremoniija Universitehtailjus.</p>
<p xml:lang="vep">23.02.2011</p>
<p>Eanet go 1700 máná Oslos skuvllain álggahedje rahpandilálavuođa. Gonagasa Garde láidestii mánáid loahttailjus, loahttamiellis vulos Universitehtailljui, ja mánát gudde buot daid nauvnnaid leavggaid main leat oassálastit Máilmmimeasttirgilvvuin.</p>
<p>Svein Aaser, MM ovdaolmmo, álggahii ja dasto rabai FIS-presideanta, Gianfranco Kasper gilvvuid almmolaččat. Sátnejođiheaddji Fabian Stang giitii earenoamáit mánáid: – Din dihte mii lágidit MM-gilvvuid, ja din dihte mii leat huksen Holmenkollena, logai Oslo-sátnejođiheaddji, ja dáhtui buohkaid hávskkohallat boahtteva beivviid.</p>
<p>Boahtte oktanuppelohkái beaivvi galget 50 nauvnna gilvaleaddjit gilvvohallat 21 ieguđetlágan gilvvuin Holmenkollenis. Gonagas Harald čuovvu gilvvuid juohke beaivvi, ja su fárus dáidet eanas áiggi leat maiddái earát Gonagasbearrais. Ruvdnaprinsa Haakon lea Máilmmimeasttirgilvvuid váldolávdegotti lahttu, son áigu čuovvut ollu gilvvohallamiid ja maiddái fitnat gilvvohallanlágideami rusttegiid geahččame.</p>
<p type="title">Kultuvra guovddáis</p>
<p>Čađat dan áiggi go Máilmmimeasttirgilvvut leat, lágiduvvojit ieguđetlágan doalut Oslo gávpotguovddáis. Medáljajuohkin dáhpáhuvvá Universitehtailjus juohke eahket, ja dan ovdál lágiduvvojit konsearttat ja kulturdoalut. Spikersuppas, nuppe bealde Karl Johan gáhta, leat ceggejuvvon buvddat gos olbmot besset oastit borramua ja juhkamua.</p>
<p>Dasa lassin leat maŋemus beivviid ceggejuvvon gávcci jiekŋaskulptuvrra:</p>
<p type="title" xml:lang="smj">Munch muohttagis ja jieŋas</p>
<p>Karl Johan gáhta guoras leat viđa riikka jiekŋadáiddára ráhkadan jiekŋaskulptuvrraid maidda leat inspirauvnna viean Edvard Munch maleriijaid motiivvain. Daid beivviid leat Spikersuppai fievrredan 500 tonna muohttaga ja 45 kubihka jieŋa, ja dain leat hábmen earet eará <span type="quote" xml:lang="kal">"Skrik"</span>, <span type="quote" xml:lang="nob">"Syk pike"</span> ja <span type="quote" xml:lang="nob">"Aften på Karl Johan"</span>. loahttamiellái lea ráhkaduvvon 15 metter guhkkosa Pikene på broen skulptuvra.</p>
<p type="title">Feastamállásat</p>
<p>Eahkes leat Gonagas Harald ja Dronnet Sonja, Ruvdnaprinsa Haakon ja Ruvdnaprinseassa Mette-Marit guossin Ráđđeviesus, gosa Oslo sátnejođiheaddji Fabian Stang lea bovden Máilmmimeasttirgilvvuid rahpanmállásiidda.</p>
<p type="title">Juogat dán artihkkala Twitteris ja Facebookas:</p>
<p>Guoskevaš leaŋkkat</p>
<list><p type="listitem" xml:lang="eng">www.Oslo2011.no</p>
</list></body></document>
