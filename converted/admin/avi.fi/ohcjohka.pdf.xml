<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <year>2015</year>
    <wordcount>978</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.avi.fi/documents/10191/601734/Ohcjohka.pdf/047ab332-1fe2-4473-b676-3bb14241cca6</origFileName>
    <parallel_text xml:lang="fin" location="vuoden-rajakunnaksi-valittu-utsjoki-nayttaa-esimerkkia-hyvasta-yhteistoiminnasta-lappi-_.wr6_d8yvhnq.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Jagi rádjegieldan válljejuvvon Ohcjohka čájeha ovdamearkka buorre ovttasbarggus</p>
    <p>Iehčanasvuođabeaivvi ávvufeasta ja Jagi 2015 rádjegielda 6.12.2015 Ohcejohka</p>
    <p>Bajithoavda Kaisa Ainasoja, Lappi guovlohálddahusvirgedoaimmahat</p>
    <p>Ohcejoga gielda lea bargan logiid jagiid mávssolaš, deahttás ja máŋggabealat hálddahus- ja fidnodateallima surggiide olli ovttasbarggu Norgga beale gránnjágiellaiguin vai bastá dorvvastit ohcjotláččaide buriid vuođđobálvalusaid sihke buresbirgejumi ovdduid. Ovttasbargu lea leamašan erenomašmearkkašahtti gádjundoaimma, sosiála- ja dearvvasvuođa, skuvlendoaimma sihke asttoáiggedoaimma surggiin.</p>
    <p>Ohcejoga válljen jagi rádjegieldan muittuha viidáseabbotge rádjeguovlluid dehálašvuođas, mii ii Lappi olggobealde leat álot čielga ášši.  Gudnejahtton soahteveteránat, buorit ohcejohkalaččat, buorit guldaleaddjit, lea somá, ahte mii sáhttit odne ávvudit dáppe riikka davimus gielddas seammá áigái sihke iehčanas Suoma dásseválddi 98. jagi ja Ohcejoga gieldda válljema jagi 2015 rádjegieldan. Laktasithan iehčanasvuohta ja ráját nannosit nuppiideaset.   Valmmaštallamat guovtti jagi geažis Suoma 100-jagi ávvufeasta várás leat juo álggahuvvon, muhto juohke iehčanasvuođa jahki lea mearkkašahtti ja ánssáša ávvudeami. Iehčanasvuohta ii leat  iešalddis čielgaášši- dan dihtet sii geat leat soađi áigge eallán ja dan galggašedje soađi maŋŋá reagadan sohkabuolvvat muitit. Sihke otne iehčanasvuođabeaivvi ja jagi earáge beivviid áigge mii oažžut leahkkit giitevaččat iehčanasvuođas vetenáraide ja lottaide. Sin barggut ja dagut áhčieatnama buorrin soađi váigadis jagiid áigge leat mihttitmeahuma árvosaččat. Lea min gudnebargu oažžut fuolahit sin buresbirgejumis ordnemin bálvalusaid maid sii dárbbašit buoremus vugiid mielde.  Buorit guldaleaddjit,</p>
    <p>vassán jagi áigge lea muittašuvvon 70 jagi dassái dáhppáhuvvan áššiid –nu Lappi soađi nohkama go álbmoga evakkos máhccimage. Moskova gaskaboddosaš ráfisoahpamuš 19 čakčamánuš 1944 lei oalle lossat Supmii ja Lappi guovlui. Laktasedjehan dasa viidádit guovlluid luohpadeamit nugo Petsamo ja oassi Salla guovllus, stuorra soahtebuhtadusmávssut ja Suomas orron duiskalaš soahteveaga eret vuodjeleapmi. Duiskalaččaid eret vuodjeleapmi lei mainnnášuvvon juo čakčamánu 4. beaivvi jagi 1944 sohppojuvvon soađi vearjoluoitineavttuin, ja dat doalvvui Lappi soahtái, mii álggii čakčamánu 15. beaivvi 1944. Soađi geažil Lappi álbmot sirdojuvvui evakkoi Pohjanmaa guovlui ja Ruŧŧii. Lappi soahti ja – seammá maiddái nubbi máilmmesoahti Suomas – nogai máŋggaid muttuid maŋŋá, maidda gulle earret eará Durdnosii falleheapmi, Roavvenjárgga váldideapmi ja Giehtaruohtasa soahti, cuoŋokčamánu 27. beaivvi 1945, go maŋimuš Duiskka 20. ármeijagotti soalddáhatge geassádedje Suomas Norgga beallai Gilbbesjávrris. Dáistaleamiid nohkama gudnin gessojuvvui alitruossaleavga stággui golmma riikka rádjegeađggi luhtte Gilbbesjávrris.  Jagis1987 Suoma iehčanasvuođa 70. ávvujagi rájes cuoŋománu 27. beaivi lea ávvuduvvon sođiid veteránaid gudnin álbmotlaš veteránabeaivin.</p>
    <p>Soađi nohkama maŋŋá giđđat 1945 Lappi álbmogis lei juo stuorra hállu máhccat ruoktoguvlui. Máhccama goittotge fertejedje maŋidit, go duiskalaččat ledje geavahan boldojuvvon eatnama daktihká, mii lei duššadan ollásit Lappi guovlluid. Viesut ja johtolatoktavuođat ledje miidnejuvvon dahje duššaduvvon vuđolaččat. Ovdlalgo álbmot sáhttii máhccat Lappii lei oalle garra bargu burginbargguiguin. Geassit 1945 goittotge evakkoálbmot oaččui lobi máhccat, vaikke miijnnaid geažil Lappis lei ain váralaš, ja guhkká vel soađi nohkama maŋŋá máŋgasat dušše dahje bártidedje miijnnaid geažil. Ruoktoguovllus Lappi álbmoga vurddii surgadis ja morašlaš oainnus. Lappi lei ollásit duššaduvvon. Viesuin, ruovdemáđiin ja geainnuin, dan áigge telefon- ja telegráfalinjjáin ii ollu lean bahcan. Dasa lassin čakča lahkonii ja dálkkit ledje galbmomin ja dárbbašuvvui jođánit ássánvisttiid ja sujiid boahtti dálvvi várás.  Ođđasit huksen álggii jođánit ja fámolaččat, muhto álki dat ii dattetge lean, go eai lean huksengálvvut. Lappi oaččuige oalle mearkkašahtti veahki earret eará Ruoŧas ja máŋggaid álbmogiid gaskasaš organisašuvnnain, ja dán veahkái leige oalle stuorra dárbu. Máŋgasat ledje mássán ruovttu lassin soađis maiddái birgejumi vejolašvuođaid, go boazo- ja šibitlohku lei unnon mearkkašahtti ollu. Dange dihte eallima fertii álggahit álggu rájes. Oalle stuoris lei dat ođđasit  huksema vuoigŋa ja jahkku boahtevášáigái, mii dalle álbmoga gaskavuođas lei. Dan seammá -heakka mii gáibidivččiimmet oktasaš áhčieatnamet buorrin gávdnot odnege, go mii figgat oažžut Suoma ođđasit bajás, guhkká bistán ekomiija váttisvuođaid maŋŋá. Dattetge oalle uhccin otnábeaivve váttut dovdojit, go daid veardida 70 jagi duohkái.</p>
    <p>Buorit guldaleaddjit,  Lappi lea duođálaš rájáid eanangoddi. Mis leat oktasaš eananrájat gránjáriikkain badjelaš 1600 kilomehtera- Norggain badjelaš 700, Ruotain váile 500 ja Ruoššain goasii 400 kilomehtera. Rádja eará Suomain lea dušše sullii 250 kilomehtera. Ráját dahketge Lappis erenomaža Suoma eanagottiid joavkkus. Dat leatge Lappii stuorra riggodat ja vejolašvuohta, ja fállet erenomaš vejolašvuođaid rádjeguovloovttasbargui.</p>
    <p>Lappilaččaide rajáid rastildeaddji doaibma leage lunddolaš oassi árgabeaivvieallima. Rájáid rastá gávppašuvvo, dahkkojuvvo máŋggalágan ovttasbargu ja juos lea dárbu addojuvvo veahki. Fuolke- ja ustitvuođa ráját eai govčča. Ná lea leamášan juo jahkečuđiid áigge, vaikke ráját leage áiggiid čađa vehá nuppástuvvan.  Rádjeguovlu ro:as, ovdelis Rádjeguovlolihttu, mii doaibmá Suoma rádjeguovlluid doarjuma ja ovddideami buorrin, lea oalle fiinna árbevierru válljet jahkásaččat <span type="quote">”Jagi rádjegieldda”</span>. Dan jagi dovddastusa oaččui Ohcejoga gielda, mii lea dahkan máŋggaid logiid jagiid mávssolaš, deahttás ja máŋggasuorrgat hálddahus- ja fidnodat eallimii olli ovttasbarggu Norgga beale rádjegielddaiguin, nu ahte bastá dorvvastit ohcejotlaččaide buriid vuođđobálvalusaid ja buresbirgejumi ovdduid. Ovttasdoaibman lea leamašan erenomaš gádjundoaimma, sosiála- ja dearvvasvuođafuolahusa, skuvlendoaimma sihke astoáiggedoaimmaid surggiin. Dasa lassin Ohcjoga fidnodateallimii rádjegávpi ja rájáid rastildeaddji turisma leat dehálálaččat. Erenomaš máinnašumi ánssáša, dat ahte rájáid badjel dáhppáhuvvi ovttásbargu lea olahan máŋgga ahkásaš gieldalaččaid gitta mánnávuođas vuorasolbmuide. Sihke Ohcejotnjálmmi ja Sirpmá skuvllaid oktasašoahpahus, man ulbmilin lea earret eará ovddidit sámegiela, kultuvrra ja iešdovddu, oahpahit oahpiid gudnejahttit lagášbirrasa goappátbeale rájá ja ovddidit sosiálalašeallima sihke Gáregasnjárgga ja Norgga Gárášjoga vuorasolbmuid Nabodeaivvadeamit, masa gulla deaivvadeamit, sierralagan prográmmat ja biebmut. leat erenomaš buori ovdamearkkat das makkár rádjeguovloovttasbargu sáhttá leahkit. Sámegiella leage guovddáš rollas Ohcejoga gieldda rádjeguovloovttasbarggus. Nuba rádjeguovloovttasbargu leage dorjon sámiid kulturduogáža Suoma áidna gielddas, gos sámit leat suorit lohkun.  Dát lea erenomaš fiina ášši. Sámegiela seailuma dorvvasteapmi boahttevaš sohkaboalvvaide lea min oktasaš ášši. Ohcejoga gielda lea dahkan ášši ovdii olu, ja lean dan jáhkus áhte ohcejohkalaš mánáin ja nuorain bohtet máŋggagielat ja álbmogiid gaskasaš rávesolmot. Ohcejoga gielda lea doaibman rádjeguovloovttasbarggus aktiivalaččat, bistevaččat ja plánavulosaččat. Ohcjotlaččat leat ávkášuvvan ovttasbarggu geažil, ja dat lea máŋggain vugiin riggudahttán ohcejotlaččaid eallima. Gieldda ássit leat ožžon buriid vuođđobálvalusaid- ja eará bálvalusaid gieldaekonomiija váttisvuođain fuolakeahttá. Ohcejoga gielda lea geavahan ávkin vejolašvuođaid, maid ráját leat buktán erenomaš bures.</p>
    <p>Jagi rádjegielda namuhus addá ollu positiivva almmusvuođa, muhto seammá áigge dat muittuha viidábutge rádjeguovlluid birra ja daid dehálašvuođas, mii ii Lappi olggobealde leat álohii čielga ášši.  Buorit ávvuguossit, sávan liegga giitosiid Rajaseutu ry:i dan geažil, ahte jagi rádjegieldaválljejupmi deavvai justa Ohcjoga gildii dán jagi. Lihku ja meneštuvvama Ohcejohkii ja ohcejotlaččaide rádjeovttasbargui maiddái  boahteáiggis.  Sávan didjiide buohkaide erenoamáš buorre iehčanasvuođabeaivvi!</p>
    <p>Giitu.</p>
  </body>
</document>
