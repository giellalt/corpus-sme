<document xml:lang="sme" id="no_id"><header><title>Mineralstrategi for Nord-Norge</title><genre code="admin"/><author><unknown/></author><year>2019</year><wordcount>401</wordcount><conversion_status type="standard"/><availability><license type="standard"/></availability><origFileName>https://www.nfk.no/_f/p34/i9ca8d04e-70e1-4e81-882f-ab37ffe124c5/mineralstrategi-for-nord-norge-pr-30102019.pdf</origFileName><parallel_text xml:lang="sma" location="mineralstrategi_for_nord_norge_sma.pdf"/><parallel_text xml:lang="smj" location="mineralstrategi_for_nord_norge_smj.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>Čoahkkáigeassu</p>
<p>Davvinorgga ráđi višuvdna Davvi-Norgga minerála strategiijain lea ásahut rámmavuogádaga minerála industriijii mii movttiidahttá ja bidjá vuođu ealáhussii mas lea árvolokten ja mii lea gánnáhahtti, mas fitnodagain lea sosiála ja biraslaš ceavzilvuohta alimus dásis. Vuolggasadjin lea ruoná molsašumi čađaheapmi, ja ceavzilis ja ođasmahtti boahtteáigi, mat leat guovddáš doahpagat ON ceavzilvuođaulbmilis bissehit dálkkádatrievdamiid.</p>
<p>Minerálaealáhus vásiha ahte proseassat mat leat čadnon láhkaortnegiidda mat regulerejit ealáhusa ádjánit guhká. Čoavddus sáhttá leat oktiiheivehit gielddaid plána- ja konsešuvdnaproseassaid buoret, ja ahte ovdamearkka dihte direktoráhta dahje fylkkagielda oktiiheiveha lobiid eará suorgelágaid mielde. Dát mielddisbuvttášii oppalaš árvvoštallama doaimma váikkuhusain beroškeahttá guđe suorgái gullá. Sáhttá maid leat ávkkálaš fátmmastit sosiála analysaid (SIA) go bargá minerálaealáhusa servodatdohkkehemiin, ja stáhtalaš gáibádusaide váikkuhusčielggadusaid sisdoalu dáfus.</p>
<p>Ealáhusdoaimmat main vuođđun leat minerála riggodagat árbevirolaš sámi guovlluin galget leat ávkkálaččat ja nannet ja ovdánahttit sámi kultuvrra ja báikegottiid. Dákkár doaimmat fertejit eallit ovttas árbevirolaš sámi ealáhusaiguin ja árbevirolaš sámi kulturvuđot ávkkástallamiin, eai ge galgga leat hehttehussan daidda. Galgá álggahuvvot forum boazodolliide ja minerálaealáhussii man ulbmil lea hábmet diehtodokumeantta (white paper) mas leat evttohusat mo galgá gieđahallat mineráladoaimmaid ovdáneami ja ásaheami guovlluide gos lea boazodoallu. Davvinorgalaš fylkkat sáhttet leat doallogoddin forumii gos boazoguohtunorohagat mat gullet guvlui, Norgga Boazosápmelaččaid Riikkasearvi ja Norsk Bergindustri ráđđádallojit. Fylkkagielddat sáhttet maiddá váldit badjelasas rolla ovttas Sámedikkiin ja Norsk Bergindustri:in Minerálalága rievdadeami oktavuođas mii dál lea jođus. Oahpahusfálaldagat joatkkaskuvllas industriija- ja báktedoaibmasuorggis fertejit nannejuvvot. Nu ferte maid universitehtaid ja dutkanbirrasiid gelbbolašvuohta industriijalaš ovdáneami birra man vuođus leat minerálariggodagat.</p>
<p>Dat golbma davvinorgalaš fylkkagieldda háliidit ásahit Davvinorgga minerálaráđi gos politihkkarat deaivva-dit digaštallat ja mii sáhttá buktit cealkámušaid nationála politihkkii. Davvi-Norga berre ovttasbargat váikkuhan dihte nationála eiseválddiid ovdánahttit Norgga šaddat njunuš minerálanašuvdnan. Minerála-/báktedoaimmaid plánemiid, ovdánahttimiid, álggahemiid dahje doaimmaid oktavuođas sáhttet bohciidit dilálašvuođat mas bargojoavku, mas lea govda ja buorre gelbbolašvuohta, sáhttá leat mielde garvimis dárbbašmeahttun guhkes proseassaid dahje mearrádusaid mat sáhttet dagahit riidduid. Berre árvvoštallot ásahit regionála gearggusvuođabargojoavkku mii sáhttá leat veahkkin dákkár dilálašvuođain.</p>
<p>Leat buorit ovdehusat gávdnat minerálariggodagaid Davvi-Norgga báktevuođus. Vai sáhttá ovdánahttit min-erálaealáhusa riikkaoasis dárbbašuvvo ođasmahtton geologalaš máhttu man háhkat Norgga geologalaš iskkademiid (NGU) ja universitehtaid bokte. Strategalaš ja kritihkalaš minerála- ja metállariggodagat fertejit sihkkarastot gielddaid areálaplánaid bokte nu ahte dat eai geavahuvvo eará ulbmiliidda.</p>
<p>Davvinorgga ráđđi háliida ovttasbarggu gaskal nationála ja regionála fágabirrasiid ja politihkkariid ovdánahttin dihte nana minerálaealáhusa mii lea boahtteáigái heivehuvvon. Ulbmil lea ealáhus mii dagaha ahte ásahuvvojit ođđa bargosajit, šaddet eanet doaimmat ja lasiha dietnasa báikegoddái gos doaibma ásahuvvo, muhto maiddá vuhtiiváldá eará areálaberoštumiid guovllus ja negatiivvalaš váikkuhusaid birrasii.</p>
</body></document>
