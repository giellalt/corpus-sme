<document xml:lang="sme" id="no_id"><header><title/><genre code="admin"/><author><unknown/></author><wordcount>1914</wordcount><conversion_status type="standard"/><availability><license type="standard"/></availability><multilingual/><origFileName>http://www.utsjoki.fi/media/Elinkeinotoimi/Hankkeet/Kielikeskus/Rasmussen_Ohcejohka%2014.11.%202012.pdf</origFileName><parallel_text xml:lang="fin" location="rasmussen_ohcejohka_14.11._2012.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p><em type="bold">EALÁSKAHTTIN LEA ÁLGÁN </em></p>
<p><em type="italic">Mii livččii geaidnu ovddosguvlui? </em></p>
<p><em type="bold">Logaldallama sisdoallu lea njealji oasis </em>1. Mun meroštalan: Mii lea ealáskahttin 2. Mun čilgen: Manne lea dárbu ealáskahttit 3. Dutkamuša vuođul earret eará iežan nákkosgirjji dutkamuša vuođul čájehan Gokko caggá? 4. Loahpas lokten gažaldaga: Mii lea lihkostuvvan ealáskahttima mearkkat </p>
<p><em type="bold">Govva 2 </em>Gielladutkamis dutkit leat ovddidan máŋga ealáskahttinmeroštallama. Okta vuogas meroštallan lea mu mielas dát: </p>
<p type="listitem">Giellaealáskahttin leat buot dihtomielalaš viggamušat eastadit giela jávkama go giela  geavaheapmi lea geahppána dannego juohke ođđa buolvvas leat uhcit geavaheaddjit ja/dahje  uhcit giellašiljut gos sáhttá geavahit giela.</p>
<p type="listitem">Ulbmil lea addit gillii ođđa eallima ja/dahje ođđa návccaid.</p>
<p type="listitem">Ulbmil ollašuhtto go giella oažžu eanet hálliid ja giela hállit ožžot eanet vejolašvuođaid geavahit giela</p>
<p type="listitem">Ealáskahttindovdamearkkat</p>
<p type="listitem">Giellamolsuma vásihan olbmot oahppagohtet árbegiela ođđasit.</p>
<p type="listitem">Sisafárrejeaddjit giellaservodahkii ohppet veahádaga giela</p>
<p type="listitem">Olbmot geat ovdal dušše geavahedje iežaset árbegiela hállangiellan oahppagohtet lohkat ja čállit dan giela.</p>
<p type="listitem">Giella čáhkkeha ođđa giellašiljuide dego oahpahussii ja mediaide gos majoritehtagiella lea ráđđen ovdal. 2</p>
<p><em type="bold">Govva 3 </em></p>
<p><em type="bold">Manne dáhpáhuvvo giellamolsun? </em></p>
<p>Dávjjimusat giellamolsun álggahuvvo dakkár dilis gos veahádatgielas lea vuollegis stáhtus ja uhccán geavahuvvo almmolaš giellašiljuin dego skuvllas, bargoeallimis, almmolaš doaimmahagain, politihkas ja medias.</p>
<p>Dain dilis álggahuvvo proseassa mas giela hállit, áiggi mielde, atnigohtet buorebun oahpahit mánáide dušše fámolet giela gielaid hierarkiijas ja heitet sirdimis veahádatgiela ođđa buolvvaide. Dávjá giela hállit válljejit maid hállagoahtit fámolet giela gaskaneaset.</p>
<p>Giellamolsuma boađus lea ahte hálliid lohku dađistaga geahppána, ja giela hállit šaddet vuoras olbmon, de boares olbmon ja áigge mielde giella jávká go maŋimuš hállit vádjolit. (Huss &amp; Lindgren 2011: 2; Todal 2002: 37-40)</p>
<p><em type="bold">Govva 4 </em></p>
<p><em type="bold">Servodat váikkuha giellaválljema </em>De sáhttá dadjat ahte giellageavaheapmi lea ovttaskas olbmuid ášši. Eiseválddit eai nagat bissehit olbmuid hállamis ovttage giela jos olbmot háliidit hállat dan giela. Muhto nu oktageardán ášši ii leat. Giellasosiologalaš dutkamušat čájehit áibbas čielgasit ahte: </p>
<p>Man muddui ovttaskas vehádatlahtut geavahit vehádatgiela, ii leat dušše ovttaskas olbmuin gitta.</p>
<p>Ovttaskas olbmuid giellaválljen, dahjege láhtten, speadjalastá stáhtusa mii gielas lea <em type="bold">joavkkus </em>ja <em type="bold">servodagas </em>oppalaččat. </p>
<p>Giellaseailuma váibmosis lea dieđusge dat ahte ovttaskas olbmot duođaid geavahit giela ja buot deháleamos lea ahte mánáid bajásgeassimis sirdásit giela čuovvovaš bulvii. Jos gielas lea vuollegis stáhtus stuorraservodagas, mákrodásis, de dat váikkuha veahádatálbmoga joavkodási, ja joavkodássi váikkuha ovttaskas olbmuid, mikrodásis, dat olbmot válljejit hállat dahje sii eai vállje hállat veahádatgiela eará hálliiguin ja iežaset mánáiguin.</p>
<p>Lea čielggas ahte Vuollegis stáhtus sihke stáhta dásis ja joavkku dásis mielddisbuktá dávjá giellajápmin 3</p>
<p><em type="bold">Govva 5 </em></p>
<p type="listitem">Ohcejoga giellamolsun  Máŋggat dutkit leat dutkán Ohcejoga gielladili juogo sierra dutkanprošeaktan dahje eará  dutkanprošeavttaid oassin. Ii leat eahpádus das ahte  Ohcejoga giellamolsun álggahuvvui 1960-logus.  Dalle heite muhtin váhnemat hállamis sámegiela mánáidasaset:</p>
<p type="listitem">Etnologa Ludger Müller-Wille (1974:117) lea kárten giellamáhtu ja giellaválljema</p>
<p type="listitem">Ohcejotnjálmmis ja gilážiin Ohcejotnjálmmi láhka 1960 –logu loahpas.</p>
<p type="listitem">Son gávnnahii ahte suomagiella lei bearašgiellan eanaš sápmelaš ja seahkalas bearrašiin</p>
<p xml:lang="smn">Ohcejotnjálmmis.</p>
<p>Eará dutkamušat čájehit seammá tendeanssa sihke 1970 ja 80-logus. Stuorra oassi sámegielat váhnemiin eai hállan sámegiela mánáidasaset.</p>
<p><em type="bold">Govva 6 </em>Anna-Riitta Lindgren guovttos Marjut Aikioin almmuheigga jagi 1970 dahkkon giellasosiologlalaš gieddbarggu vuođul ahte sámegiela dilli lei hedjoneamen Ohcejoga gielddas. Soai namuheaba guokte váldosiva dasa: suomagielat skuvla ja ásodat ja guvlui fárren suopmelaččat. Suomagiela stáhtus lei sákka loktanan, nu ahte olbmot ledje suomastišgoahtán čeavláivuođain gaskaneaset ja bearrašiid siste: </p>
<p xml:lang="fin"><em type="italic">Saamenkielen asema on kuitenkin viime aikoina alkanut heikentyä. Tähän on kaksi pääsyytä: suomenkielen koulu ja asuntola sekä alueelle muuttaneet suomalaiset… …Utsjoen kirkonkylässä ja osittain Nuorgamissa ja Karigasniemellä on suomen kielestä alkanut tulla ylpeiden aihe, eräänlainen statussymboli, niin että itseään parempina pitävät saamelaiset ovat alkaneet puhua keskenään ja lapsilleenkin suomea. (Aikio ja Lindgren 1973: 290) </em></p>
<p>Minna Partenen čálii 1994 prográdubarggu sámegiela geavaheami birra Sápmelaš ruovttuguovllus. Son ii gávdnan 1970- ja 80-logu riegádan informánttaid Njuorggámis ja Ohcejotnjálmmis geat ledje oahppan sámegiela ruovttus eatnigiellan. Muhto namuha ahte leat váhnemat geat hállet sámegiela 1990-logus riegádan mánáide. 4</p>
<p><em type="bold">Govva 7 </em></p>
<p><em type="bold">Ohcejoga giellaseailun </em>Dasa ferten veaháš bisánit dannego mu dutkamušat, sihke váldofágabargu 2005 ja dálá nákkosgirjji bargu, čájehit ahte dilli ii leat aitto nu heittot go eará dutkamušain bohtet ovdan. Dálá Ohcejoga váhnemiin máhttet bures badjel beali sámegiela, ja lagabui 2/3 oassi Ohcejoga gieldda mánáin ja nuorain máhttet sámástit. Seija Guttorm lea 1986 ja Arja Alaraudanjoki leaba ovttas Katariina Kurki-Joensuuin 2002 dutkan skuvlamánáid sámegiela máhtu ja dát dutkamušat maid čájehit mealgat buoret bohtosiid. </p>
<p>Danne ohcen sivaid iežan dutkanbarggus manne dan mađe olu nuorat olbmot liikká máhttet sámegiela Ohcejogas? Orru leamen nu ahte:1. Lea erohus daid olbmuin geat leat fárren eret ja dain geat leat báhcán dahje boahtán ruovttuluotta Ohcejohkii. Sámegiela máhttu sirre sin 2. Muhtin 1960, 70 ja 80-logu mánát ohppe sámegiela vaikko váhnemat eai sámástan sidjiide 3. Muhtimat leat skuvllas oahppan</p>
<p>Dutkit eai leat álo nagadan addit áibbas dárkilis gova duohtavuođa. Ludger Müller-Wille lea olu geavahuvvon gáldun eará dutkamušain, ja eahpidan ahte buohkat eai leat lohkan dan maid son čállá joatkagis go lea vuos muitalan ahte suomagiella lei eanaš sápmelaš bearrašiid váldogiellan Ohcejotnjálmmis:</p>
<p><em type="italic">Uhca gilážiin lea dilli nuppeláhkai. 58 proseanttas olbmuin lea sámegiella vuosttašgiellan ja sámegiella lea váldogiellan 55 proseanttas bearrašiin. (1974: 130) </em></p>
<p>Nuppiin sániin: Giellamolsun lea Ohcejogas leamaš ovddimusat čoahkkebáikkiid albmaneapmi, fenomena. Muhto čoahkkebáikkiinge šadde muhtin veardde mánát geat ohppe sámegiela eatnigiellan ruovttus. Gilážiin ohppet eanaš sámemánát sámegiela maiddái 1970 ja 80-logus. Danne leat dálá váhnemiin sihke nana sámegiela hállit ja nuppigiela hállit geat leat háhkan sámegiela máhtu vaikko váhnemat eai sámástan singuin.</p>
<p>Seammás lei sihke 1970 ja 80-logu dakkár áigodat goas muhtin báikkálaš olbmot hui áŋgirit ovddidedje sámegiela ruovttus ja almmolaš giellašiljuin. Sii lihkostuvve čáhkkehit sámegillii stuorát saji skuvllain vaikko eará báikkálaš olbmot vuostálaste sin garrasit. Sáhttá áibbas čielgasit dadjat ahte 70- ja 80-logu lei sámegiela ealáskahttima álgu Ohcejogas. 5</p>
<p><em type="bold">Govva 8 </em></p>
<p><em type="bold">Ohcejoga viehkangilvu </em>Dattetge giellamolsun joatkašuvai máŋgga sápmelaš bearrašis ja eandalit daid bearrašiin gos lei dušše okta sámegiela hálli. Ná geavai ahte giellamolsun- ja ealáskahttinproseassa lea dáhpáhuvvan oktanaga Ohcejogas 1970 rájes. Dat lea mielddisbuktán ollu riiddu ja rieja. </p>
<p>Giellasosiologa Leena Huss govvida daid proseassaid viehkangilvun ja joatká ná:</p>
<p type="listitem">Go sihke gielalaš ealáskahttin ja giellamolsun dáhpáhuvvá oktanaga servodagas, de lea váttis  ávaštit goabbá vuoitá.</p>
<p type="listitem" xml:lang="eng">Nevertheless, it is typical of the revitalization process that it is not unidirectional, but that both assimilation and conscious revitalization within the minority group occur side by side  and the whole process can be viewed as a race between these two tendencies. (Huss 1999:24)</p>
<p>Eat mii dieđe dálge goabbá vuoitá.</p>
<p><em type="bold">Govva 9 </em></p>
<p><em type="bold">Ealáskahttináigodat álggii </em>Jon Todal lea iežas nákkosgirjjis gávnnahan ahte sámegiela ealáskahttináigodat álggii Norggas 1990-logu álggus. Dalle ledje eanaš lágat ja ásahusat mat galget ovddidit sámegiela boahtán ja doaibmagoahtán. </p>
<p>Suomasge lea seammálágan ovdáneapmi: Ovddimusat 1990-logu mielde riikka lágat ja njuolggadusat nuppástuvve ja ásahusat bohte mat galget ovddidit sámegiela:</p>
<p>Vuođđoláhka,</p>
<p>Sámediggeláhka,</p>
<p>Beaiveruovttuláhka,</p>
<p>Vuođđooahpahusláhka, Logahatláhka,</p>
<p>Sámi giellaláhka,</p>
<p>Báikenammaláhka jna</p>
<p>Sámedikki ja dan orgánat: Skuvla- ja oahppomáteriálaossodat, Giellaossodat, Leana dási sámeoahpahus dárkkisteaddji.</p>
<p>De galggašii várra jáhkkit ahte dál lea sámegiella sihkkarastojuvvon. Muhto nu ii oro leamen. 6</p>
<p><em type="bold">Govva 10 </em></p>
<p><em type="bold">Ain giellamolsundilis </em>Sihke Riitta Taipale guorahallan Ohcejoga nuoraid giellageavaheamis ja mu nákkosgirjji dutkamuš čájehit čielga tendeanssaid. Giellamolsun ii leat bisánan. </p>
<p>Ohcejogas lea ain gielladilli mii lea dábálaš giellamolsumis: – Olu sámegielat mánát eai sámás gaskaneaset – Eanaš sámegielat nuorat eai sámás gaskaneaset – Olu olles olbmot eai sámás gaskaneaset vaikko máhttet sámegiela</p>
<p>Ja de oažžu áinnas jearrat. Mii caggá ealáskahttima dál? – Stáhta? – Ásahusat? – Olbmot ieža?</p>
<p>Sosiologiijas lea oahpes albmaneapmi dahjege fenomena ahte Stáhta váikkuha ásahusaid ja ásahusat váikkuhit olbmuid (goitge áiggi mielde). Ja de lean ohcan sivaid máŋgga dásis daid dálá gielalaš láhttemiidda.</p>
<p><em type="bold">Stáhta-servodat-ovttaskasolbmo váikkuhus </em>Okta ovdamearka: Mii lea dehálaš. </p>
<p>Stáhta mearrida vuođđooahpahuslágain skuvlla doaibmagiela ja oahpahusgiela. Ohcejogas lea skuvllaid doaibmagiellan suomagiella ja oahpahusgiellan sámegiella dahje suomagiella. Maiddái sámegielat luohkáin sáhttá lagabui bealli oahpahusas leat suomagillii Vuođđooahpahuslága mielde.</p>
<p>Stáhta mearrida maid iežas oahppoplánain oahpahusa ulbmila ja sisdoalu. Dáinna stáhta bidjá rámmáid maiddái sámemánáid oahpahussii:</p>
<p><em type="bold">Govva 11 </em></p>
<p>Ohcejoga skuvllaid oahpahusa vuođđun lea suomakultuvra, mii lea ovdánan vuorrováikkuhusas álgoálgosaš, davviriikalaš ja eurohpalaš kultuvrrain. 7</p>
<p>Dát ii leat mu čuoččuhus. Mun lean viežžan sitáhta Ohcejoga gieldda báikkálaš oahppoplánas mas geardduha Suoma Vuođđooahpahusa oahppaplána.</p>
<p>Dieđusge lea skuvlla bajimus ulbmilis mearkkašupmi oahpaheaddjiide ja ovttaskas oahppiide. Sihke mu ja eará dutkamušat duođaštit ahte: Skuvla lea Ohcejoga mánáide ja nuoraide báiki gos sii hárjánit suomastit gaskaneaset. Dat lea maid Badjedási oahppi Ohcejogas muitalii jearahallamis muinna:</p>
<p type="listitem">Govva 12</p>
<p type="listitem">Skuvllas leat eanet suomagielat olbmot, ja lean hárjánan suomastit doppe. Mii lávet skuvla áigge diimmuiguin nu go mu luohkálaččaiguin sámástit. Diimmuid áigge hálan daiguin  sámegiela, muhto in baljo eará.</p>
<p>Norgga bealde Deanu gielddas leat guokte sámegielat skuvlla. Buohtastaddama dihte čájehan maid muhtin Deanu sámeskuvlla oahppi muitalii jearahallamis muinna:</p>
<p type="listitem">Govva 13</p>
<p type="listitem">Go mis lea dákkár sámegielat skuvla, de ferte doppe sámástit. Muhtimin han sáhttit álgit dárostit, muhto de mii gávnnahit olggos ahte dál mii leat jorgalan dárogillii. De fas álgit  sámegillii hállat.</p>
<p>Jearahallamat váhnemiiguin čájehit ges ahte Ohcejoga váhnemat leat oalle duhtameahttumat skuvlla rollii sámegiela ovddideaddjin. Deanu gieldda váhnemat leatges hui duđavaččat dan doarjagis maid leat skuvllain ožžon mánáid sámegiela oččodeapmái.</p>
<p>Buot orru čájeheamen ahte stáhta váikkuha skuvlla ja skuvla váikkuha mánáid.</p>
<p><em type="bold">Govva 14 </em></p>
<p><em type="bold">Juohke suorgi dárbbaša strategiija </em>Geaidnu ovddosguvlui lea seammá oktageardán go váttis jos háliida ealáskahttit sámegiela Ohcejogas. Juohke servodatsuorgi ja juohke priváhta suorgi dárbbaša sámegiela ovddidanstrategiija. </p>
<p>Gielda ja eará almmolaš orgánat Ohcejogas, girku ja searvegoddi, priváhta searvvit, fitnodagat. Buot doaibmit ja dahkkit dárbbašit iežaset doaibmaviidodahkii sámegiela strategiija. Dálá dilis lea suomagiella váldogiellan ja eanaš oktavuođain geavahuvvo dušše suomagiella, ovdamearkka dihte mánáid ja nuoraid astoáigefálaldagain maid sihke gielda, searvegoddi ja searvvit lágidit. Suomagiella 8 lea maid almmolaš orgánaid hálddahusgiellan. Sámegillii jorgala ja dulko ja sámegielat bálvalusat leat dávjá váddása duohkin.</p>
<p>Eaige fitnodagain vuhtto gielalaš strategiija. Máidnosat eai leat sámegillii, ii gostege oidno ahte dáppe leat sámegiela bargit. Jos háliida sámástit, de fertet ieš diehtit gii máhttá sámegiela.</p>
<p>Mu pointsa lea ahte jos háliida dakkár ealáskahttima mas sámegiella šaddá lunddolaš giellan ođđa giellašiljuin ja geavahuvvo eanebut, de ferte láhčit dili dasa. Galgá leat čielggas ahte gielda ja eará almmolaš ja priváhta ásahusat galget ovddidit sámegiela iežaset doaimmain. Dat galgá leat bajimus hoavdda ovddasvástádus, muhto maiddái juohke bargi ovddasvástádus. Buohkat galget diehtit mii min sámegiela strategiija lea.</p>
<p><em type="bold">Govva 15 </em>Dili ferte maid láhčit buorebut mánáid, nuoraid ja ollesolbmuid sámegiela oččodeapmái. Ovdamearkka dihte ii leat vel lágiduvvon ollesolbmuide sámegiela dievasmahttinskuvlejumi dego SOG lea lágidan anárašgillii ja dál lágida nuortalašgillii. </p>
<p>Beaiveruovttut sáhttet ovddidit sihke sámegielat ja suomagielat mánáid sámegiela.</p>
<p>Suomagielat beaiveruovttut sáhttet šaddet sámegielat giellabeassin</p>
<p>Vuođđoskuvllaid ja logahaga vuogádagat galget nuppástuvvat nu ahte oahpahusa vuođđun šaddá sámi kultuvra ja ulbmil buot oahppiid sámegiela ovddideapmi. Iige Suoma kultuvra dego dálá skuvllas. </p>
<p>Jos dát ii leat vejolaš, jos ii leat politihkalaš dáhttu Suoma stáhtas dahje Ohcejoga gieldda politihkkáriin dákkár nuppástussii, de galgá baicce sirdit sámegielat oahpahusa sámegielat skuvllaide.</p>
<p><em type="bold">Govva 16 </em>Almmolaš orgánaid sáhttá stivret politihkalaš mearrádusaiguin. Priváhta dilálašvuođaid ja olbmuid gaskavuođaid lea váddásut stivret. Dahje daid ii sáhte stivret, dušše váikkuhit diehtojuohkimiin. </p>
<p>Diehtojuohkinkampánjjain sáhttá lebbet dieđu sámegiela rašes dilis ja ovddidanvejolašvuođain. Ja maiddái álo muittuhit máŋggagielavuođa buriid ja ahte giellaárbi lea dán guovllu stuorámus kultuvrralaš kapitála.</p>
<p>Priváhta eallimisge lea sáhka strategiijaid válljemis. Mo sáhttá ovttaskas olbmot, bearrašat, sogat, gilit, searvvit ja fitnodagat ovddidit sámegiela nu ahte giella seailu. Galgá hástuhit buohkaid smiehttat ja mearridit. Mo livččii mis vejolaš lasihit sámegiela geavaheami? Makkár strategiijaid galgá válljet? 9</p>
<p>Muittuhan ahte bearrašiin lea okta unna nuppástus olbmuid giellageavaheamis dahkan hirbmat ollu buori sámegiela seailumis. Ovdal eai hállan sámegielat váhnemat sámegiela mánáide jos guoibmi ii máhttán. Dál geavahit measta buot dákkár bearrašat Ohcejogas <span type="quote">“Ovtta olbmos – okta giella”</span> – strategiija. Dat guhte máhttá sámegiela sámásta mánáiguin. Dan nuppástusa haga livčče mealgat uhcit sámegielat mánát dáppe dál.</p>
<p><em type="bold">Govva 17 </em></p>
<p><em type="bold">Mii lea lihkostuvvan ealáskahttima mearkkat? </em></p>
<p>Leago dákkár ulbmil vejolaš?</p>
<p>Buohkat geat máhttet sámástit sámástit mánáiguin ja nuoraiguin, maiddái giellabeasi mánáiguin</p>
<p>Buohkat geat máhttet sámástit sámástit eará sámegiela hálliiguin</p>
<p>Olles servodat ovddida sámegiela</p>
<p>Buohkat atnet sámegiela seailuma dehálažžan ja barget dan ovddas</p>
<p>Servodagas leat ortnegat mat dahket sámegiela seailuma vejolažžan ja olbmot geavahit daid.</p>
</body></document>
