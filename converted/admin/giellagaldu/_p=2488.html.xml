<document xml:lang="sme" id="no_id">
  <header>
    <title>Mii vielpái namman? | Sámi Giellagáldu</title>
    <genre code="admin"/>
    <author>
      <person firstname="Bigga-Helena" lastname="Magga" sex="unknown" born="" nationality=""/>
    </author>
    <year>2016</year>
    <wordcount>313</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://www.giella.org/?p=2488</origFileName>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>↓ Skip to Main Content</p>
    <p type="title">Mii vielpái namman?</p>
    <p>Posted on</p>
    <p>by</p>
    <p>Bigga-Helena Magga</p>
    <p>Go vielppis stuorru, dárbbaša dat nama vai dan sáhttá čuorvut nama mielde. Lohket ahte namma ferte leat dalle go vielpá galgá gohččugoahtit. Nama sáhttá addit vaikkoba guolgga dahje ivnni mielde dahje juos das leat erenomáš mearkkat. Luonddunai sáhttá čuovvut ja dan mielde nammadit beatnaga. Leago vielppis ciiku vai rávjá, váikkuha maid nammii. Juohke dáfus beana galgá oažžut buori nama, dakkára mii heive dan lundui dahje muđui lea dasa vuogas.</p>
    <p>Juos beana lea unni, dat sáhtálii leat Benne, muhto dalle dat galgá leat rávjá. Juos beana lea unni ja buoidi, dasa heive namma Jarfe. Juos beana lea čáhppat iige beare stuoris, dat livččii Hulmmo. Čalmmon gohččodit beatnaga mas leat dielkkut goappašat čalmmi bajábealde ja Čierggis lea beana man čeabeha birra lea vilges gierdu.</p>
    <p>Ciiku mii lea ciellalas ja man jietna guoddá guhkás, lea Šaike Višši ja buorre boazobeana lea Siekkis go fas beana mii lea háippas ja čuorbi, liiggolii leat Háipa. Virkkos, ilolaš beana heive leat Virggo ja beana mii ciellá ja bávká dohkke leat Bávkko.</p>
    <p>Namat sáhttet rievdadit guovllus guvlui ja daid daddjo veahá eará ládje, ovdamearkan vaikko Dielku ja Dilko. Guolgaivnni dáfus beatnagat leat seammaláganat, namma lea fal earálágan sierra guovlluin. Muhtin sajiin juoga namma sáhttá leat dušše ciikobeatnagii, nuppi guovllus dat namma leage rávjábeatnaga namma.</p>
    <p>Muhto ovdalgo olmmoš diehtá mii vielpái namman, son gohččoda dan cugun.</p>
    <p>Bolfi Govva: Bigga-Helena Magga</p>
    <p>Sámi Giellalávdegoddi lea dohkkehan muhtin beatnatnamaid. Dat gávdnojit dákko Beatnatnamat</p>
    <p>Eambbo dieđuid beatnagiid namain gávdno maid Konrad Nielsena samisk ordbok- girjjis ja Káre Elle Gaupa Girjjo-Gárjjo- girjjis.</p>
    <p>Gáldut:</p>
    <p>Gaup Karen Elle, Girjjo-Gárjjo – Muitalusat, máidnasat, sátnevádjasat, árvádusat ja diiddat. 2001.</p>
    <p>Sámi Giellagáldu: http://www.giella.org/?page_id=15</p>
    <p type="title">Share this:</p>
    <list>
      <p type="listitem">Click to share on Twitter (Opens in new window)</p>
      <p type="listitem">Click to share on Facebook (Opens in new window)</p>
      <p type="listitem">Click to share on Google+ (Opens in new window)</p>
    </list>
    <p type="title">Related</p>
    <p>Posted in</p>
    <p>Giellablogga</p>
    <p>,</p>
    <p>Ovdasiidu</p>
  </body>
</document>
