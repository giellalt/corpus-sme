<document xml:lang="sme" id="no_id"><header><title/><genre code="admin"/><author><unknown/></author><wordcount>781</wordcount><conversion_status type="standard"/><availability><license type="standard"/></availability><multilingual/><origFileName>Sámi_Giellagáldu_njuolggadusat.pdf</origFileName><parallel_text xml:lang="sma" location="njoelkedassh_saemien_gielegaaltijasse.pdf"/><parallel_text xml:lang="smn" location="sami_giellagaldu_njuolgadusah.pdf"/><parallel_text xml:lang="sms" location="saam_kiollkald_di_vuakkoozz.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="bold">Sámi Giellagáldu njuolggadusat </em>Mearriduvvon 11.06.2020 Norgga Sámedikkis. Mearriduvvon 26.06.2020 Suoma Sámedikkis. Mearriduvvon 17.09.2020 Ruoŧa Sámedikkis. <em type="bold">§ 1 Ulbmil </em>Sámi Giellagáldu lea sámeálbmoga oktasaš davviriikkalaš fágaorgána sámi giellagažaldagain. Sámi Giellagáldus ovddasvástádussan lea koordineret, nannet ja ovddidit davviriikkalaš sámi giellaovttasbarggu. Sámi Giellagáldu ulbmilin lea seailluhit, gáhttet ja ovddidit dan kulturárbbi maid sámegielaid čállingielat ja njálmmálaš gielat ovddastit, ja seailluhit, nannet ja ovddidit sámegielaid seammás go iešguhtege sámegiela sierra dárbbut, hástalusat ja resurssat váldojit vuhtii. <em type="bold">§ 2 Doaimmat </em>Sámi Giellagáldus lea ovddasvástádus sámegielaid giellagáhttemis. Sámi Giellagáldu galgá doaibmat oktasaš áššedovdi fágaorgánan dain áššiin mat gusket sámegielaid čállingiela normeremii. Dát sisttisdoallá terminologiija ja čállinnjuolggadusaid normerema. Sámi Giellagáldu galgá riggudahttit sámegielaid sátnehivvodaga ja dán láhkai leat mielde sihkkarastimen sámegielaid boahtteáiggi. Sámi Giellagáldu galgá juohkit dieđuid, rávvet ja bagadallat giellageavaheaddjiid sámegielaid geavaheamis. <em type="bold">§ 3 Ásahusa organiseren </em>Sámi Giellagáldu lea iešheanalaš ásahus man leat ásahan Sámedikkit Suomas, Ruoŧas ja Norggas. Praktihkalaččat ja hálddahuslaččat lea Sámi Giellagáldu čadnon Sámediggái Norggas, mii doaibmá hálddahuslaš ovddasvástideaddjin, muhto ásahusa jođiha sierra stivra mas buot golmma sámedikkis lea ovttadássásaš váikkuhanvejolašvuohta. Sámi Giellagáldus galget leat giellabargit buot ovddastuvvon riikkain. Sámi Giellagáldu njuolggadusat mearriduvvojit ovttaláhkai buot golmma sámedikkis. <em type="bold">§ 4 Vuoigatvuođat materiálaide </em>Sámedikkit Suomas, Ruoŧas ja Norggas sáhttet friddja geavahit ja juohkit materiála man Sámi Giellagáldu lea buvttadan ja čohkken. <em type="bold">§ 5 Stivrra čoahkkádus </em>Sámi Giellagáldu stivrras leat 6 stivralahtu geain leat persovnnalaš várrelahtut. Juohke sámediggi nammada guhtege 2 stivralahtu, geain leat 2 várrelahttu. Sohkabealledásseárvu galgá deattuhuvvot nammadeami oktavuođas. Buot sámedikkiin lea ovttalágan ovddasvástádus láhčit sohkabealdássedeattu stivrii. Vuolggasadjin lea ahte nammadeapmi gusto njealji jahkái. Juohke sámediggi sáhttá goas beare ođđasit nammadit iežas stivralahtuid. Stivralahtuin galgá leat fágalaš gelbbolašvuohta sámegielas, ja sii galget dovdat gielladili bures. Stivra konstituere iežas ja vállje stivrajođiheaddji ja (ovtta dahje guokte) nubbinjođiheaddji stivralahtuid gaskkas. Jus okta stivralahtuin ii sáhte searvat čoahkkimii, de galgá várrelahttu gohččojuvvot. Stivrras lea mearridanváldi go unnimusat njeallje lahtu ja unnimusat okta ovddasteaddji iešguhtege sámedikkis leat čoahkkimis. Jus jienastemiin gártet seamma olu jienat, de leat stivrajođiheaddjis guokte jiena. <em type="bold">§ 6 Stivrra doaimmat </em>Stivra lea Sámi Giellagáldu bajimus orgána, ja das lea váldoovddasvástádus ásahussii. Stivrras lea ovddasvástádus das ahte ásahusas lea alla fágalaš kvalitehta, ja ásahus jođihuvvo beaktilit ja gustovaš njuolggadusaid mielde. Stivrras lea ovddasvástádus fágalaš ovdáneapmái, resursageavaheapmái ja vuoruhemiide, ja maiddái Sámi Giellagáldu doaimmaide guoski mihttomeriid ja strategiijaid hábmemii. Stivra ásaha giellalávdegottiid dárbbu ja resurssaid mielde, ja direktevrra árvalusa mielde. Stivra galgá mearridit jahkerehketdoalu, jahkedieđáhusa, bušeahta, doaibmaplána ja ásahusa bargoortnega. Stivra galgá virgádit direktevrra stivrajođiheaddji árvalusa mielde, ja Sámi Giellagáldu eará bargoveaga direktevrra árvalusa mielde. <em type="bold">§ 7 Direktevra </em>Direktevra jođiha Sámi Giellagáldu doaimma. Direktevrras lea ovddasvástádus Sámi Giellagáldu siskkáldas organiseremii daid rámmaid siskkobealde mat bohtet ovdan § 6. Direktevrras lea bargoaddiovddasvástádus Sámi Giellagáldu bargiide. Direktevra lea stivrra čálli, son galgá válbmet ja rávvet dain áššiin mat ovdanbuktojuvvojit stivrii, ja su ovddasvástádussan lea čađahit stivramearrádusaid. Direktevrra ovddasvástádussan lea ahte ekonomalaš doaibma čađahuvvo gustovaš njuolggadusaid mielde. Direktevra galgá hábmet bušeahttaárvalusa ja jahkerehketdoalu, ja dieđihit stivrii ekonomalaš ja eará áššiid birra main lea mearkkašupmi ásahussii. </p>
<p>Direktevrras lea fápmudus disponeret bušeahta ja váldi dahkat šiehtadusaid Sámi Giellagáldu bealis, dain áššiin mat gusket opmodahkii, prošeavttaide ja ovttasdoaibmangaskavuođaide stivrra mearridan rámmaid siskkobealde. Direktevrras ovddasvástádussan lea almmuhit rabas virggiid ja addit árvalusaid stivrii. <em type="bold">§ 8 Giellalávdegottit </em>Ovttaskas giellalávdegottiin mat ásahuvvojit § 6 mielde, lea ovddasvástádus normeret čállingiela, terminologiija ja čállinnjuolggadusaid. <em type="bold">§ 9 Bušeahtta ja ruhtadeapmi </em>Sámi Giellagáldu galgá jahkeraporterema oktavuođas ovddidit čuovvovaš njealji jagi bušeahttadárbbuid Sámedikkiide Suomas, Ruoŧas ja Norggas. Bušeahttadárbbut leat vuođđun bušeahttašiehtadallamiidda sámedikkiid gaskka. Bušeahttašiehtadallamat galget leat čađahuvvon nu ahte juohke Sámedikki oassi lea čielggas ovdal áigemeriid mat gusket iešguđet Sámedikki bušeahttameannudeapmái. Go bušeahttameannudeapmi lea loahpahuvvon, de hábmejuvvo oktasaš juolludusreive Sámedikkiin Sámi Giellagáldui mas ovdanbohtet vuordámušat ásahussii. Sámi Giellagáldu hálddaša ieš sisaboađuid ja jahkásaš badjelbáhcaga, ja das lea alddis ovddasvástádus gokčat vuolláibáhcaga. <em type="bold">§ 10 Raporteren </em>Sámi Giellagáldu galgá sáddet Sámedikkiide Norggas, Ruoŧas ja Suomas ásahusa ovddit jagi doaimmaid ovddas sierra jahkedieđáhusa ovdal ođđajagimánu 15. beaivvi, ja sierra rehketdoalu ovdal guovvamánu 10. beaivvi. Dát raporteren galgá leat heivehuvvon juolludusreivve ektui. <em type="bold">§ 11 Sámi Giellagáldu heaittiheapmi </em>Jus okta Sámedikkiin mearrida geassádit ovttasbargoorgánas, de heaittihuvvo Sámi Giellagáldu juovlamánu 31. beaivvi jagi eretcealkin áiggiin. Dieđiheapmi galgá ovdanbuktojuvvot čálalaččat. Dieđiheapmi vuolgá johtui dan kaleanddarjagi loahpas go Sámi Giellagáldu stivra vuostáiválddii dieđiheami. Luohpama dahje heaittiheami oktavuođas juhkkojuvvojit opmodagat, geatnegasvuođat ja vejolaš loahpahangolut gustovaš gollojuogadeami mielde. Dát guoská maiddái virgevuoigatvuođaide guoski ovddasvástádussii. Ovttaskas bargiid ektui čuvvot heaittiheami oktavuođas Norgga bargobiraslága ja stáhtabargiidlága njuolggadusat. <em type="bold">§ 12 Váiddameannudeapmi </em>Váiddameannudeapmi čađahuvvo hálddašanlága mearrádusaid mielde. Dain áššiin maid stivrra nammadan giellalávdegottit leat mearridan, váiddainstánsan lea Sámi Giellagáldu stivra. <em type="bold">§ 13 Fápmuiboahtin </em>Njuolggadusat bohtet fápmui go buot sámedikkit leat mearridan njuolggadusaid ovttaláhkai. Sámedikki dievasčoahkkin Norggas ásaha dan maŋŋá ásahusa formálalaččat Sámelága 2-12 § mielde. <em type="bold">§ 14 Mearrádusaid rievdadeapmi </em>Dáid njuolggadusaid sáhttet sámedikkit rievdadit. Rievdadusat bohtet fápmui go dat leat mearriduvvon ovttaláhkai buot ovddastuvvon sámedikkiid dievasčoahkkimiin. </p>
</body></document>
