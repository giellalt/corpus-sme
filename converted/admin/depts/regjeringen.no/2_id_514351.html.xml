<document xml:lang="sme" id="no_id"><header><title>6.2 Sámegielmáhttu ... - regjeringen.no</title><genre code="admin"/><author><person firstname="" lastname="Bargodepartemeanta" sex="unknown" born="" nationality=""/></author><translator><unknown/></translator><translated_from xml:lang="nob"/><year>2008</year><publChannel><publication><publisher>regjeringen.no</publisher></publication></publChannel><wordcount>2228</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/2007-2008/stdie-nr-28-2007-2008-/6/2.html?id=514351</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>6.2 Sámegielmáhttu ... - regjeringen.no</p>
<p>St.dieđ. nr. 28 (2007-2008)</p>
<p type="title">Sámepolitihkka</p>
<p type="title">6.2 Sámegielmáhttu&#13;  ja sámi kulturmáhttu almmolaš suorggis</p>
<p>Juohke suorggis dahje doaimmas ferte leat sámi dilálašvuođaid birra máhttu jus galget nagodit fállat buriid ja seammadássásaš almmolaš bálvalusaid sámi álbmogii.</p>
<p>Maiddái gulahallan ja diehtojuohkin sámegillii sámi geavaheddjiide lea guovddážis jus galgá leat doarvái buorre fálaldat. Dearvvašvuođasuorggis lea ovdamearkka dihte nu ahte suohkanat, fylkasuohkanat ja dearvvašvuođaásahusat galget gozihit dárbbu mielde dulkonveahki jus bargiin ii leat doarvái giella- ja kulturipmárdus. Jus bargiin lea váilevaš giellaipmárdus, de sáhttá buohcci oažžut boasttu divššu dahje sáhttá nuge mannat ahte duođalaš dávddaid eai fuobmá áiggil.</p>
<p type="title">Govus 6.1 Romssa universitehtabuohcceviessu</p>
<p>Gáldu: Marit Einejord</p>
<p>Albma buorre bálvalusfálaldat eaktuda ahte ásahusas gávdnojit olbmot geain lea sámegielmáhttu ja kulturipmárdus. Guovddáš sámi guovlluin gal galggašii leat buorre vejolašvuohta olahit diekkár dili. Lea hui dehálaš ahte gávdnojit bargit geat máhttet sámegiela ja geain lea sámi kulturipmárdus, vai sámi geavaheaddjit ožžot dan dovddu ahte bálvalusain lea buorre kvalitehta. Danin lea ge hástalussan ohcat ja viidáset oahpahit olbmuid geat sáhttet almmolaš ásahusain bargat.</p>
<p type="title">6.2.1 Sámi kulturmáhttu almmolaš suorggis</p>
<p>Almmolaš hálddašeami iešguđet surggiin sáhttá leat dárbu ipmirdit sihke álbmotrievttálaš geatnegasvuođaid, Norgga politihka ja lágaid mat gusket sámi dilálašvuođaide. Sáhttá leat dárbu máhttit sámegiela ja ipmirdit kultuvrralaš, historjjálaš ja ealáhussii gullevaš dilálašvuođaid, sáhttá dárbbašuvvot diehtu sámi ásahusaid ja organisašuvnnaid birra ja sáhttá maid leat dárbu eanet erenoamáš máhttui ja gelbbolašvuhtii mii gullá iešguđet geográfalaš guvlui dahje áššesuorgái.</p>
<p>Skuvllat ja oahpahusbáikkit leat deháleamos báikkit main dákkár seammadássásaš almmolaš bálvalusat galget duohtandahkkojuvvot ja main daidda galgá huksejuvvot vuođđu. Servodagas lea oppalohkái unnán diehtu ja máhttu sápmelaččaid, sámi historjjá ja sámi kultuvrra birra. Ráđđehus lea máhttoloktemiin ja ođđa oahppoplánaiguin láhčán dilálašvuođa nu ahte vuođđooahpaheami dilli galgá buorránit. áiggi mielde galget buot oahppit Norggas oahppat sámi dilálašvuođaid birra. Maiddái alit oahpahusas galgá sámi fágaid dilli buorránit iešguđet oahpposurggiin, erenoamážit davviguovlluid institušuvnnain.</p>
<p>Lea dađibahábut maid nu ahte lea unnán diehtu sámi dilálašvuođaid birra otná almmolaš doaimmain. Danin lea ge dárbu ahte bargoaddit mat oidnet ahte sii dárbbašit diekkár gelbbolašvuođa, láhčet dili gealboovddideapmái sierra máhttoplánemiin ja maiddái ohcet dakkár bargiid geain lea dát máhttu.</p>
<p>Ráđđehus oaidná gal dan ahte sáhttá leat beare stuora noađđi ja ovddasvástádus eaŋkil bargoaddái okto nagodit háhkat diekkár viiddis gelbbo-lašvuođa. Ollu bargoaddiide lea váttisvuohtan go gávdnojit nu unnán heivehuvvon oahppofálaldagat gos sáhttet oahppat vásetin sámi dilálašvuođaid birra, ja de eandalii dakkár oanehis fálaldagat. Bargoaddái sáhttá šaddat divrrasin ráhkadit iežas fálaldagaid ja dávjá lea váttis gávdnat fágaolbmuid geat sáhttet jođihit diekkár lassioahpu. Dávjá šaddet diekkár fálaldagat hoahppofálaldahkan mat galget oanehit áigái čoavdit váttisvuođa (ad-hoc), dakkárat maid lea váttis plánet systemáhtalaččat guhkit áiggi vuollái.</p>
<p>Danin áigu ge Bargo- ja searvadahttindepartementa ovttas guoskevaš departementtaiguin, geahččat livččii go vejolaš ahte Sámi allaskuvla oažžu bargun garraseappot bargat ásahit gelbbolašvuođanannema lohkanfálaldagaid mat gusket almmolaš suorgái. Dat sáhttet leat fálaldagat mat leat heivehuvvon ovdamearkkadihte oahpaheddjiide, dearvvašvuođa- ja fuolahussuorggi bargiide, áššemeannudeddjiide ja almmolaš hálddašeami jođiheddjiide, politiijaide ja kriminálafuolaheddjiide, bargo- ja čálgoetáhtii jna. Dát guoská sihke diehtojuohkimii ja dasa ahte hukset viidáseappot daid lohkanfálaldagaid mat juo gávdnojit ja mat gávdnojit eará oahpahusinstitušuvnnain, mat gusket guđege etáhta erenoamáš oahpposuorgái, Muhto dás lea maid sáhka ásaheames sierra fálaldagaid allaskuvlii. Sámi allaskuvla lea ieš dáhtton diekkár rolla, mas sáhttet maid atnit ávkin dan siskkáldas struktuvrra mii lea čadnojuvvon sámi giella-ja kulturguovddážiidda Norggas, ja mas maiddái sáhttet guorahallat internehttii huksejuvvon čovdosiid.</p>
<p>Ovdamearkan dasa movt sáhttá ásahit viiddis fálaldaga, sáhttá namuhit ahte Tromssa Universitehta lea ásahan oahppofálaldaga man namma lea Sámi kulturmáhttu. Dat sisttisdoallá máŋga eará fágasuorggi, nugo arkeologiija, historjjá, sosialantropologiija ja sámi etnografiija. Oahppofálaldat addojuvvo čoagganemiid bokte ja dahká 30 lohkančuoggá. Tromssa Universitehtas lea maid sierra masterprográmma eamiálbmotoahpahusas. Čujuhuvvo muđui 12. kapihttalii mii lea alla oahpahusa birra.</p>
<p type="title">6.2.2 Sámegiella almmolaš suorggis</p>
<p>Lea máŋgga dáfus dárbu ahte almmolaš doaimmain geavahit sámegiela. Dat váikkuha vuosttažettiin dasa ahte sámegielagiid riektesihkarvuohta vuhtiiváldojuvvo ja lea mielde váikkuheamen dasa ahte leat doarvái almmolaš bálvalusat gos gávdno fálaldat sámi álbmogii. Nuppádassii de dasa lea dárbu sámegiela boahtteáiggi nannema dihte, ahte galgá leat lunddolaš geavahit sámegiela almmolaš oktavuođain.</p>
<p>Giellageavaheami iskamis</p>
<p>Giellageavaheami iskan čájeha dan ge ahte etáhtaid bargiin ii leat buohkain nu buorre sámegiela máhttu. Dušše soapmásat máhttet čállit sámegillii. Olus eai ádde eai ge hála sámegiela. álbmoga sámegielahálliid logu ektui eai leat dain etáhtain main iskkadallan čađahuvvui, návccat bálvalit álbmoga sámegillii.</p>
<p>Sámedikki giellageavahaniskamis jagi 2004 ledje sullii 70 almmolaš doaimmahusa davvi-, julev- ja lullisámi guovlluin mielde. Dadjat dal jo buot ásahusat dihtet ahte sis lea ovddasvástádus fállat bálvalusaid sámegillii. Iskan guoskkai sullii 11 000 bargái almmolaš suorggis. Sulaid 3 proseanttas bargiin lei sámegiela máhttu. 70 proseata doaimmahusain dovddahit ahte dárbbašit eanet gelbbolašvuođa sihke hállat ja čállit sámegillii. Daddjojuvvo ahte dárbbašuvvojit ollu sámegielat fágabargit dearvvašvuođasuorggis, skuvllain ja mánáidgárddiin, kriminálafuolahusas ja Girkus.</p>
<p>Sámelága giellanjuolggadusaid árvvoštallan mii čađahuvvui jagi 2007 (gč. kap. 19.4.2) čájeha seamma minstara. Eanaš almmolaš orgánat maidda sámelága giellanjuolggadusat gusket, eai ollašuhte ollásit lága gáibádusaid. Dát dagaha ahte olbmuide sámegiela hálddašanguovllus ii leat s</p>
<p>Sámegiela hálddašanguovllus lea sus guhte váldá oktavuođa almmolaš orgánain sámegillii, vuoigatvuohta oažžut vástádusa sámegillii (gč. sámelága § 3 – 3). Dát ii guoskka dattetge hállamii virgehasaide geat leat doaimmas orgána kontuvrra olggobealde. Son guhte čállá regiuvnnalaš almmolaš orgánii sámegillii sámegiela hálddašanguovllus, sus lea vuoigatvuohta oažžut čálalaš vástádusa sámegillii. Sámelága § 3 – 4 ja § 3 – 5 válddahallet sámegiela geavaheami riektelágádusas ja dearvvašvuođa- ja sosiálasuorggis. Duopmostuollolága § 136a viiddiduvvon rievtti birra geavahit sámegiela riektelágádusas čujuha sámelága §:i 3 – 4.</p>
<p>Almmolaš orgánat maidda sámelága giellanjuolggadusat gusket, galget ieža fuolahit ahte njuolggadusat čuvvojuvvojit, ja dain lea ovddasvástádus das ahte dain leat dohkálaš sámegielat bargit, gč. sámelága giellanjuolggadusaid láhkaásahusaid.</p>
<p>Buot almmolaš doaimmat ávžžuhuvvojit vuhtiiváldit sámegiela maiddái viidábut go dan maid láhka geatnegahttá. Buorre hálddašanvierru lea vástidit sámegillii go sámegillii váldet oktavuođa, maiddái dakkár oktavuođain gos láhka ii geatnegahte dan dahkat. Buot doaimmat berrejit ásahit dakkár bargomálle ahte čađat árvvoštallet makkár lágat, njuolggadusat, skovit, gihppagat, johtočállosat, dieđáhusat, preassadieđáhusat jna. galggaše jorgaluvvot sámegillii, ja galget daid láhčit oidnosii sámi álbmogii. Go ovdáneapmi manná dan guvlui ahte interaktiiva bálvalusat váldojuvvot eanet ja eanet atnui geavaheddjiid oktavuođas, de ferte muitit vuhtiiváldit sámi álbmoga dieđuidoažžun dárbbu ja vuoigatvuođaid. Buot almmolaš doaimmain fertejit leat strategiijat dasa movt hálddašit diehtojuohkima sámegillii, dasa gullá maid dat ahte čielggadit makkár gelbbolašvuođa sii ieža dárbbašit dahje lea go vejolaččat dárbu jorgalan- ja dulkonbálvalusaide. Garraseamos geatnegasvuođat leat daid doaimmaide maidda sámi giellalága njuolggadusat gusket, gč. kap. 19.4.</p>
<p>Ferte almmuhišgoahtit eanet almmolaš dieđuid sámegillii, vai almmolašvuođas gullogoahtá ja oi-dnogoahtá eanet sámegiella. Ráđđehusa interneahttasiidduin <em type="italic">www.regjeringen.no </em>sáhttá sámegiela maid válljet. áššit mat gusket njuolga sámi álbmogii, almmuhuvvojit dies maid sámegillii – eanemusat davvisámegillii, muhto maiddái julevsámegillii ja lullisámegillii. Fágadepartementtain lea ovddasvástádus gozihit sámegiela iežaset surggiin. Dán rádjái eai leat vuos beare ollu dieđut gávdnamis sámegillii. Ráđđehus áigu árvvoštallat maid sáhtášii bargat oažžundihtii neahttasiidduide eanet systemáhtalaš ođasmahttima ja kvalitehtasihkkarastima. Dán barggu oktavuođas geahččat maid makkár dárbu lea sihkkarastit sámegiela geavaheami almmolaš dokumeanttain ja ahte jorgaluvvojit eanet dieđut sámegillii. </p>
<p><em type="italic">www.Norge.no/minside.no </em>neahttasiidduin sáhttá maid válljet sámegiela. Muhtun almmolaš doaimmain lea sámegiella maid válljemassii iežaset neahttasiidduin, ja sii leat ráhkadan skoviid ja almmolaš dieđuid sámegillii. </p>
<p>Ráđđehusa ulbmil lea ahte buot almmolaš registariin galget sáhttit geavahit sámegiel bustávaid, ja ahte registariid gaskasaš datalonohallan galgá doaibmat maiddái sámegillii. Galgá leat vejolaš registreret sámegiel namaid, báikenamaid, adreassaid jna riekta. Stáhtii gullevaš etáhtat galget árvvoštallat lea go dárbu váldit atnui prográmmagálvvuid/vuogádagaid mat dahket vejolažžan geavahit sámegiel bustávaid dađistaga go ođasmahttá ja lonuha dálá prográmmagálvvuid, gč. kap. 19.5.2.</p>
<p>Vai almmolaš doaimmaide galggai leat álkit váldit atnui sámegiel bustávaid jna, de ásahii Gielda- ja guovlodepartementa 2003:s sámi bustávaid ja ITgealbobása – samIT – <em type="italic">www.samit.no </em>. Buot almmolaš doaimmat sáhttet dieppe oažžut veahki, geahča kap. 19.5.1. </p>
<p>Vuhtiiváldin dihte sápmelaččaid riektesihkarvuođa, de lea dehálaš garvit boasttu ipmárdusaid maidda giellaerohusat leat sivvan. Ollu juridihkalaš doahpagat eai gávdno sámegillii. Go sámegiela geavahit eanet almmolaš hálddašeamis, omd. go jorgala lágaid, láhkanjuolggadusaid ja skoviid, de ovddida sámi tearbmabargguid, geahča kap. 19.6.</p>
<p type="title">6.2.3 Dulkon</p>
<p>Muhtun dáhpáhusain lea dárbu dulkka geavahit. Go sámelága giellanjuolggadusat čađahuvvojedje, de čujuhuvvui ahte vuoigatvuohta geavahit sámegiela vuosttažettiin ferte leat dalle go lea dárbu dadjat juoidá <em type="italic">čielgasit ja dárkilit </em>ja <em type="italic">áddet </em>dan mii daddjojuvvo. Dás lea dearvvašvuođabálvalus ja riektelágádus guovddážis, dannego gielalaš gulahallan-váttisvuođat dáin surggiin čuhcet erenoa-máš garrasit daidda geaidda dat gusket. </p>
<p>Sámegiela/dárogiela dulkabálvalus ii leat dávjá oažžumis almmolaš bálvalusaid fállamis, gč. sámelága giellanjuolggadusaid árvvoštallama. Dakkár ge ovdamearkkat leat leamaš ahte bearraša olbmot ieža leat ferten doaibmat dulkan dikšunásahusain, dahje ahte sámegiela máhtu váilun lea dagahan ahte divššohasat eai leat ožžon dan divššu ja fuolahusa maid sii livčče berren oažžut. Dát ii leat dohkálaš dilli.</p>
<p>Odne váilot sámegielat dulkkat, sihke davvisámegiela, julevsámegiela ja oarjelsámegiela dulkkat. áigodagas 1995 – 96 čađahuvvui dulkaoahppovuogádat Sámi allaskuvllas. Dat lei vuosttažettiin heivehuvvon gealbudit almmolaš etáhtaid vai doppe birgejit go sis lei oktavuohta sámegielat geavaheaddjiidjoavkkuiguin. Kurssat ledje davviriikkalaš vuogádaga oassin mas oahppit ožžo 10 čuoggá oahppogelbbolašvuođa (30 oahppočuoggá). Oktiibuot 40 oahppi čađahedje eksámena.</p>
<p>Sámi giellaráđđi állggahii jagi 1994 <em type="italic">sámi dulkkaid dohkkehanortnega </em>ovttasráđiid Sámi allaskuvllain ja Sámi Instituhtain. Bargojoaku geahčadii Olgoriikalašdirektoráhta dulkaiskosa evttohusa ja dulkaautoriserema evttohusa, muhto gávnnahii ahte sámegiela dulkkain lea earalágan dárbu, ja nu maiddái earalágan dulkaortnetdárbu. Sámi giellaráđđi dohkkehii sámegielagiid dulkon- ja autoriserenortnega jagi 1995. Dohkkehanortnegis leat gukte oasi, dulkoniskkus ja dulkonautorisašuvnna addin. Dulkoniskkus galgá addit daidda geat barget fidnodulkan, vejolašvuođa duođaštit iežaset gelbbolašvuođa. Jus ceavzá dulkoniskosis, de beassá kandidáhta ohcat dulkonlobi vuoigatvuođain geavahit fidnonamahusa autoriserejuvvon dulka. Sámi giellaráđđi attii jagi 1997 dohkkeheami viđa dulkii. Maŋŋágo Giellaráđđi heaittihuvvui, gč. kap. 19.2, ii leat dát ortnet ovddiduvvon eanet. </p>
<p>2004 čavčča lei Sámi allaskuvllas ovdaprošeakta dulkaoahpahusa birra, maid Dearvvašvuođadepartemeanta ja Sámediggi ruhtadedje.</p>
<p>Sámi allaskuvlla dulkaoahpahus galgá oahpistit ja ráhkkanahttit oahppiid dulkabargui. Oahppu sisttisdoallá sihke dulkonetihka ja dulkonteknihka, servodatfága ja terminologiija. Dát oahppu lea maiddái profilerejuvvon gokčat almmolaš etáhtaid ja sámegielat geavaheaddjiidjoavkkuid gaskavuođa. Servodatfágaoassi sisttisdoallá almmolaš suorggi hálddahusoahpu, bargoeallima ja oahpahusa, dearvvašvuođa- ja sosiálasuorggi, ja politiija ja riektelágádusa. Oahppu lea oasseággioahppu mii bistá guokte lohkanbaji ja mas leat vahkkočoahkkaneamit. Jagi 2005 čađahedje 8 oahppi dán oahpu. Oahppu ii leat dan maŋŋá čađahuvvon og uhccán oahppit dasa ohce. 2007 čavčča dollojuvvui jahkebeallásaš sámegiela diggedulkon- ja jorgalankursa Sámi allaskuvllas mas ledje sullii 10 oahppi.</p>
<p>Sámi allaskuvla lea dovddahan ahte háliida ráhkadit golmmajahkásaš diggedulkoma oahppovuogádaga man sáhttá ovttastit dakkár gielálaš fáttáiguin go sámegielain, dárogielain ja eaŋgalasgielain, <span type="quote">«máŋggakultuvrra áddejumi»</span> fágain, ja dakkár fágaid dieđuiguin go dearvvašvuođa- ja sosiálafága ja juridihka oahpuin.</p>
<p type="title">Boksa 6.1 Ovddešáiggiid&#13;  dulkageavaheapmi sámi guovlluin</p>
<p>Sámi guovlluin lea dulkonásahus leamaš jo 1700-logu rájes. Dulkkat ledje <span type="quote">«kulturdulkkat»</span> ge ja veahkehedje ovdamearkka dihtii sundiid ollu eambbo go dušše gielalaš dulkomiin ja veahkehedje sin idjademiin, biktasiiguin, sáhtaše-miin ja kultuvrra áddejumiin das mii dáhpáhuvai diggemeanuin. Sis ii lean formálalaš oahppu, muhto ohppe ja čehppo dulkodettiin.</p>
<p>Girku álggahii áigá jo sihke sámegiela oahpahusa ja dulkoma. Ruoŧa duopmárat geavahedje diggedulkkaid Sis-Finnmárkkus gitta dassážiigo guovlu šattai Dánskka- Norgga guovlun jagi 1751. Jagi 1782 evttohii Finnmárkku ámtamánni ahte galgá válljet dakkár dulkka gii lei váli dahkan, oppa fylkii veahkkin báikkálaš eiseválddiide sámegiela ja suomagiela dulkan. Gonagaslaš skihkádus dulkoma birra addojuvvui borgemánu 7. b. 1792. Riektesuorggis mearridii geassemánu 6. b. 1863-mannosaš statuhtta ahte juohke diggeáiggi galge leat diggedulkkat, maid báikkálaš duopmár válljii ja leansmánni dohkkehii.</p>
<p>Maŋŋá dagahii dáruiduhttin ahte dulkadárbu eahpiduvvui. Finnmárkku ámtamánni háliidii heaittihit dulkonásahusa ja dajai jagi 1898 ahte <em type="italic">»sii guđet háliidit ássat dán riikkas, galget oahppat dárogiela ii ge berre sámiid ja láttiid duddet» </em>. Bálkáhuvvon dulkkaid áigo cealkit eret, ja priváhta áššiid oasehasat galge ieža bálkáhit dulkka. ámtadiggi dajai ahte <em type="italic"><span type="quote">«Oktii ferte dat dilli loahppat ahte juohkehaš hállá iežas gillii dáppe davvi riikkaosiin ge. Sis guđet ásset dáppe, lea buorre vejolašvuohta oahppat rikka giela jus ieža dušše háliidit.»</span> </em></p>
<p>Dulkonásahus heaittihuvvui gonagaslaš skihkádusain jagi 1901, earret Guovdageainnus ja Kárášjogas. Doppe doalahuvvui riektedulkonvuogádat, muhto siviila áššiin galge oasehasat ieža máksit bálkká dulkkaide. Girku ortnet bistevaččat bálkáhuvvon dulkkaiguin heaittihuvvui jagi 1902. Ráŋggáštusáššiin ožžo sámit dulkoma.</p>
<p>álaheaju oahpaheaddjiallaskuvla, sámi oahpahusráđđi, Sámi Instituhtta čađahedje 1970-logus dulkonkurssaid buotlágan dulkkaid várás – diggedulkkaid, girkodulkkaid ja čoahkkindulkkaid várás.</p>
<p>Geahččalanáigodaga maŋŋá ásahii Gielddaiddepartemeanta jagi 1985 doarjjaortnega sámi dulkonbálvalussii 0,6 milj. ruvdnosaš juolludusain. Juolludus lassánii dađistaga ja doarjja viiddiduvvui maiddái guoskat guovttegielalaš hálddašeapmái. Go sámelága giellanjuolggadusat doaibmagohte jagi 1992, de lei várrejuvvon 16,35 milj. ruvnnu dulkonbálvalussii ja guovttegielalašvuhtii sámegiela hálddašanguovllu gielddaide ja fylkkagielddaide.</p>
<p>Høgskolen i Oslo (HiO) ásahii 2007 čavčča bistevaš oahppofálaldaga dulkomis. <em type="italic">Tolking i offentlig sektor </em>lea oasseáiggioahppu mii bistá jagi ja čađahuvvo interneahtas ja viđain vahkkoloahp-pačoahkkanemiin Oslos. Oahppu addá 30 oahp-počuoggá. 2007 čavčča ohce 9 davvisámegielaga ja 6 julevsámegielaga, muhto go eai fidnen bagadalli de dađe bahábut ii biddjojuvvon oahppu johtui jagi 2008. </p>
<p>Dulkan lea son guhte lea čađahan dulkonoah-pu, dohkálaš logahallojuvvot Riikkalaš dulkaregistara goalmmát kategoriijii.</p>
<p><em type="italic">Riikkalaš dulkaregisttar </em>lea doaibmi dulkkaid ja sin gelbbolašvuođaid oppariikkalaš visogovalaš logahallan. Searvadahttin- ja šláddjiivuođadirektoráhta (Integrerings- og mangfoldsdirektoratet (IMDi)) lea almmolaš suorggi dulkoma oppariik<em type="italic">www.tolkeportalen.no </em>. Golbma sámegielat dulkka leat logahallojuvvon registarii. kalaš fágaeiseváldi ja Riikkalaš dulkaregistara vuogádateaiggát. Registtar lea ásahuvvon vai dulkageavaheaddjiide lea márkana dulkkaid logahallan, ja vai sin kvalitehtadiđolašvuohta buorrána. Regi</p>
<p>IMDi lea álggahan stuorát čielggadanbarggu dulkasuorggi muddema birra, man ulbmil lea evttohit mo almmolaš ásahusat nu johtilit go vejolaš sáhttet dustet oktasaš hástalusaid dulkoma kvalitehtasihkkarastima oktavuođas. Sámegielat dulkon ii leat mielde dán barggus.</p>
<p>Bargo- ja searvadahttindepartemeanta áigu, ovttasráđiid guovdilis departemeanttaiguin, Sámedikkiin ja Sámi allaskuvllain, geahčadit dálá dulkonbálvalusa ja árvvoštallat makkár doaibmabijuid lea dárbu čađahit vai šattašii bures doaibmi dulkonbálvalus. Dán oktavuođas berre árvvoštallat gažaldagaid mat čatnasit dulkaoahpahusa oahppiid lassánahttimii, vejolavuhtii oažžut lassi- ja joatk-kaoahpu, vejolaš vejolašvuhtii bargat ovttas Sámi allaskuvllain ja Oslo allaskuvllain, ja dálá dulkaautoriserenortnegii.</p>
<p xml:lang="nob">1</p>
<p>Undersøkelse om bruken av samisk språk. Raporta Sámi ealáhus- ja guorahallanguovddážis (SEGas), Deanus, 2000, Sámi giellaráđi ovddas.</p>
</body></document>