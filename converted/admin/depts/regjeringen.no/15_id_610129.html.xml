<document xml:lang="sme" id="no_id"><header><title>2.15 Eará doaibmabijut... - regjeringen.no</title><genre code="admin"/><author><person firstname="" lastname="Kommunal- og moderniseringsdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2010</year><publChannel><publication><publisher>regjeringen.no</publisher></publication></publChannel><wordcount>447</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/fad/dok/regpubl/stmeld/2009-2010/die-st-22-2009--20101/2/15.html?id=610129</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>2.15 Eará doaibmabijut... - regjeringen.no</p>
<p>Dieđ. St. 22 (2009 – 2010)</p>
<p type="title">Sámedikki 2009 doaimma&#13;  birra</p>
<p type="title">2.15 Eará doaibmabijut mat&#13;  eai leat&#13;   váikkuhangaskaoamit</p>
<p type="title">2.15.1 Konferánssat Sámedikki oktavuođas</p>
<p>Jagi 2009 bušeahtas lei várrejuvvon 1 150 000 ru konferánssaide Sámedikki oktavuođas.</p>
<p>2009:s dollojuvvojedje čuovvovaš konferánssat:</p>
<p type="title">2.15.1.1 Mánáidgárde-&#13;  ja skuvlakonferánsa</p>
<p>Sámediggi lea ovttas Finnmárkku, Romssa ja Norlándda Fylkamanniiguin ja Sámi allaskuvllain doallan mánáidgárde- ja skuvlakonferánsa Álttás. Konferánssa fáddán lei sámegiella mas giela ealáskuhttin lei guovddážis. Miehtá riikka ledje boahtán birrasii 250 oasseváldi, mánáidgárddiin, vuođđoskuvllain, joatkkaskuvllain, studeanttat ja hálddahuslaš bargit sierra ásahusain.</p>
<p type="title">2.15.1.2 Sámedikki nuoraidkonferánsa</p>
<p>Sámedikki nuoraidpolitihkalaš lávdegoddi lei mielde lágideamen Sámedikki nuoraidkonferánssa. Konferánsa dollojuvvui Troanddimis ja birrasii 50 nuora serve. Váldofáddán ledje oahppu, gelbbolašvuođa dárbu Sámis ja ON mánáidkonvenšuvdna. Nuoraidkonferánssa resolušuvnnas válddahallojuvvojedje earret eará Sámi allaskuvla visotsámi skuvlan gos oahpahus ja ávdnasat leat buot sámegielaide, sámegiela nannen ja kulturgelbbolašvuohta oahpaheaddjioahpus ja oahppoplánain ja media rolla ovdagáttuid bisuheamis sámiid ektui, mii lea vuostá ON mánáidkonvenšuvnna.</p>
<p type="title">2.15.1.3 Konferánsa gielddaiguin&#13;  ja&#13;   fylkkagielddaiguin</p>
<p>Sámediggi lea doallan konferánssa gielddaiguin ja fylkkagielddaiguin mas fáddán lei finánsaroassu ja dan váikkuhus sámi guovlluide. Ealáhusaid, dutkama, departemeanttaid ja eará almmolaš ásahusaid ovddasteaddjit dolle sáhkavuoruid. Konferánsii ledje boahtán birrasii 35 olbmo.</p>
<p type="title">2.15.1.4 Bibliotehkakonferánsa</p>
<p>Norgga bibliotehkasearvi guovlu Davvi-Norga lágida juohke nuppi jagi Davvinorgga bibliotehkakonferánssa. Dát konferánsa lágiduvvui 2009:s Romssas, man Sámediggi lei mielde lágideamen. Konferánsii ledje boahtán 160 oasseváldi ja das lei viiddis prográmma.</p>
<p type="title">2.15.1.5 Dearvvašvuođa-&#13;  ja sosiálakonferánsa</p>
<p>Dearvvašvuođa- ja sosiálakonferánsa lágiduvvui dievasčoahkkinsemináran Sámedikki áirasiidda mas ON mánáidkonvenšuvdna lei fáddán.</p>
<p type="title">2.15.2 Bálkkašumiid&#13;  ja stipeanddaid juohkin</p>
<p>Jagi 2009 bušeahtas lei várrejuvvon 200 000 ru bálkkašumiid ja stipeanddaid várás.</p>
<p>Sámedikki valáštallanstipeandda ulbmilin lea movttiidahttit nuorra valáštalliid áŋgiruššat valáštallamiin, ja dat addojuvvui dán jagi beanavuoddjái Aila Emilie Sarre ja luođuvaláštallái Martin Hanssen Lillevik.</p>
<p>Sámedikki giellamovttiidahttin bálkkašupmi addojuvvui Sagka Stångberg:ii eret Deardnás su áŋgiruššamiid ovddas máttasámegiela ovddidemiin.</p>
<p type="title">2.15.3 Ruđat dutkamii ja ovddideapmái,&#13;   čielggadusaide ja&#13;   duođaštanprošeavttaide</p>
<p>Jagi 2009 bušeahtas lei várrejuvvon 2 650 000 ru dutkamii ja ovddideapmái, čielggadusaide ja duođaštanprošeavttaide.</p>
<list><p type="listitem">Čielggadusprošeakta ovttasráđiid Máhttodepartemeanttain movt boahtteáiggis organiseret oahpponeavvobuvttadeami. Bargojoavkku raportta galggašii plána mielde leat gárvvis ovdal ođđajagimánu 2010 loahpa.</p>
<p type="listitem">Tearbmaprošeakta mii lea vuolggahuvvon Sámedikki strategalaš oahpponeavvoplána čuovvoleami olis: matematihkkatearpmat julev- ja máttasámegillii.</p>
<p type="listitem">Prošeavttat maid ulbmilin lei ovddidit kvalitehtasihkkarastin vuogádagaid mat leat heivehuvvon sámi vuođđooahpahussii: Sámedikki, máhttodepartemeantta ja Oahpahusdirektoráhta ovddasteddjiid gaskka lea ásahuvvon oktasaš bargojoavku. Dat galgá árvvoštallat fága- ja diibmojuohkima Sámi máhttoloktema mielde. Árvvoštallan galgá geavahuvvot vuođđun fága- ja diibmojuohkima vejolaš rievdadusaide ja oahppoplánaid oktiiordnemii ja heiveheapmái. Bargojoavku galgá leat geargan bargguinis giđđat 2010.</p>
<p type="listitem">Dárbu lea háhkat eanet dieđuid sámi álbmoga dearvvašvuođa birra ja makkár erenoamáš hástalusat sámi álbmogis leat go guoská buori álbmotdearvvašvuhtii. Sámediggi lea álggahan barggu 2009:s ja bargguin jotkojuvvo 2010:s.</p>
</list><p type="title" xml:lang="nob">2.15.4 Evalueremat</p>
<p>Jagi 2009 bušeahtas lei várrejuvvon 500 000 ru Sámedikki váikkuhangaskaoapmeortnegiid evalueremii.</p>
<p>Bargu kulturovddidandoarjaga evalueremiin lea álggahuvvon 2009:s, ja dat gárvvistuvvo čakčat 2010.</p>
</body></document>
