<document xml:lang="sme" id="no_id"><header><title>1.8 Oahpahus - regjeringen.no</title><genre code="admin"/><author><person firstname="" lastname="Bargodepartemeanta" sex="unknown" born="" nationality=""/></author><translator><unknown/></translator><translated_from xml:lang="nob"/><year>2008</year><publChannel><publication><publisher>regjeringen.no</publisher></publication></publChannel><wordcount>1899</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/2007-2008/stdie-nr-28-2007-2008-/24/8.html?id=514659</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>1.8 Oahpahus - regjeringen.no</p>
<p>St.dieđ. nr. 28 (2007-2008)</p>
<p type="title">Sámepolitihkka</p>
<p type="title">1.8 Oahpahus</p>
<p>Skuvla lea okta dain deataleamos arenain mánáide ja nuoraide, ja buorre skuvla lea okta dain deaŧa-leamos arenain go mánát galget oažžut buori bajásšaddama ja oadjebas identitehta. Sámediggi oaivvilda ahte ieš beassat mearridit oahpahusa sisdoalu ja hámi buot oahppodásiin, lea vuođđun sámi servodaga hábmemii.</p>
<p>Sámediggi lea ovttas skuvlaeaiggádiiguin ja skuvlaeiseváldiiguin geahččalan juohkit dieđuid sámi oahpahusa birra oahpahuslága mielde, geavaheddjiide. Sámediggi lea maiddái máŋgga geardde lokten oahpahuslága rievdadanášši eiseváldiide, vai oahppit oččošedje individuála rievtti sámegieloahpahussii, vaikko gos orošet. Dat bargu ii leat dássážii lihkostuvvan, ja Sámediggi vuordá ahte áššii čovdojuvvošii fargga.</p>
<p type="title">1.8.1 Máhttolokten – Sámi</p>
<p>Máhttolokten lea ođđa ođastus olles vuođđooahpahusa várás. Ođastus mielddisbuktá olu rievdadusaid skuvlla sisdoalus, hámis ja organiseremis vuosttaš ceahkis vuođđoskuvllas gitta maŋemus ceahkkái joatkkaoahpahusas. Ođastus álggahuvvui borgemánus 2006 1.-9. ceahki ohppiide vuođđoskuvllas, ja vuosttaš ceahki ohppiide joatkkaoahpahusas.</p>
<p>Máhttolokten – Sámi lea leamaš hirbmat viiddis bargu Sámedikkis. Dát lea stuorámus oahpahusođastus maid Sámediggi lea hábmen ovttas guovddáš eiseváldiiguin nugo Oahpahusdirektoráhtain ja Máhttodepartemeanttain. Sámedikki rolla ja ovddasvástádusa ovddideapmi ja digaštallan skuvlaođastusa ovddideami ja johtuibidjama oktavuođas, lea leamaš hástaleaddji bargu sihke Sámediggái ja guovddáš eiseváldiide.</p>
<p>2006s barggai Sámediggi ovttas Máhttodepartemeanttain eanaš gulaskuddamiiguin ja oahppoplánabuktosa iešguđet osiid gárvvistemiin.</p>
<p type="title">1.8.1.1 Sámi sisdoallu nášuvnnalaš oahppoplánain&#13;  Máhttoloktema Oahppoplánabuktosis</p>
<p>Oahpahusdirektoráhtta ráhkada nášuvnnalaš oahppoplánaid, ja Máhttodepartemeantta dohkkeha daid, muhto oktasaš prográmmafágaid ja válljenprográmmafágaid dohkkeha Oahpahusdirektoráhtta. Oahpahuslága § 6 – 4 mielde galget oahppoplánat geatnegahttit ahte juohke fágasuorggi oktavuođas oahpahuvvo sámi álbmoga birra, sin giela, kultuvrra ja servodaga birra. Departemeanttat sáhttet maiddái buktit láhkaásahusaid eará earenoamáš oahppoplánaide oahpahusa várás mii lea sámi báikkiin ja ohppiide olggobealde sámi báikkiid geat ožžot sámegieloahpahusa. Dat oahppoplánat gohčoduvvojit dasto nášuvnnalaš oahppoplánan ja paralealla ovttaárvosaš sámi oahppoplánan.</p>
<p>Sámediggeráđđi lea dohkkehan nášuvnnalaš oahppoplánaid sámi sisdoalu. Sámi sisdoallu lea lasihuvvon buot oahppoplánaide ovttasbargguin direktoráhtain.</p>
<p type="title">1.8.1.2 Máhttolokten – Sámi ođđa&#13;  Oahppoplánabuktosa ovddideapmi</p>
<p>Sámedikki bargu Máhttolokten – Sámi Oahppoplánabuktosiin lea 2006s guoskkahan buot osiid oahppoplánabuktosis earret Oppalaš oasi. Oppalaš oasis deattuhit árvovuođu ja álbmotoainnu mii lea oahpahusa vuođđun. O97S oppalaš oassi fievrriduvvo viidásit Sámi Máhttoloktemii.</p>
<p type="title">Oahpahusa prinsihpat</p>
<p>Sámediggi mearridii áššis 19/06 sámi oahppoplakáhtta, ahte galgá ráhkaduvvot sierra sámi prinsihppaoassi. Prinsihppaoassi, Oahpahusa prinsihpat ja rámmat sámi skuvllas ja oahppofitnodagas (Prinsipper og rammer for opplæringen i samisk skole og lærebedrift), lea oassi Máhttolokten – Sámi Oahppoplánabuktosis. Prinsihpat galget čielggadit skuvlaeaiggáda ovddasvástádusa ollislaš oahpahussii njuolggadusaid vuođul, ja galget leat heivehuvvon báikkálaš ja individuála eavttuide ja dárbbuide.</p>
<p>Oahppoplakáhtta lea oassi prinsihpain ja čoahkkáigeassá skuvlla ja oahppobáikki vuođđogeatnegasvuođaid. Sámi oahppoplakáhtas leat 12 čuoggá; daid gaskkas lea sierra sámi čuokkis mas čuožžu: <em type="italic">Sámi skuvla ja oahppofitnodat galgá láhčit dili nu ahte oahppit ja fidnooahppit ožžot kvalitehtalaš buori oahpahusa mas vuođđun lea sámegiella, sámi kultuvra ja servodateallin. </em></p>
<p>Muđui leat dat eará 11 čuoggá seamma go Máhttoloktema Oahppoplánabuktosa nášuvnnalaš oahppoplakáhtas.</p>
<p>Sámediggi álggahii barggu sámi oahpahusa prinsihpaiguin Máhttolokten – Sámi Oahppoplánabuktosii čakčat 2006, ja dalle sáddejuvvui maiddái gulaskuddamii. Sámedikki dievasčoahkkin galgá meannudit prinsihpaid 2007 giđa mielde, ovdalgo Máhttodepartemeanta mearrida Sámi oahpahusa prinsihpaid.</p>
<p type="title">Fága- ja diibmojuohku</p>
<p>Ohppiide geain lea sámegieloahpahus lea mearriduvvon sierra fága- ja diibmojuohku, ja dat guoská buot ohppiide Norggas geain lea sámegieloahpahus juogo vuosttaš- dahje nubbingiellan vuođđoskuvllas, dahje joatkkaoahpahusas. Deaŧa-leamos ášši dás lea ahte vuosttašgiela (sámegielas/dárogielas) ja nuppigiela diibmolohku lea lassánan O97S ektui.</p>
<p>Oahppit geain lea sámegielaoahpahus eai dárbbaš váldit bákkolaš oahpahusa amasgielas dahje gielalaš čiekŋudeami. Dat lea danne go dain ohppiin lea juo oahpahus golmma gielas vuođđoskuvllas. Muhto sis lea vuoigatvuohta oažžut oahpahusa amasgielas/gielalaš čiekŋudeamis jus dan háliidit.</p>
<p>Goalmmát váldoášši lea ahte ohppiin geain lea sámegieloahpahus leat eanet diimmut oktiibuot go ohppiin geat čuvvot dábálaš fága- ja diibmojuogu. Nu leat šaddan dahkat vai vuosttašgiela ja nubbigiela oahpahus nannejuvvošii, ja vai eará fágaid oahpahus ii fuoniduvvošii. Dat lea spiehkastatmearrádus mii guoská ohppiide geain lea sámegieloahpahus ja geat orrot olggobealde sámegielguovllu oahpahuslága mielde. Muhto dat oahppit sáhttet dattetge beassat eará fága oahpahusas gitta 76 diibmui mánáidskuvladásis, vai diibmolohku ii šatta nu hirbmat olu stuorát go eará ohppiin geain ii leat sámegieloahpahus. Lea hirbmat deaŧalaš organiseret sámegieloahpahusa nu ahte doarju ja nanne oahppi movtta válljet sámegiela.</p>
<p type="title">Fágaoahppoplánat</p>
<p>Oassin Máhttoloktema – Sámi Oahppoplánabuktosis leat mearriduvvon ođđa oahppoplánat eanaš fágaide vuođđoskuvllas, ja vuođđoskuvlla ja joatkkaoahpahusa čađamanni fágaide.</p>
<p>Sámediggi lea dohkkehan sámegiela vuosttašgiela ja nuppigiela oahppoplánaid. Dat leat čađamanni oahppoplánat sámegieloahpahusa várás vuođđoskuvlii ja joatkkaoahpahussii. Oahppoplánat leat davvisámegillii ja dárogillii, ja leat dál jorgaluvvome julevsámegillii ja lullisámegillii. Oahppoplánat addet ollislaš ja čađamanni oahpahusgearddi sámegielas olles vuođđooahpahussii, ja dat nanne sámegiela. Sámegiela nuppigiela oahppoplánas lea earenoamáš hápmi eará oahppoplánaid ektui Máhttolokten – Sámis. Plánas leat iešguđetlágan dásit, ja das leat guokte ovdánanvuogi vai lea buorebut heivehuvvon ohppiide geain lea, ja geain ii leat ovdamáhttu sámegiela birra, ja das lea ulbmil movttiidahttit ohppiid oahppat sámegiela.</p>
<p>Máhttodepartemeanta lea dohkkehan vuođđoskuvlla paralealla ovttaárvosaš sámi oahppoplánaid čuovvovaš fágain: biebmu ja dearvvašvuohta, musihkka, servodatfága, duodji, ja risttalašvuođa-, osku- ja eallinoainnumáhttu. Departemeanta lea maiddái dohkkehan čađamanni paralealla ovttaárvosaš oahppoplánaid vuođđo- ja joatkkaoahpahussii luonddufágas ja dárogielas ohppiide geain lea sámegiella vuosttašgiellan. Ovdal go dat plánat dohkkehuvvojedje, de čađahii Sámediggi 2006s gulaskuddama dain oahppoplánain.</p>
<p>Sámediggi lea álggahan barggu ráhkadit oahppoplána sámegiela čiekŋudeamis vuođđoskuvlla nuoraidceahki váste. Sámediggi ráhkadii ovttas Oahpahusdirektoráhtain evttohusa paralealla sámi oahppoplánaide joatkkaoahpahusa čuovvovaš oktasašfágaide; servodatfága, historjá, osku ja etihkka, ja geografiija. Sámediggi lea dasto ráhkadan oahppoplánaevttohusaid studerenráhkkanahtti prográmmafágaid váste čuovvovaš sámi fágain: Sámi historjá ja servodat, sámi musihkka ja lávdi ja sámi visuála kultuvra. Buot dát leat oassin Máhttolokten – Sámi Oahppoplánabuktosis ja gárvejuvvojit 2007 giđa mielde.</p>
<p type="title">1.8.1.3 Diehtojuohkinbargu Máhttolokten – Sámi&#13;  johtuibidjama oktavuođas</p>
<p>Sámediggi čađahii 2006:s vuđolaš diehtojuohkinbarggu Máhttoloktema birra, ja deattuhii earenoamážit Máhttolokten – Sámi Oahppoplánabuktosa.</p>
<p>Sámediggi lea doallan diehtojuohkinčoahkkimiid Máhttolokten – Sámi birra čuovvovaš suohkaniid vuođđoskuvllaide: Guovdageainnu, Divdasvuona, Porsáŋggu, Deanu ja Unjárgga. Sámediggi lea maiddái searvan máŋgga čoahkkimii ja konferánsii ja juohkán dieđuid skuvlaođastusa birra, earret eará skuvlakonferánsas Kárášjogas, Finnmárkku joatkkaoahpahusa sámegiel- ja suomagielfágaid ovttasbargoForumis, 7-suohkana ja ravdasuohkaniid čoahkkimiin ja Oahppolihtuin. Diehtojuohkin Máhttolokten – Sámi birra biddjui maiddái Sámedikki neahttasiidduide ja Sámi oahpponehttii.</p>
<p>Lassin lea Sámediggi ovttas Finnmárkku ja Romssa fylkamánniiguin ráhkadan diehtojuohkingihppaga sámi oahpahusa birra mii lea jurddašuvvon váhnemiidda olggobealde sámi hálddašanguovllu.</p>
<p type="title">1.8.2 Vuođđoskuvla&#13;  ja joatkkaoahpahus</p>
<p>Ulbmilin lea ahte galget gávdnot doarvái sámi oahpponeavvut vai sámi oahppit besset oažžut oahpahusa gustovaš lágaid ja plánaid mielde. Máhttolokten – Sámi ođđa oahppoplánaid vuođul lea Sámediggi juolludan ruđaid sámi dábálaš- ja digitála oahpponeavvuid ráhkadeapmái ja buvttadeapmái, sihke lulli-, julev- ja davvisámegillii. Maiddái earenoamáš heivehuvvon oahpponeavvuide leat juolluduvvon doarjagat, dan dárbbu vuođul maid fágabirrasat ieža leat dieđihan.</p>
<p>Sámediggi lea ollislaččat geahčadeamen sámi oahpponeavvuid doarjjaortnega, buvttadeami ja Sámedikki ovddasvástádusa, rolla ja válddi. Ulbmil dainna lea kártet sámi oahpponeavvoráhkadeami beavttu, leat go olahan sámi oahpponeavvobuvttadeami mihttomeriid strategalaš plánas ja lea go dárbu rievdadit doarjjaortnega. Dasto lea dárbbašlaš ahte evaluerenraporta ovdanbuktá evttohusaid movt viidásit galggašii bargat oahpponeavvuiguin, ja rávve movt sáhtášii nannet oahpponeavvobuvttadeami.</p>
<p>Sámi mánáin geain leat earenoamáš dárbbut, galgá buorre earenoamášpedagogalaš fálaldat, dat lea mihttomearri. Mánáid, ja doarjjaolbmuid fálaldat ferte buoriduvvot, earenoamážit lulli- ja julevsámi guovlluin. Doarjjaolbmot geaiguin váhnemat deaivvadit váttis dilálašvuođas, fertejit vuhtiiváldit sámi mánáid ja sin duogáža ja dárbbu. Dain ferte doarvái ja buorre gelbbolašvuohta go galget deaivvadit sámi mánáiguin ja váhnemiiguin.</p>
<p>Sámediggi hálddaša ruđa dutkan- ja ovddidanprošeavttaide ja stipendii dan fágasuorggis. Prošeavttaid vuoruhuvvon suorggit leat leamaš čuolmmat sámi mánáid čállingielalaš váttisvuođaid ektui, sámi mánáid giellaovddideapmi ja máŋggagielat mánáid giella- ja gulahallanváttisvuođat máŋggakultuvrralaš dilálašvuođas. Stipeanddaid vuoruhansuorggit leat leamaš audiopedagogihkka, oaidnopedagogihkka, logopediija, láhttenváttisvuođat, giella ja gulahallan.</p>
<p>Julev- ja lullisámi guovllut, ja lulli-Romsa ja davit Nordlánda leat leamaš vuoruhuvvon báikkit, nugo čuožžu Sámedikki earenoamášpedogihkalaš gelbbolašvuođaloktenplánas 2004 – 2006.</p>
<p><span type="quote">«Astta lohkat»</span> lea doaibma- ja strategiijaplána mii galgá movttiidahttit mánáid ja nuoraid lohkanmovtta ja lohkanmáhtu. Finnmárkku fylkkamánii, Sámi allaskuvla ja Sámediggi leat ovttas ráhkadan sierra sámi doaibmaplána <span type="quote">«Astta lohkat»</span>, mii leat vuolgán <span type="quote" xml:lang="nob">«Gi rom for lesing»</span>doaimmas. Okta doaibma mii čađahuvvui 2006:s lei sámi lohkanleaira nuoraide mii lágiduvvui Badje-Sohpparis Ruoŧas. Maiddái ovdánahttinprošektii <span type="quote">«Lohkanhállu ja lohkanmokta»</span> leat almmuhuvvon ja juolluduvvon ruđat skuvllaide gos leat sámi oahppit.</p>
<p>Sámediggi ovttasbargá Finnmárkku fylkkamánniin máŋgga suorggis. <span type="quote" xml:lang="nob">«Gutter i Finnmark»</span> (Finnmárkku bártnit) lea 3- jagi prošeakta, ja Finnmárkku fylkkamánnis lea bajit prošeaktaovddasvástádus. Prošeavtta váldoulbmil lea geahččalit loktet Finnmárkku bártnážiid skuvlamovtta ja bohtosiid, ja oččodit systemáhtalaš barggu skuvlii vai oahpahus šaddá seammalágan bártnážiidda ja nieiddažiidda sin eavttuid vuođul.</p>
<p>Sámegiela hálddašanguovllu olggobealde váilot oahpaheaddjit geat oahpahit sámegillii ja sámegielas. Danne lea gáiddusoahpahus šaddan molssaeaktun miehtá riikka. Dakkár oahpahusvuohki lea ođas ja gáibida olu resurssaid, ja dasa dárbbašuvvojit ođđa oahpahusávdnasat ja buorit teknihkalaš čovdosat ja reaiddut. Oahpahusdirektoráhtta lea addán muhtun bargojovkui barggu ráhkadit raporterenplána sámi gáiddusoahpahussii bistevaš ortnegin. Sámediggi searvá dan bargojovkui.</p>
<p>Sámi oahpponeahtta lea Sámedikki neahttasii-du skuvllaid ja mánáidgárddiid váste. Dat lea oassin Skolenettetis, ja ovttasbargu Oahpahusdirektoráhtain. Neahttasiidu válddii 2006s atnui ođđa almmuhanreaiddu ja oaččui ođđa hámi.</p>
<p>Sámediggi lea ovttasbargan vuođđoskuvlla vánhenlávdegottiin ja sámi váhnenfierpmádagain. Earret eará lei Sámediggi mielde lágideame sámi váhnenfierpmádatkonferánsa dan jagi.</p>
<p type="title">1.8.3 Alit oahppu ja dutkan</p>
<p type="title">1.8.3.1 Stipeanda alit ohppui</p>
<p>Movttiidahttindihte gelbbolašvuođaloktemii dakkár surggiin gos lea dárbu, lea Sámediggi juolludan stipeandda alit ohppui. Vuoruhuvvon suorgi lea leamaš sámegiella, earenoamážit lulli- ja julevsámegiella.</p>
<p>Alit oahpu kvalitehtaođastus mielddisbuvttii ahte alit oahpu ruhtadanvuogádat rievddai eanet boađusvuođđudeaddjin. Allaskuvllat ja universitehtat ožžot doarjagiid ee. kandidáhttabuvttadeami vuođul. Sámediggi ballá ahte allaskuvllat ja universitehtat válljejit eret sámegiel oahppofálaldagaid, danne go dain lea dávjá vuollegis rekruterenvuođđu, dahje gáibidit eanet iešruhtadeami studeanttain. Dat lea ovdamearkka dihte dáhpáhuvvan lullisámegiela fálaldagain. Sámediggi deattuha ahte Máhttodepartemeanttas lea ovddasvástádus sihkkarastit dakkár bargovuogi ja ovddasvástádusvuogádaga alit oahpus mii sihkkarastá maiddái smávit sámi fágain fálaldaga ja fágalaš ovdáneami.</p>
<p>Sámediggi lea duhtavaš go Sámi dieđaviesu huksen Guovdageainnus dál lea álggahuvvon. Dieđavissui galget máŋga máhttoásahusa fárret, ja dat galgá čohkket sámi ja sámegielat fágabirrasa. Sámediggi sávvá ahte dat fysalaš oktiibidjan šaddá doarjjan Sámi allaskuvlla ja Sámi Instituhta áigumušaide ovdánahttit dieđalaš allaskuvlla ja sámi universitehta.</p>
<p type="title">1.8.3.2 Dutkan ja máhttoovdánahttin</p>
<p>Sámi servodaga máhtolašvuođa dárbu lea stuoris. Dasa gullet olu servodatsuorggit, nugo riektedilálašvuođat, resursahálddašeapmi ja ealáhusovdáneapmi, giella, historjá ja kulturdoaimmat, dearvvašvuohta, sosiála oktavuođat ja skuvlaoktavuohta/pedagogihkka. Seammás go sámi dutkan ráhkada mávssolaš máhttovuođu politihkkaovddideapmái ja hálddašanmearrádusaide, de lea dat maid vuolggasadjin dutkanvuođđuduvvon oahpahussii universietehtain ja allaskuvllain, ja sámegiela ovdáneapmái dieđagiellan.</p>
<p>Sámediggeráđđi lea bures gulahallan Norgga dutkanráđiin (NFR). Sámediggi ja dutkanráđđi leat šiehttan doallat čoahkkimiid juohke jahkebeale dahje jagi. Sámediggeráđđi lea duhtavaš go profesora Ole Henrik Magga lea nammaduvvon dutkanráđi váldostivrii, ja vuordá ahte dát čuovvoluvvo nu ahte maiddái divišun-ja prográmmastivrii nammaduvvo sámi ovddasteaddji.</p>
<p>Sámedikkis lea leamaš áirras ođđa sámi dutkanprográmma prográmmaplánalávdegottis. Lassin deatalaš máhtolašvuođadárbbuide maid dat prográmma deattuha, lea dárbu ahte maiddái eará Norgga dutkanráđi prográmmat fátmmastit sámi váttisvuođaid ja máhtolašvuođahástalusaid.</p>
<p>Sámediggi jáhkká ahte Norgga dutkanráđi birasdutkanprográmma čuovvola Ráđđehusa davviguovlostrategiija ja Norgga dutkanráđi davviguovlovuoruheami máhtolašvuođamihttomeriid. Birashástalusat lea dakkárat go dálkkádatrievdamat ja dat váikkuhusat maid dat sáhttet dagahit eamiálbmogiid resursaávkkástallamii, ođđa industriála ovdáneami biras- ja servodatváikkuhusat Barentsábi lassánan doaimmaid geažil, boazodoalloeatnamiid gáržžideapmi, ja mátkkoštusealáhusa ovdáneami váikkuhusat luonddubirrasii ja kulturmuittuide.</p>
<p>Sámediggi lea bidjan johtui prošeavtta Sámi Instituhtas sámi statistihka birra Norggas. Prošeakta čađahuvvo ovttasbargguin gaskal Instituhta ja Statistisk sentralbyrå. Sámi dálá servodatdilálašvuođa birra váilot ollu lohkodieđut, ja lea deatalaš ahte statistihkkaprošeakta ovdánahttojuvvo ain viidásit ja ahte dasa sihkkarastojuvvo ruhtadeapmi.</p>
<p>Julev- ja lullisámiguovlluin leat sámi dutkanásahusat smávvát. Sámediggi áigu garraseabbo vuoruhit julev- ja lullisámi dutkama, ja strategalaš ásahushuksema dain guovlluin. Lea leamaš oktavuohta árran julevsámi guovddážiin julev- ja lullisámi dutkanfierpmádaga birra ásahandihte ovttasdoaibmabeavttuid, ja ášši lea maiddái ovddiduvvon Máhttoministarii.</p>
<p>Sámediggi oaivvilda ahte lea eambbo dárbu máhtolašvuhtii dearvvašvuođafálaldagaid ja dearvvašvuođaveahki birra. Lea hirbmat deatalaš ahte dearvvašvuođabálvalusas lea nu buorre máhttovuođđu go vejolaš ovdal go doaimmat biddjojit johtui. Muhtun gulaskuddancealkámušas norgga pasieantaregistara birra lea Sámediggi mearkkašan ahte okta váldovuođustus ráhkadit dakkár pasieantaregisttara mas sáhttá identifiseret olbmuid, lea ahte dat addá nu buriid vejolašvuođaid dearvvašvuođapolitihka dutkamii, plánemii ja hábmemii. Sámediggi čatná dán daidda vejolašvuođaide maid dat sáhttá mielddisbuktit sámi pasieanttaide.</p>
<p>Dutkanprošeavttaid lassin lea dárbu duođaštusprošeavttaide, nugo kulturárbbi ja árbevirolaš máhtu birra. Sámediggi lea máŋgga oktavuođas cuiggodan ahte biologalaš šláddjiivuođa Konvenšuvnna, Artihkal 8j, geatnegasvuođaid árbevirolaš máhtu seailluheami birra, ferte čuovvolit duođaštusprošeavttain.</p>
</body></document>
