<document xml:lang="sme" id="no_id"><header><title>3.3 Departemeantta árvvoštallan - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2006</year><publChannel><publication><publisher>regjeringen.no</publisher></publication></publChannel><wordcount>338</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/kkd/dokumeanttat/proposiuvnnat-ja-dieahusat/otprp/20012002/od-prp-nr-114_2001-2002/3/3.html?id=170407</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>3.3 Departemeantta árvvoštallan - regjeringen.no</p>
<p/>
<p/>
<p xml:lang="nob">Od.prp. nr. 114 (2001-2002)</p>
<p type="title">Lága birra nuppástusa birra lágas geassemánu 12. 1987 nr. 56 Sámedikki ja eará sámi vuoigatvuođaid birra1(ođđa organiseren bargui sámi gielaid ovddas)</p>
<p/>
<p/>
<p type="title">3.3 Departemeantta&#13; árvvoštallan</p>
<p>Nu go namahuvvon čuoggá 2.3.1 vuolde, galgá Kultur- ja girkodepartemeanta ain leat bajit ovddasvástádus sámelága giellanjuolggadusain. Vai sáhttá lága bearráigeahččat buoremus lági mielde, de lea deatalaš ahte departemeanttas leat dieđut sámi gielaid dilis Norggas ja Sámedikki giellabarggus.</p>
<p>Láhkateavstta álgodivodus lea hámuhuvvon dálá gustojeaddji láhkaásahusa § 2 nr. 4 mielde, man 1. čuoggás lohká ahte Sámi giellaráđđi ráhkada juohke jagi raportta Sámediggái sámi giela dilis Norggas. Dát máksá ahte dál juo gávdno jahkásaš raporterenortnet mii lea láhkavuođustuvvon láhkaásahusas sámelága giellanjuolggadusaide. Dálá gustojeaddji láhkaásahusas § 2 nr. 4 nuppi lađđasis čuovvu ahte Sámediggi galgá sáddet Sámi giellaráđi jahkásaš raportta Kulturdepartementii, ja bidjat raportta Sámedikki jahkásaš dieđáhusa mielde Gieldadepartementii.</p>
<p>Departemeanta ii leat dás ásaheamen ođđa raporterenortnega, muhto áigu ain čatnat raporterema Sámedikki jahkedieđáhussii mii biddjojuvvo Gonagasa ovdii (Gielda- ja guovlodepartementii), vrd. sámelága §:in 1-3. Jahkedieđáhus biddjojuvvo Stuorradikki ovdii oassin stuorradiggedieđáhusas juohke jagi. Dálá ortnega mielde máinnaša Sámedikki jahkedieđáhus giela, ja ná dat ain galgá leat, muhto láhkateakstaevttohus váfista ahte juohke njealját jagi ožžojuvvo sámi gielaid dilis vuđolaš árvvoštallan. Danne ii leat lunddolaš nie viidát raporteret dávjjibut go juohke njealját jagi. Raporteren lea dalle čadnojuvvon prinsihppadieđáhussii sámepolitihka birra man Gielda- ja guovlodepartemeanta bidjá ovdan juohke njealját jagi.</p>
<p>Mii gusto dasa maid raporta sámi gielaid dilis Norggas galgá lagabuidda sisdoallat, de lea ee. lunddolaš atnit vuođđun hámuhusaid mat leat dálá gustojeaddji láhkaásahusas § 2 nr. 4, mas leat listejuvvon fáttát sámi gielaid dili čielggadeapmái Norggas. Raporta berre čájehit guđe láhkai sámelága kapihttala 3 iešguđet njuolggadus čuovvoluvvo geavadis. Dát mearkkaša ahte raporta ee. berre siskkildit sámi giela geavaheami almmolaš orgánain maidda njuolggadusat gustojit, omd. departemeanttain go dat ráhkadit láhka- ja láhkaásahusevttohusaid mat galget jorgaluvvot sámegillii sámelága § 3-2 njuolggadusaid mielde.</p>
<p>Dasto berre diekkár raporta ee. sisdoallat dieđuid oahpaheami birra sámegielas ja sámegillii almmolaš oahppoinstitušuvnnain, sámi gielaid geavaheami viidodaga birra iešguđet sámi ássanguovllus, ja máinnašit doaibmabidjoevttohusaid sámi gielaid suddjemii ja nannemii Norggas.</p>
</body></document>
