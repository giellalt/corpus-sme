<document xml:lang="sme" id="no_id"><header><title>12.5 Teáhter ja festiválat - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>372</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/12/5.html?id=458556</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>12.5 Teáhter ja festiválat - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">12.5 Teáhter ja festiválat</p>
<p>Sierra sámi teáhtera, Beaivváža, institušonaliseren lea mearkkašan hui olu sámi teáhterii, gillii ja kultuvrii. Eallinfámolaš sámi teáhtera leahkin lea mearkkašan olu sámi giela ja kultuvrra gaskkusteapmái.</p>
<p>Sámi musihkka lea duovdda mas muhtun joavkkut ja artisttat leat juksan alla dási profešonalitehta ja kvalitehta dáfus, vaikko vel sámi musihkkaeallima institušonaliseren lea unnán gárgeduvvon. Juohke jagi dollojuvvojit musihkkafestiválat main sámi ja eamiálbmotmusihkka lea nana oassi.</p>
<p type="title">12.5.1 Beaivváš Sámi Teáhter</p>
<p>Beaivváš Sámi Teáhter álggahuvvui 1981 ja lea ožžon doaibmadoarjaga stáhtas 1987 rájes. Teáhter lea okta viđa riikkagottálaš teáhterinstitušuvnnas ja oažžu 100|SLIS}% almmolaš doarjagis stáhtas. Beaivváš Sámi Teáhteris lea bissovaš lávdi Guovdageainnus, muhto mearkkašahtti oassi doaimmas dáhpáhuvvá gierdomátkkis sámi guovddášguovlluin Finnmárkkus, Ruoŧas ja Suomas. Jagis 2000 buvttadii teáhter 5 bihtá mas ledje oktiibuot 65 čájálmasa. Buohkanas geahččilohku buot doaimmain lei 8 707 olbmo.</p>
<p>Beaivváš Sámi Teáhter neavttaša sámegillii, juoga mii dahká teáhtera áibbas sorjavažžan jorgaluvvon drámatihkas ja ođđa sámi drámatihka buvttadeamis. Danne lea teáhter guovdilis oassádalli kulturguoddin sámi máidnasiid ja muitalusaid drámatiseremiin.</p>
<p type="title">12.5.2 Sámi musihkkafestivála</p>
<p>Sámi musihkkafestivála lágiduvvo jahkásaččat Guovdageainnus sámi kulturfestivála <span type="quote">«Beassášfestivála»</span> olis. Festivála lágiduvvo lagas ovttasbarggus Guovdageainnu Sámiid Searvvi, Guovdageainnus suohkana ja Beaivváš Sámi Teáhtera gaskkas. Festivála ulbmilin lea veahkehit ovdanbuktit ja gárgedit juigosa ja ođđaset sámi musihka. Sámi Grand Prix lea oassin festiválas. Festivála lea 2001 ožžon kr 206 000 stáhtalaš doarjjan Norgga kulturráđis.</p>
<p type="title">12.5.3 Riddu Riđđu festivála</p>
<p>Riddu Riđđu lágiduvvui logát geardde geasset 2001. Festivála lágiduvvo jahkásaččat Gáivuonas Romssas. Festivála juksanmearrin lea ovdanbuktit sámi kultuvrra govdodaga ja sámi artisttaid ja leat gávnnadanbáikin Davvikalohta nuoraide. Riddu Riđus lea maiddái ulbmilin ovdanbuktit sámi kultuvrra oassin riikkaidgaskasaš eamiálbmotkultuvrras deattuhemiin máilmmi davimus guovlluid eamiálbmot- ja veahádatkultuvrra. 2001 ovddas lea festivála ožžon 200 000 kruvnnu stáhtadoarjaga Norgga kulturáđis, nappo 120 000 kruvnnu lasi jagi 2000 ektui.</p>
<p type="title">12.5.4 Dáiddárstipeanddat</p>
<p>Unnimustá njeallje <em type="italic">bargostipeandda </em>galget mannat sámi dáiddáriidda, vrd. st. prp. nr. 1 (2000–2001) Kultuvradepartemeantta ovddas. Sámi dáiddáriid gaskkas geat dál leat ožžon bargostipeandda leat golbma nissona ja golbma dievddu. Guovtti sámi dáiddáris lea stipeanda « <em type="italic">nuorat easkkaálgán dáiddáriid bargostipeandda» </em>ortnegis. Stipeanda sámi dáiddáriidda juolluda Stáhta stipeanddaid ja garantiijaboađuid lávdegoddi sámi dáiddáriid stipeandakomitea árvalusa mielde ja Láhkaásahusa mielde stáhta stipeandda ja garantiijaboađuid birra dáiddáriidda, nappo seamma vuogi mielde go earáge dáiddárstipeanddat. Sámi dáiddárorganisašuvnnat nammadit komitea. </p>
</body></document>
