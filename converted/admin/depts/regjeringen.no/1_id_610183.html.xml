<document xml:lang="sme" id="no_id"><header><title>3.8.1 Sámi kultuvra - regjeringen.no</title><genre code="admin"/><author><person firstname="" lastname="Kommunal- og moderniseringsdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2010</year><publChannel><publication><publisher>regjeringen.no</publisher></publication></publChannel><wordcount>592</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/fad/dok/regpubl/stmeld/2009-2010/die-st-22-2009--20101/3/8/1.html?id=610183</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>3.8.1 Sámi kultuvra - regjeringen.no</p>
<p>Dieđ. St. 22 (2009 – 2010)</p>
<p type="title">Sámedikki 2009 doaimma&#13;  birra</p>
<p type="title">3.8.1 Sámi kultuvra</p>
<p>Čujuhuvvo Sámedikki jahkedieđáhusa kapihttalii 6 Kultuvra.</p>
<p>Jagi 2002 rájes lea hálddašanovddasvástádus arvat kulturásahusain ja -doaibmabijuin sirdojuvvon Sámediggái. Sámediggi hálddaša rápmajuolludusa kulturulbmiliidda mii lea stáhtabušeahta kapihttalis 320 Dábálaš kulturulbmilat, poasttas 53 Sámi kulturulbmilat. Lea Sámedikki ovddasvástádus vuoruhit dán ráma siste ja fuolahit ahte ruđat geavahuvvojit nu bures go vejolaš nannet ja seailluhit sámi kultuvrra.</p>
<p>Juolludus galgá gokčat čuovvovaš ulbmiliid: sámi musihkkafestiválaid, sámi dáiddárstipeanddaid ja stipeandalávdegottiid mávssuid, čájáhusmávssuid sámi dáiddaásahusaide, Beaivváš Sámi Nationálateáhtera, áigečállaga Nuorttanaste,</p>
<p>báikenammabálvalusa ja sámi giellalága čuovvoleami, Sámedikki bibliotehka, mobiila bibliotehkabálvalusa ja sámi dávvirvuorkkáid. Muđuid Sámediggi juogada ruđaid iežas vuoruhemiid mielde.</p>
<p>Juolludus sámi kulturulbmiliidda kapihttalis 320, poasttas 53 lea jahkái 2010 sullii 65,4 milj.</p>
<p>ruvnno, mii lea 3,3 milj. ruvnno eanet go jagi ovdal. Jagi 2005 rájes lea juolludus dán poasttas lassánan eambbo go 33 milj. ruvnnuin. Ulbmil lasihemiin lea buoridit Sámedikki vejolašvuođa jođihit aktiiva kulturpolitihka, daid áigumušaid vuođul mat leat Soria Moria-</p>
<p>julggaštusas ja Kulturloktemis.</p>
<p>Jagi 2009 fárrii Sámi arkiiva ođđa Sámi dieđavissui (Diehtosiidii) mii lea Guovdageainnus. Dan oktavuođas juolludeapmi Sámi arkiivii, mii gullá stáhtalaš Arkiivalágádussii, lasihuvvui 2,2 milj. ruvnnuin jagi 2010 stáhtabušeahtas. Dan lassin juolluduvvui 1,1 milj. ruvnno investeremiidda.</p>
<p>Stáhtabušeahta kapihttalis 323 Musihkkaulbmilat, poasttas 72 Guovddášásahusat lea jahkái 2010 juolluduvvon 1,5 milj. ruvnno Riddu-Riđđu Festiválii. Festivála lea ožžon guovddáš árvodási jagi 2009 rájes.</p>
<p>Čujuhemiin Std.dieđáhussii nr. 32 (2007 – 2008) <em type="italic">Bak kulissene, </em>evttohuvvui Proposišuvnnas 1 S (2009 – 2010) sirdit stáhta 40 000 ruvdnosaš oasusoasi Beaivváš Sámi Nationálateáhteris buhtadusa haga Sámediggái jagi 2010. Stuorradiggi dohkkehii árvalusa juovlamánu 15. b. 2009 jagi 2010 stáhtabušeahta meannudeami oktavuođas. </p>
<p>Kulturdepartemeanta áigu jagi 2010 sirdit stáhta 40 000 ruvdnosaš oasusoasi Beaivváš Sámi Našonálateáhteris buhtadusa haga Sámediggái, gč. Kultur- ja girkodepartemeantta mearrádusa VII, Prop. 1S (2009 – 2010).</p>
<p type="title">3.8.1.1 Kulturviesut</p>
<p>Stáhtabušeahta kapihttalis 320 Dábálaš kulturulbmilat, poasttas 73 Nationála kulturviesut, attii Kulturdepartemeanta 2,5 milj. ruvnno jahkái 2009 doarjjan gárvvistit čájáhusaid ođđa Nuortasámi dávvirvuorkkás /Ä ‘vv nuortalaš musea ja 5,2 milj. Ája Sámi guovddáža viidásat prošekteremii. Statsbygg lea guktuid prošeavttaid hukseheaddji.</p>
<p>Ádjaga viiddideapmi galgá čađahuvvot jagi 2010. Čájáhus ráhkaduvvo jagi 2011 vuosttas jahkebeali, ja viiddiduvvon oasi museadoaimmat ja girjerádju rahppojuvvojit álbmoga geavaheapmái geasset jagi 2011.</p>
<p>Statsbygg lea jagi 2009 čađahan arkiteaktagilvvu Saemien Sijte ođđa viesuid huksemii Snoasas Davvi-Trøndelágas. Prošeaktagoluid gokčá Statsbygg viessoláigoortnega sikkobealde. Viessoláigu gokčojuvvo jahkásaš juolludusaiguin mat leat stáhtabušeahta kapihttalis 320, poasttas 53 Sámi kulturulbmilat maid Sámediggi hálddaša.</p>
<p type="title">3.8.1.2 Preassadoarjja sámi&#13;  aviissaide</p>
<p>Preassadoarjja sámi aviissaide lasihuvvui meakkašahtti láhkai jagiid 2008 ja 2009 dainna áigumušain ahte galge sáhttit almmuhit sámi beaiveaviissaid. Jagi 2008 čavčča rájes ilbme sihke Ávvir ja Ságat beaiveaviisan, namalassii viđa geardde vahkkui.</p>
<p>Sámegielaid doaibmaplána čuovvoleami oassin lea Kulturdepartemeanta ovttasráđiid Mediabearráigeahčuin čielggadan mo sámi aviissaid doarjjaortnet sáhttá váikkuhit dasa ahte buot sámegielat ain eambbo geavahuvvojit čálalaččat. Čielggadeapmi sáddejuvvui gulaskuddamii borgemánu 25. b. 2009.</p>
<p>Gulaskuddamis dáhtui Sámediggi ráđđádallamiid ášši viidásat meannudeamis.</p>
<p>Kulturdepartemeanta áigu dan sávaldaga čuovvolit gustojeaddji ráđđádallansoahpamuša vuođul mii lea stáhtalaš eiseválddiid ja Sámedikki gaskkas.</p>
<p type="title">3.8.1.3 UNESCO konvenšuvdna vuoiŋŋalaš kulturárbbi suodjaleami&#13;  birra</p>
<p>Norga vuolláičálii UNESCO konvenšuvnna vuoiŋŋalaš kulturárbbi suodjaleami birra jagi 2007. Kulturdepartemeanta lea bivdán Stáhta guovddáža arkiivva, bibliotehka ja musea várás (ABM-ovdáneami) ráhkadit visogova guovdilis fágabirrasiin ja kulturárbeguovlluin maid konvenšuvdna gokčá Norggas. Viiddis čielggadeapmi galgá ráhkaduvvot mii earret eará maiddái galgá addit visogova surggiin mat eai gokčojuvvo, historjjálaččat ja dálááiggis, main lea dárbu čađahit erenoamáš doaibmabijuid. Čielggadeapmi galgá ráhkaduvvot ovttasráđiid fágaolbmuiguin, fágabirrasiiguin, organisašuvnnaiguin ja earáiguin. Čielggadeapmái lea maiddái nammaduvvon referánsajoavku ja maŋŋá go Sámediggi evttohii RiddoDuottarMuseaid, de dat lea ovddastuvvon referánsajoavkkus.</p>
<p>Norgga UNESCO-kommišuvdna ja ABM-ovdáneapmi leat dán barggu oassin maiddái ráhkadahttán analysa konvenšuvnnas, vai beasašeimmet diehtit makkár mearkkašupmi konvenšuvnnas lea geavatlaš politihkkii báikkálaš ja riikkalaš dásis.</p>
</body></document>
