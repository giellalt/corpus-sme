<document xml:lang="sme" id="no_id"><header><title>2.8 Mánáidgárddit - regjeringen.no</title><genre code="admin"/><author><person firstname="" lastname="Bargodepartemeanta" sex="unknown" born="" nationality=""/></author><translator><unknown/></translator><translated_from xml:lang="nob"/><year>2008</year><publChannel><publication><publisher>regjeringen.no</publisher></publication></publChannel><wordcount>275</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/2007-2008/stdie-nr-28-2007-2008-/25/8.html?id=514715</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>2.8 Mánáidgárddit - regjeringen.no</p>
<p>St.dieđ. nr. 28 (2007-2008)</p>
<p type="title">Sámepolitihkka</p>
<p type="title">2.8 Mánáidgárddit</p>
<p>Sámediggi bargá dan ala ahte sámi mánát ožžot mánáidgárdefálaldaga mii lea heivehuvvon sin gillii ja kulturduogážii. Sámediggi hálddaša earenoamáš doarjaga sámi mánáidgárddiide. 2007:s juolluduvvui doarjja sámi mánáidgárddiide ja dáru mánáidgárddiide main leat sámi mánát. Sámediggi lea doallan čoahkkima muhtin ohccisuohkaniiguin. Čoahkkimiid duogáš lei ahte muhtin ohcamat ledje váilevaččat, ja Sámediggi háliidii ságastallama suoh-kaniiguin ja mánáidgárddiiguin mánáidgárddiid sámi giela ja kultuvrra fálaldaga birra. Sámediggi lea bagadallan sihke sámi ja dáru mánáidgárddiid, earret eará doarjaga ohcamis, mánáidgárddi sisdoalus ja sámegielat bargiid dáfus.</p>
<p>Ođđa strategalaš plána sámi mánáidgárddiide lea ráhkaduvvon áigodahkii 2008 – 2011. Plána dohkkehuvvui Sámedikki dievasčoahkkimis čakčamánus 2007.</p>
<p>Sámediggi lea lágidan jahkásaš sámi mánáidgárdekonferánssa ja fierpmádatčoahkkimiid iešguđet bargiidjoavkkuide mánáidgárddiin gos leat sámi mánát. Dán jagáš konferánssa fáddán lei earret eará guovttegielalašvuohta ja mánáidgárddiid rámmaplána. Sámediggi lea maiddái doallan fierpmádatčoahkkimiid iešguđet bargiidjoavk-kuide mánáidgárddiin gos leat sámi mánát. Leat juolluduvvon ruđat oahpponeavvoráhkadeapmái ja prošeaktabargguide mánáidgárdesuorggis, earret eará prošeavttaide mat ovddidit sámi stoahkanbirrasa olgun ja giellaprošeavttaide.</p>
<p>Oahpponeavvoráhkadeapmái ja prošeaktabargguide mánáidgárdesuorggis leat juolluduvvon ruđat. Sámediggi lea almmuhan guokte <span type="quote">«Stullan»</span> mánáidgárdeáigečállaga. áigečála lea fágaáigečála mánáidgárddiid váste gos leat sámi mánát, dat lea nuvttá ja juhkkojuvvo mánáidgárddiide gos leat sámi mánát ja eará berošteddjiide.</p>
<p>Sámediggi lea ovttas Mánáid- ja dásseárvodepartemeanttain lágidan konferánssa sámi bajásšaddama birra. Konferánsa čalmmustahtii iešguđet beliid das ahte bajásšaddat sámi identitehtain ja sámi kultuvrii gullevašvuođain dán áigge. Sámediggeráđđi lea oassálastán Guovssahas sámi mánáidgárddi almmolaš rahpamis Romssas.</p>
<p>Ovttasbarggu bokte váhnemiiguin, mánáidgárddiiguin ja mánáidgárdeeaiggádiiguin lea Sámediggi bargan dan ala ahte sámi giella ja kultuvra šaddá oassin sámi mánáid mánáidgárdefálaldagas. Hástalusat ovddosguvlui leat diehtojuohkin mánáidgárddiide ja váhnemiidda mánáidgárdefálaldaga sámi sisdoalu birra, mánáidgárdebargiid gelbbolašvuođalokten, bargiid besten, ja oahpponeavvut heivehuvvon sámi mánáid dárbbuide.</p>
</body></document>
