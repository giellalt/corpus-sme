<document xml:lang="sme" id="no_id"><header><title>5.2 Boazodoalu riektevuođđu - regjeringen.no</title><genre code="admin"/><author><person firstname="" lastname="Eanandoallo- ja biebmodepartemeanta " sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>520</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-/5/2.html?id=461208</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>5.2 Boazodoalu riektevuođđu - regjeringen.no</p>
<p xml:lang="nob">Od.prp. nr. 25 (2006-2007)</p>
<p type="title">Boazodoallolága birra</p>
<p type="title">5.2 Boazodoalu riektevuođđu</p>
<p>Erenoamáš ja árbevirolaš sámi ealáhussan ja kulturvuohkin lea boazodoallu huksejuvvon dábiid ja geavaheami ala dološ áiggi rájes, ja das lea erenoamáš riektesuodjalus, gč. Vuođđolága § 110 a ja álbmotrievtti njuolggadusaid álgoálbmogiid ja unnitloguid birra.</p>
<p>Boazodoallu dárbbaša ollu areálaid ja iešguđetlágán áigodatguohtumiid. Deaddu boazodoalu areálaide lea lassánan olbmuid buresbirgejumi ja dábálaš servodatovdáneami geažil. Dan dihte lea maŋemus jagiid lassánan beroštupmi boazodoalu areálageavaheami rievttálaš vuođu hárrái, ja lea leamaš dárbbašlaš čielggadit sámi boazodoalu rievttálaš dili ja gáhttema eará beroštumiid ektui.</p>
<p>Boazodoalu riektevuođuin areála geavaheami bokte oaivvilduvvo ieš dat vuođđu man ala riekti lea huksejuvvon, ii ge dárkileappot rievtti sisdoallu ja viidodat.</p>
<p>Váldogažaldat lea leamaš lea go riekti dušše áigges áigái gustovaš boazodoallolága olis, vai lea go boazodoalus iešheanalis vuođđu beroškeahttá lágas.</p>
<p>Áddejupmi boazodoalu areálageavaheami rievttálaš vuođu hárrái lea ovdánan, earret eará riektegeavada geažil iešguđet surggiin. Odne lea dohkkehuvvon Norgga rievttis ahte boazodoalus lea iešheanalis riektevuođđu, beroškeahttá lágas, dan geavaheami vuođul mii lea leamaš doloža rájes dain guovlluin gos boazodoallu lea doaimmahuvvon. Láhka ii ásat boazodoallorievtti, muhto čilge dárkileappot mii dán rievtti sisdoallu lea, ja regulere ja stivre boazodoalu. Alimusrievtti plenumduomus nugohčoduvvon Selbu-áššis, Rt. 2001, s. 769, nannii Alimusriekti ahte boazodoalloriekti lea iešheanalis riekti man vuođđu lea geavaheapmi dološ áiggi rájes. Dás ii leat sáhka dušše dohkkehuvvon geavaheami birra. Muđui čujuhit dárkilet mearkkašumiide dán guovddáš riektemearrádusa birra St.dieđ. nr. 33 (2001 – 2002).</p>
<p>Riektegeavada bokte lea maiddái nannejuvvon ahte boazosápmelaččaid rivttiin lea bággolotnunsuodjalus. Dat mearkkaša ahte vuoigatvuođaid luobaheapmi eará beroštumiide addá vuođu oažžut buhtadusa dábálaš bággolotnunprinsihpaid mielde, gč. Vuođđolága § 105.</p>
<p>Jagis 1999 mearriduvvui olmmošvuoigatvuođaid dili nannen Norgga rievtti olis (olmmošvuoigatvuođaláhka). Dát mielddisbuktá earret eará ahte soahpamuš siviila ja politihkalaš vuoigatvuođaid birra galgá gustot Norgga láhkan ja manná ovdalii jus eará šattaš vuostálaga dainna. Boazodollui lea erenoamážit artihkal 27 mearkkašahttin dan dihte go dat guoskkaha sámi kultuvrra ávnnaslaš vuođu suodjaleami, dás maiddái sámi boazodoalu suodjaleami. Dát artihkal, ovttas ILO-soahpamuša mearrádusaiguin, lea mielde ráddjeme makkár sisabahkkemiid ja doaimmaid sáhttá čađahit boazodoalu guovdu.</p>
<p>Árbevirolaččat lea boazodoallu adnon oktasaš, <em type="italic">kollektiiva, </em>vuoigatvuohtan. Dát mielddisbuktá ahte boazosámit dat guddet vuoigatvuođa, geahča boazodoallolága § 3, ja geain lea vuoigatvuohta doaimmahit boazodoalu dain eatnamiin gos doloža rájes lea leamaš boazodoallu. Dás lea sáhka boazosámiin čearddalaš joavkun, ii ge ovttaskas olbmuid dahje unnit joavkkuid birra mat gullet dán oktasašvuhtii. Juohkehažžii gullá oassi dán oktasaš vuoigatvuođas, eai ge sis leat eksklusiiva vuoigatvuođat mat leat sierra suodjaluvvon siskkáldasat. </p>
<p>Maŋemus áiggiid lea dađistaga eanet čuoččuhuvvon ahte dien vuolggasaji ferte čilget. Okta hástalus dákko sáhttá earret eará leat ahte rievdada go eiseválddiid vejolaš reguleren siskkáldas guohtungeavaheami. Sáhttet go eiseválddit friddja reguleret, vai sáhttá go siiddaid dahje joavkkuid geavaheapmi leat nu sajáiduvvan ahte dihto guovlluin lea ásahuvvon dakkár vuoigatvuohta ahte dain lea bággolotnunsuodjalus eará boazodoallorivttiid ektui? Dákkár gažaldagat eai leat dán rádjái čovdojuvvon riektegeavada bokte. Datte eaktudii Alimusriekti ahte okta doaibmajoavku guoskevaš orohagas ii ihcalis sáhte atnui váldit guovlluid maid orohaga eará doaibmajoavkkut leat árbevirolaččat guođohan, geahča Rt. 2000 s. 1578, ja ahte guoskevaš sisabahkken ferte buhtadusrievttálaš oktavuođas árvvoštallojuvvot guoskevaš doaibmajoavkku areála ektui, ii ge olles orohaga. Áššečuolbma lea dárkileappot mearkkašuvvon 7. kapihttalis. Departemeanta dadjá eanet dán birra oppalaš mearkkašumiin 8. kapihttalis.</p>
</body></document>
