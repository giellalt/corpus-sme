<document xml:lang="sme" id="no_id">
  <header>
    <title>2.14 Eará váikkuhangaskaoamit - regjeringen.no</title>
    <genre code="admin"/>
    <author>
      <person firstname="" lastname="Kommunal- og moderniseringsdepartementet" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>1346</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/fad/dok/regpubl/stmeld/2009-2010/die-st-22-2009--20101/2/14.html?id=610122</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>2.14 Eará váikkuhangaskaoamit - regjeringen.no</p>
    <p>Dieđ. St. 22 (2009 – 2010)</p>
    <p type="title">Sámedikki 2009 doaimma&#13;  birra</p>
    <p type="title">2.14 Eará váikkuhangaskaoamit</p>
    <p type="title">2.14.1 Váikkuhangaskaoamit&#13;   sámediggeráđi geavahusas</p>
    <p type="title">2.14.1.1 Regionála ovddideapmi</p>
    <p>Jagi 2009 reviderejuvvon bušeahtas várrejuvvui 3 800 000 ru ovttasbargošiehtadusaid čuovvoleapmái, maid Sámediggi lea dahkan Finnmárkku, Romssa, Norlándda, Davvi-Trøndelága, Mátta-Trøndelága ja Hedmárkku fylkkagielddaiguin. Šiehtadusaid ulbmilin lea nannet ja buktit oidnosii sámi giela, kultuvrra ja servodateallima ovttasbargguin fylkkagielddaiguin.</p>
    <p>Jagis 2009 dagai Sámediggi ovttasbargošiehtadusa sámi kulturmuitosuodjaleamis Opplándda fylkkagielddain. Sámedikki ulbmilin lea oažžut ovttasbargošiehtadusa maiddái Oslo gielddain. Jahkásaččat dieđihuvvo fylkkadikkiide ja Sámediggái doaimmaid ja ovdáneami birra. Vuođđu raporttaid ráhkadeapmái biddjo jahkásaš čoahkkimiin politihkalaš dásis guoskevaš fylkkagielddain. Ovttasbargošiehtadusat ođastuvvojit jeavddalaččat. Ovttasbargošiehtadus Sámedikki ja máttasámi guovllu fylkkagielddaid gaskka lea ođasmahttojuvvon 2009:s.</p>
    <p>Ovttasbargošiehtadusain leat oktasaš doaibmabijut ollu servodatsurggiin ja ruđat regionála ovddideapmái mannet doaibmabijuide ja prošeavttaide mat ruhtaduvvojit ovttasráđiid fylkkagielddaiguin.</p>
    <p>Jagis 2009 juolluduvvui 5 217 500 ru 27 prošektii. Liigegeavaheami sivvan lea doaibmabijuid vuoruheapmi fylkkagielddaid ovttasbargošiehtadusain, ja dat ruđat leat vižžojuvvon unnit geavahuvvon poasttain ja geavatkeahtes juolludusaid ruovttoluotta geassimiin.</p>
    <p type="title">2.14.2 Friija váikkuhangaskaoamit</p>
    <p>Jagi 2009 bušeahtas várrejuvvui 550 000 ru friija váikkuhangaskaomiide maid sámediggeráđđi geavaha doaibmabijuide maidda muđui ii gávdno ruhta Sámedikki váikkuhangaskaomiin.</p>
    <p>Jagis 2009 juolluduvvui 777 700 ru 15 prošektii. Liigegeavaheami sivvan lea doaibmabijuid vuoruheapmi friija ruđain, ja dasa lea váldojuvvon poasttain main lea báhcan ruhta ja geavatkeahtes juolludusaid ruovttoluottageassimiin.</p>
    <p type="title">2.14.3 Riikkaidgaskasaš doaibmabijut</p>
    <p>Jagi 2009 bušeahtas lei várrejuvvon 1 100 000 ru riikkaidgaskasaš doaibmabijuide maid sámediggeráđđi geavaha doaibmabijuide maidda muđui ii leat ruhta Sámedikki váikkuhangaskaomiin. Ollislaš rámmas juolluduvvui 250 000 ru Barents álgoálbmotkantuvrii Lujárvvis, ja 700 000 ru Interreg 2007 – 2013 Oasseprográmma Sápmi sámi regionála prošeaktaruhtadeapmái. Dát ruđat leat juhkkojuvvon 4 prošektii 2009:s. Dasa lassin lea addojuvvon 50 000 ruvdnosaš doarjja Mama Sara Education Foundation for Maasai School Children/Youth, ja doarjja álgoálbmotráđđeaddi oasseruhtadeapmái Barents International Čállingottis 100 000 ru mii lea šiehtaduvvon Olgoriikadepartemeanttain.</p>
    <p type="title">2.14.3.1 Rámmašiehtadus&#13;   Olgoriikadepartemeanttain</p>
    <p>Sámediggi ja Olgoriikadepartemeanta leat 2009:s vuolláičállán rámmašiehtadusa doarjaga hárrái Sámedikki riikkaidgaskasaš bargui. Olgoriikadepartemeanta láve jahkásaččat addit 1 000 000 ru Sámedikki riikkaidgaskasaš bargui. Dát doarjja addojuvvo Sámediggái go galgá ovddastit sámi álbmoga. Rámmas várrejuvvo 650 000 ru Sámedikki riikkaidgaskasaš bargui álgoálbmotáššiiguin ON ja eará multilaterála organisašuvnnaid siskkobealde, ja bilaterála bargui regionála organisašuvnnaid siskkobealde mat barget álgoálbmotáššiiguin. ON-vuogádagas guoská dát earret eará Álgoálbmotáššiid bissovaš forumii searvamii ja álgoálbmotbargui ON siskkobealde. Dasa lassin galgá doarjja geavahuvvot goluide mat šaddet das go Sámediggi searvá álbmotgaskasaš organisašuvnnaide olggobealde ON-vuogádaga ja bilaterála bargui organisašuvnnaid guovdu Asias, Afrihkás ja Latin-Amerihkás mat barget álgoálbmotvuoigatvuođaiguin. Sámedikki searvamii Barentsráđđái ja Árktalaš ráđđái lei várrejuvvon 350 000 ru 2009:s.</p>
    <p type="title">2.14.3.2 Sámedikki riikkaidgaskasaš bargu</p>
    <p>Riikkaidgaskasaš ovttasbargu álgoálbmotsearvamis lea čoavdda go galgá sihkkarastit nana ceavzilis ovdáneami mainna sihkkarastojuvvo álgoálbmogiid birgejupmi. Dát lea erenoamáš mávssolaš go guoská dálkkádatrievdamiidda main čovdosiid ferte gávdnat riikkaidgaskasaš šiehtadusaid dahkama bokte ja daid aktiivvalaš čuovvoleami bokte nationála dásis.</p>
    <p>Sámedikki searvan riikkaidgaskasaš bargui vuoruhuvvo čavgadit vátna resurssaid geažil. Dasto bohtet dađistaga vuordámušat iešguđege dáfus, maiddái stáhtaid bealis, ahte Sámediggi galggašii searvat ja áŋgiruššat riikkaidgaskasaš arenas.</p>
    <p>Ollu riikkaidgaskasaš aktevrrat leat čájehan beroštumi Sámediggái ja Sámedikki doibmii 2009:s. Máŋggat olgoriikkalaš delegašuvnnat leat galledan Sámedikki.</p>
    <p type="title">2.14.3.3 Sámi parlamentáralaš ráđđi</p>
    <p>Sámi parlamentáralaš ráđđi lea parlamentáralaš ovttasbargoorgána Suoma, Norgga ja Ruoŧa sámedikkiid gaskka. Ruošša beale sámit leat bissovaš searvit ráđis. Sámi parlamentáralaš ráđđi galgá gozihit sámi beroštusaid riikkarájáid rastá ja doaibmat sámi jietnan riikkaidgaskasaččat. Sámediggi lea juolludan 500 000 ru Sámi parlamentáralaš ráđđái stáhtabušeahta bokte. Juolludus manná dan sámediggái mii doaibmá ráđi čállingoddin. Juohkehaš sámediggi máksá ieš goluid sáttagottiid searvama ovddas čoahkkimiidda ja eará ovddastemiide.</p>
    <p>Jođiheaddjidoaibma Sámi parlamentáralaš ráđis juogaduvvo golmma sámedikki gaskka vuoruid mielde. 29.10.08 rájes lea dat leamaš Ruoŧa beale sámedikkis ja gitta 16 mánu áigodaga. Ráđđi lea mearridan sierra doaibmaplána áigodahkii skábmamánu 2008 rájes juovlamánu 2010 rádjai. Plánas válddahallojuvvojit earret eará sámi giella, oahpahus/oahppu, nuoraidáššit, sámi universitehta, davviriikkalaš sámekonvenšuvdna, resursageavaheapmi ja biras, riikkaidgaskasaš áŋgiruššamat ja dásseárvu. Doaibmaplána lea háldenlinján ráđi bargui.</p>
    <p type="title">2.14.3.4 Davviriikkalaš sámekonvenšuvdna</p>
    <p>Jahkásaš čoahkkin Suoma, Norgga ja Ruoŧa sámeministariid ja sámedikkiid presideanttaid gaskka mii livččii galgan dollojuvvot skábmamánus 2009, maŋiduvvui ođđajagimánnui 2010. Sivvan maŋideapmái lei dat go ain lea eahpesihkarvuohta erenoamážit Suoma beale Sámedikkis sierra beallasašrolla ja sierra šiehtadallanrievtti ektui šiehtadallamiin davviriikkalaš sámekonvenšuvnnas. Norgga ráđđehus lea fállan lágidit maŋiduvvon čoahkkima, mii dollojuvvo Ruoŧa ovdagoddeáigodagas.</p>
    <p type="title">2.14.3.5 ON álgoálbmotjulggaštus</p>
    <p>ON álgoálbmotjulggaštusas lea biddjojuvvon eaktun ahte ovttaskas riikkat galget dieđihit movt julggaštus heivehuvvo sin álgoálbmotpolitihkkii. Dán dieđiheami birra lea ságastallojuvvon davviriikkalaš ovttasbarggus sámi áššiid hárrái Nordisk ämbetsmanssorgan for samiska frågor nammasaš orgána siskkobealde. Dán virgeolbmuidorgánas leat mielde Suoma, Norgga ja Ruoŧa ráđđehusaid ovddasteaddjit ja sámedikkit hálddahusa dásis.</p>
    <p type="title">2.14.3.6 ON Álgoálbmotáššiid Bissovaš Forum</p>
    <p>ON Álgoálbmotáššiid Bissovaš Forum doalai gávccát sešuvnna New Yorkas miessemánus. Sámediggi searvvai norgga sáttagotti mielde. Fáddán jagi 2009 sešuvnnas ledje earret eará ON Álgoálbmotjulggaštus ja dálkkádatrievdamat Árktisis.</p>
    <p type="title">2.14.3.7 Álgoálbmotvuoigatvuođaid&#13;   áššedovdimekanisma</p>
    <p>Sámediggi searvvai Álgoálbmotvuoigatvuođaid áššedovdimekanismma nuppi sešuvdnii Genevas. Sešuvnna fáddán lei álgoálbmotvuoigatvuođaid heiveheapmái ohppui/oahpahussii, ja álgoálbmotjulggaštus. Áššedovdimekanisma lea buktán rávvagiiddis <span type="quote" xml:lang="nob">«advice»</span>- rávvagiid hámis. Jos dát ásahuvvo bissovaš geavahussan, de šaddet áššedovdi mekanismmaid rávvagat dađistaga geahčastahkan álgoálbmotrievtti ovdáneamis ja ásahuvvon álbmotrievttálaš instrumeanttaid dulkomis go guoská álgoálbmotvuoigatvuođaide. Sámediggi searvvai Olmmošvuoigatvuođaráđi sešuvdnii čakčamánus dalle go áššedovdimekanismma raporttat dan guovtti vuosttamuš sešuvnnas meannuduvvojedje. Áššedovdimekanismma rávvagat ja evttohus ođđa čielggadusmandáhtan dohkkehuvvui Olmmošvuoigatvuođaráđis. Áššedovdimekanisma oaččui mandáhtan čielggadit álgoálbmotrievtti mielde mearrideami hárrái áššiin mat gusket daidda. Gaskaboddosaš raporta ovddiduvvo sešuvnnas 2010:s ja loahpalaš raporta ovddiduvvo 2011:s.</p>
    <p type="title" xml:lang="nob">2.14.3.8 Universal periodic review</p>
    <p>Sámediggi searvvai Norgga sáttagotti mielde dán jagi Universal periodic review gulaskuddamis Genevas. Sámediggi válddii ovdan dan positiivvalaš ovdáneami maid sámit Norggas vásihit, muhto čujuhit maiddái makkár hástalusat sámiin leat ovddabealde. Máŋga stáhta ovddidedje gažaldagaid ja rávvagiid mat guske sámiide, earret eará sámi vuoigatvuođaid goziheami birra oppalaččat dan olis go sámit lea álgoálbmot ja álgoálbmotjulggaštusa beaktilis heiveheami birra.</p>
    <p type="title">2.14.3.9 Árktalaš ráđđi</p>
    <p>Árktalaš ráđi ministerčoahkkin dollojuvvui Romssas 2009:s. Sámediggi searvvai norgga sáttagotti mielde. Sámediggi deattuhii sáhkavuorustis searvevuođa perspektiivva stáhtaid ja álgoálbmogiid gaskka, ja deattuhii ahte searvevuohta ferte leat mielde čavga politihkas, láhkadahkosiin ja geavahusas. Guđa álgoálbmotorganisašuvnnas lea stáhtus bissovaš searvin Árktalaš ráđis, daid searvvis lea Sámiráđđi.</p>
    <p>Árktalaš ovttasbargui gullá maiddái ovttasbargu parlamentáralaš čoahkkimiid gaskka, árktalaš parlamentáralaš konferánssas, árktalaš riikkain. Čoahkkádus čájeha Árktalaš ráđi čoahkkádusa. Álgoálbmogiin lea ovddastus bissovaš searvin ja Sámi parlamentáralaš ráđđi ovddasta sámiid dán ovttasbarggus. 2009:s lei Ruoŧa beale sámediggi Sámi parlamentáralaš ráđi ovddasteaddjin. Árktalaš parlamentáralaš konferánsa dollojuvvo juohke nuppi jagi. Beaivválaš doaimmas fuolaha Parlamentáralaš árktalaš ovttasbargokomitea.</p>
    <p type="title">2.14.3.10 Barentsovttasbargu</p>
    <p>Sámit, nenetsat ja vepsálaččat leat dat álgoálbmogat mat servet Barentsovttasbargui. Álgoálbmogiin lea okta oktasaš ovddasteaddji Barents Guovlluráđis ja Guovllukomiteas. 2009:s lei Suoma beale sámedikkis álgoálbmogiid ovddasteaddji Guovlluráđis ja Norgga beale sámedikkis lei fas ovddasteaddji Guovllukomiteas. Bissovaš dásis lea ásahuvvon álgoálbmot bargojoavku. Álgoálbmot bargojoavkkus lea ráđđeaddi stáhtus Guovlluráđis ja Barentsráđis. Álgoálbmogiin ii leat ovddasteaddji Barentsráđis. Sámi parlamentáralaš ráđđi nammada sámiid ovddasteddjiid Barentsovttasbarggu orgánaide. Álgoálbmogiin lea ovddasteaddji ekonomalaš dili mielde. Álgoálbmogiin eai leat iežaset ekonomalaš várit geavahusas, ja leat sorjavaččat guoskevaš nationálastáhtaid ekonomalaš doarjagis.</p>
    <p>Norgga beale Sámediggi ruhtada Barents Indigenous Peoples’Office doaimma Lujávrris Ruošša bealde. Sámediggi ja Olgoriikadepartemeanta leat ovttamielalaččat das ahte ovttas ruhtadit álgoálbmotbargi virggi Riikkaidgaskasaš Barentsčállingottis Girkonjárggas. Ulbmilin lea oččodit buoret oktavuođa ja ovttasbarggu álgoálbmogiid gaskka Barentsguovllus.</p>
    <p type="title">2.14.3.11 Eurohpapolitihkalaš áššit</p>
    <p>Sámediggi bargá eurohpapolitihkalaš áššiiguin Sámi parlamentáralaš ráđi bokte ja Sámedikki oktavuođa bokte guovddáš, guovlulaš ja báikkálaš eiseválddiiguin Norggas. Sámedikkis leat guokte ovddasteaddji Eurohpapolitihkalaš Forumis guovddáš, guovlulaš ja báikkálaš eiseválddiid hárrái.</p>
    <p type="title">2.14.3.12 Sámedikki ja Olgoriikadepartemeantta&#13;   gaskasaš konsultašuvnnat juohke&#13;   jahkebealis</p>
    <p>Sámediggi ja Olgoriikadepartemeanta leat doallan guokte konsultašuvdnačoahkkima jahkái. Earret eará ságastallojuvvui áššiid birra nugo davviriikkalaš sámekonvenšuvdna, Barentsovttasbargu, Árktalaš ráđđi, Dálkkádat- ja birasguovddáš Romssas, álgoálbmotvuoigatvuođaid áššedovdi mekanisma, Bissovaš forum, doahpaga <span type="quote" xml:lang="nob">«free prior and informed consent»</span>, áddejupmi, šiehtadallamat WTO- soahpamuša hárrái, nuortasámit ja Gáldu álgoálbmotvuoigatvuođaid gelbbolašvuođaguovddáš.</p>
    <p type="title">2.14.4 Doarjja vuovdaleapmái&#13;  ja&#13;   fierpmádathuksemii sámi&#13;   mátkeealáhusaid siskkobealde</p>
    <p>Jagi 2009 bušeahtas lei várrejuvvon 300 000 ru doarjjan vuovdaleapmái ja fierpmádathuksemii sámi mátkeealáhusaid siskkobealde. 300 000 ru juolluduvvui ovtta prošektii.</p>
    <p type="title">2.14.5 Ásahusdieđáhusa čuovvoleapmi</p>
    <p>Jagi 2009 reviderejuvvon bušeahtas lei várrejuvvon 1 000 000 ru ásahusdieđáhusa čuovvoleapmái. Geavaheapmi 1 308 000 ru lea Sámedikki oassi oasuskapitálas vuođđudusas Senter for nordlige folk AS. Liigegeavaheapmái lea váldojuvvon ruhta doppe gos lea unnit geavahuvvon ja geavatkeahtes juolludusaid ruovttoluotta geassimis.</p>
    <p type="title">2.14.6 Váikkuhangaskaoamit&#13;   čoahkkinjođihangotti geavahussii</p>
    <p type="title">2.14.6.1 Sámedikki politihkalaš joavkkut</p>
    <p>Jagi 2009 bušeahtas lei várrejuvvon 1 872 000 ru doarjjan Sámedikki 11 politihkalaš jovkui.</p>
    <p type="title">2.14.6.2 Opposišuvnna bargoeavttut</p>
    <p>Jagi 2009 bušeahtas lei várrejuvvon 988 000 ru opposišuvnna bargoeavttuid várás, dan 10 politihkalaš jovkui.</p>
    <p type="title">2.14.6.3 Sámediggeválgga&#13;  2009 listtat</p>
    <p>Jagi 2009 bušeahtas lei várrejuvvon 2 000 000 ru sámediggeválggaid listtaide. Oktiibuot juolluduvvui 1 999 998 ru 54 dohkkehuvvon listii.</p>
  </body>
</document>
