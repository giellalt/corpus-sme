<document xml:lang="sme" id="no_id"><header><title>4 Vealaheapmi ja dásseárvu</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2011</year><publChannel><publication><publisher>regjeringen.no</publisher></publication></publChannel><wordcount>2236</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.regjeringen.no/se/dep/ad/Dokumeanttat-/proposiuvnnat-ja-dieahusat-/stuorradiggedieahusat/2007-2008/stdie-nr-28-2007-2008-/5.html?id=634000</origFileName><parallel_text xml:lang="nob" location="5_id_512865.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>4 Vealaheapmi ja dásseárvu - regjeringen.no</p>
<p>St.dieđ. nr. 28 (2007-2008)</p>
<p type="title">Sámepolitihkka</p>
<p type="title">4 Vealaheapmi ja dásseárvu</p>
<p>Ráđđehus áigu dáistalit buot vealaheami vuostá. Juohkehaččas galgá leat gáibádus oažžut seamma vejolašvuođaid ahtanuššat, geavahit návccaidis ja eallit eallimis, beroškeahttá sohkabealis, sosiála duogážis, oskkus, seksuála sojus, doaibmavádjitvuođas dahje čearddalaš gullevašvuođas.</p>
<p type="title">4.1 Sápmelaččaid vealaheapmi</p>
<p>Vaikke dáruiduhttinpolitihkka dál lea Norgga politihkas vássánáigi, de dán politihka heajos váikkuhusat ain sevnnjodahttet guhkes áiggi. Norgga politih-ka oppalaš rámmaid, lágaid ja ortnegiid ádjána nuppástuhttit nu ahte sámi kultuvra, giella, árbevierut ja sámi servodaga dárbbut váldojuvvojit doarvái vuhtii daid ovddasvástádussurgiinge mat eai leat njuolga sápmelaččaid ektui. Lassin lea vel vuoigatvuođaid ja ortnegiid álggaheapmi sápmelaččaid várás ollu dagaldagaid duohken maid ádjána oažžut sadjái. Dáruiduhttinpolitihka árbi vuhtto ain olbmuid miellaguottuin, vaikke almmolaš politihkka leage earáhuvvan. Danne lea dehálaš giddet fuomášumi dakkár áššiide mat leat sápmelaččaid vealaheami birra, sihke peršovnnalaš ja struktuvrralaš dási vealaheapmái.</p>
<p type="title">4.1.1 Iskkadeamit sápmelaččaid&#13;  vealaheami birra</p>
<p>Iskkadeapmi mo sápmelaččat Norggas ieža leat dovdan vealaheami, maid Norut NIBR Finnmárku dagai Bargo- ja searvadahttindepartemeantta ovddas 2006:s, almmustahtii ahte juohke njealját vástideaddji lea dovdan vealaheami danne go lea sápmelaš. Vealaheapmi lei vuosttažettiin bargodili, suohtastallama/gávpogis márkanastima oktavuođas ja dalle go deaivvadii almmolaš ásahusaiguin. Eai nu gallis lean dovdan vealaheami bearrašis/sogas, lagašbirrasis, eaktodáhtolaš barggus ja skuvllas/oahpahusas. Analysa lea vuođđuduvvon kvantitatiiva iskkadeapmái dakkár gielddain gos uhcimus 1 pst. olbmuin leat čálihuvvon sámi jienastuslohkui. Iskkadeamis ledje 545 vástideaddji.</p>
<p>Iskkadeamis dearvvasvuođa ja eallindili birra dáža ja sámi gielddain (SAMINOR) maid Romssa universitehta Sámi dearvvasvuođadutkanguovd-dáš čađahii 2003 – 2004 Dearvvašvuođa- ja fuolahusdepartemeantta ovddas, čájehuvvo ahte 36 pst. sámi vástideaddjiin ledje vealahuvvon ja 37 pst. ledje givssiduvvon sámi duogáža geažil. Nuorra sápmelaččat givssiduvvojedje eanemusat. Analysa lea vuođđuduvvon jearahallamii gaskal 36 – 79 jahkásaš 12 265 olmmáiolbmo ja nissonolbmo Finnmárkkus, Romssas, Nordlánddas ja Trøndelágas.</p>
<p>Dát iskkadeamit čájehit ahte balddihahtti ollu sápmelaččat dovdet vealaheami sin sámi duogáža geazil. Ráđđehus áigu danne ain nannosit giddet fuomášumi sápmelaččaid vealaheapmái. Dehálamos reaiddut leat Dásseárvvu- ja vealahanáittardeaddji ja Mánáidáittardeaddji, guđet goappašagat dáid maŋimuš jagiin leaba eanet gidden sápmelaččaid dillái fuomášumi. Seammás lea sápmelaččaid vealaheapmi ja givssideapmi bargodilis ja bargosajiin hástalussan bargodili beliide. Dehálaš lea joatkit dutkamiin sápmelaččaid vealaheami birra. Dás sáhttá Sámi dearvvasvuođadutkanguovddáš leat dehálaš oassálasti.</p>
<p type="title">4.1.2 Diehtojuohkin ja miellaguoddobarggut</p>
<p>Bargu sápmelaččaid vealaheami vuostá lea vuosttažettiin diehtojuohkima ja miellaguottuid ektui, ja ovttas dakkár politihkain mii nanne sámi giela, kultuvrra ja ealáhusaid. Sámi giela, kultuvrra ja servodateallima čalmmustahttin almmolaš arenain lea dán oktavuođas dehálaš.</p>
<p>Sámi ásahusaid vuođđudeamit leat leamaš dehálaččat sámi kultuvrra čalmmustahttimis. Dasto leat sámi tv-prográmmat, kulturdoalut nugo festiválat, čájáhusat, konsearttat ja sámi filmmat bohciidahttán álbmogis beroštumi ja stuorát máhtolašvuođa sámi dilálašvuođaid birra, ja dagahan ahte sámi kultuvra lea šaddan oassin Norgga ollislaš kultuvrras.</p>
<p>Ráđđehusa beales lea dieđuid juohkin ja miellaguottuid ovddideapmi álbmogii, ovttas doaibmi politihkain sámi giela, kultuvrra ja ealáhusaid oktavuođas, leamaš dehálaš doaibmabijut eastadit sápmelaččaid vealaheami.</p>
<p>Dehálaš bargu máhttogaskkusteamis sámi dilálašvuođaid birra lea Máhttoloktema sámi sisdoallu. Máhttoloktema oahppoplánaid barggus leage deattuhuvvon ahte buot vuođđo- ja joatkkaskuvlaoahppit galget háhkat alcceseaset vuođđomáhtu sámi historjjás, kultuvrras ja servodateallimis. áiggi mielde soaitá dát buoridit miellaguottuid sámi kultuvrii. Sámi fáttáid integreren norgga skuvllaid oahpahusas árvvoštallojuvvo dađistaga go leat vásáhusat dán ođđa barggus.</p>
<p type="title">Govus 5.1 Vuosttaš sámi ofelaččat&#13;  2004–2005</p>
<p><em type="italic">Sámi ofelaččat </em>prošeavttas Sámi allaskuvlla olis, maid Bargo- ja searvadahttindepartemeanta lea ruhtadan, lea ulbmil juksat nuoraid, guđet eai leat sápmelaččat, dieđuiguin sámi dilálašvuođaid birra ja mo lea leat sápmelažžan dálá Norggas. Prošeakta álggahuvvui 2004:s, mas golbma sámenuora juohke jagi ožžot stipeandda johtit joatkkaskuvllain ja servviin riikkas, deaivvadan dihtii iežaset ahkahaš nuoraiguin guđet eai leat sápmelaččat. Ofelaččat ožžot oahpahusa Sámi allaskuvllas. Prošeakta árvvoštallojuvvui 2007 geasi. árvvoštallamis vuhtto ahte doaibma lea buorre, ja čájeha ahte ofelaččaid galledeamit leat leamaš ávkkálaččat, sihke oahpaheaddjiide ja oahppiide. Oahpaheaddjit oaivvildit ahte ofelaš-konseapta doaibmá bures dan láhkai ahte jávkada ovdagáttuid ja vearreáddejumiid sámekultuvrra birra. Dadjat jo buot oahppit oaivvildit ahte sidjiide ledje galledeamit ávkin go sii leat dain oahppan. Prošeakta lea 2008 rájes doaibman bistevažžan ja ruhtaduvvo Bargo- ja searvadahttindepartemeantta bušeahtas. </p>
<p>Lasihan dihtii máhtu ja áddejumi eamiálbmogiid vuoigatvuođaid ja sámi vuoigatvuođaid birra, de lea ásahuvvon eamiálbmogiid vuoigatvuođaid gelbbolašvuođaguovddáš Guovdageainnus, gč. kap 1.4.4. Guovddáš geavaha web-siidduidis gaskkustanbarggustis – <em type="italic">www.galdu.org </em>. Guovddáš almmuha sierra áigečállaga Gáldu Čála – Tidskrift for urfolks rettigheter. </p>
<p>Riikkaidgaskasaš boazodoallofága- ja gaskkustanguovddáš (gč. 1.5.3 kap) lea vuođđuduvvon vai nannešii riikkaidgaskasaš boazodoalloovttasbarggu. Guovddáš galgá doaibmat guovddášbáikin earret eará gaskkustit ja lonohallat dieđuid, vásáhusaid ja máhtu, ja lea ráhkadan neahttasiiddu <em type="italic">www.reindeerportal.org </em>. </p>
<p>áigodaga 2002 – 2006 rasismma ja vealaheami vuostálastima doaibmaplána siskkilda maid doaibmabijuid mat unnidit sámiid vealaheami. Doaibmaplánas deattuhuvvo, ahte lea dárbu áŋgirit ja beaktilit vuostálastit rasismma ja vealaheami oruskeahttá, ja dárkilis ja guhkesáigásaš rahčamušaiguin. Dannego doaibmaplána lea ráđđehusa plána, de doaibmabijut čađahuvvojit erenoamážit guovddášhálddahusa surggiin ja doaibmamušain. Ráđđehus lea válmmašteamen ođđa doaibmaplána rasismma ja vealaheami vuostá, ja sámiidge dilálašvuođat gieđahallojuvvojit.</p>
<p type="title">4.2 Homofiillat</p>
<p>Homofiliijaáššit leat adnon tabu-áššin ja dan birra ii galgan sámi servodagas olus hállat. Máŋggas rahčet iežaset identitehta homofiila sápmelažžan, eaige muital homofiilavuođaset birra. Muhtimat leat dovdan ráŋggáštusaid bearrašis, sogas, ustibiin, skuvlaskihpáriin, bargoskihpáriin jna. go sin homofiilavuohta lea dovddahuvvon. Muhtin homofiila/lesbalaš sápmelaččaide sáhttá birastahtti servodaga homofiliijaoaidnu áddejuvvot ahte ferte válljet eallit homofiilan dahje eallit sámi servodaga oassin. Máŋgasiidda lea áibbas veadjemeahttun fertet válljet dán guokte vuođđoidentitehta gaskkas ja sii duđđagohtet. Máŋga homofiila/lesbalaš sápmelačča válljejit danne juogo fárret sámi gilážis vai besset eallit homofiilan/lesban eará sajis, dahje doallat dan čiegusin.</p>
<p>Homofiila ja lesbalaš sápmelaččaid sáhttá dadjat leat duppal minoritehtadilis ja danne dárbbašit dovdat homofiila identitehtas eará sámi homofiillaid ja lesbbaid gaskkas. Danne dárbbašuvvojit čoahkkananbáikkit, main sáhttet deaivvadit singuin guđiin leat seamma beroštumit. Homofiila ja lesbalaš sápmelaččaid organiseren homopolitihkalaš servviide lea dán oktavuođas dehálaš.</p>
<p>Miellaguottuid nuppástuhttin ja sámi servodagas oidnosii oažžut áššiid homofiliija birra lea dehálaš, vai sámi lesbbaide ja homofiillaide šaddá buoret ja eanet oadjebas eallindilli. Máŋga homofiila/lesbalaš sápmelačča oassálaste Skeive dager doaluin Oslos 2007:s, ja dát oaččui fuomášumi sihke sámi ja našunála preassain ja leige danne dehálaš dán joavkku čalmmusteapmái.</p>
<p>Ii leat olus kártejuvvon ja duođaštuvvon man olu ja man láhkai lea vealaheapmi, illásteapmi ja áitin seksuálalaš duogáža geažil.</p>
<p>Mánáid- ja dásseárvodepartemeanta áigu kártet homofiila ja lesbalaš sápmelaččaid eallindiliid ja eallinlágiid. Iskkadeapmi berre duođaštit ja analyseret rájáid ja ráŋggáštusaid sámi servodagas ovttaseallima, seksualitehta ja sohkabealleovdanbuktimiid hárrái ja mo dákkár dilálašvuođat váikkuhit homofiilla ja lesbba sápmelaččaid vejolašvuođaide beassat eallit nu mo dáhttot. Iskkadeamis berrešii loahpas evttohit doaibmabijuid mo dáid joavkkuid eallinlági sáhttá buoridit.</p>
<p type="title">4.3 Sohkabeliid dásseárvu</p>
<p>Ráđđehus áigu čađahit dakkár politihka mii addá nissoniidda ja albmáide ovttalágan vejolašvuođaid ja duohta dásseárvvu. Vaikke nissoniin ja albmáin formálalaččat leat seamma vuoigatvuođat dán riikkas, de lea ain guhkes geaidnu ovdal go leat duohta ovttalágan vejolašvuođat. Ráđđehus áigu sohkabeliid meannudit guovtte láhkai gokko dat dárbbašuvvo vai šaddá dievas dásseárvu, bargat dásseárvvu ovdii lágaid nuppástuhtidettiin ja bargo- ja servodateallima ordnedettiin, muhto maiddái digaštallama, diehtojuohkima ja miellaguottuid rievdadeaddji barggu bokte.</p>
<p>Bargu dásseárvvu ovdii ferte čađahuvvot sihke barggus ja ruovttus. Barggus áigu ráđđehus sihkkarastit seamma bálkká ovttaárvosaš bargui, ja bargat dan ala ahte sihke nissonat ja albmát besset buotlágan virggiide. Ruovttus lea ulbmil ahte galgá leat dássidis ovddasvástádus- ja bargojuohkin.</p>
<p>Departemeanttaid dásseárvobargu siskkilda sámi albmáid ja nissoniid dilige. Sihke nisson- ja albmárolla sámi servodagas lea nuppástuvvamin, ja lea dehálaš ahte dákkár nuppástusat dohkkehuvvojit ja heivehuvvojit sámi servodahkii. Dásseárvobargu galgá nappo láhččojuvvot buot eallinmuttuide ja buot servodatsurggiide. Dehálaš lea ahte lea dihtomielalaš dasa ahte buot dásseárvobargu ferte fátmmastit goappašiid sohkabeliid. Go strategiijaid ja doaibmabijuid galgá árvvoštallat, de galgá goappašiid sohkabeliid dillái giddet fuomášumi, dallege go dihto doaibmabijut galget leat njuolga nuppi sohkabeali várás.</p>
<p>Lea dehálaš álggahit dásseárvobarggu jo mánáidgárddis sihkkarastin dihtii ahte gánddat ja nieiddat ožžot ovttalágan bajásšaddandili eaige báidno stereotypiijaide dahje daid kultuvrralaš erohusaide maid ii dáhtoše.</p>
<p>Sámi servodagas lea gullevašvuohta sámi ealáhusaide ain alla árvvus, ja ollu gánddat bissot vuođđoealáhusain. Dán bokte háhket gánddat alcceseaset dehálaš kultur- ja ealáhusgealbbu. Sin mielas sáhttáge orrut ahte lea stuorra gaska gaskal daid árvvuid maidda bajásgessojit ja daid árvvuid maid skuvla sidjiide oahpaha. Dát soaitá leat okta daid sivain go dušše oasáš Sis-Finnmárkku sámi albmáin gazzet alit oahpu, nissoniid ektui: Kárášjogas ja Guovdageainnus lea sullii 30 pst. nissoniin alit oahppu (2006), ja lea alimusaid gaskkas riikkas.</p>
<p>Dehálaš dásseárvobargu ovddasguvlui dáid guovlluin lea danne oččodit sámi albmáid alit ohppui, ja láhčit dili dasa ahte gealbu maid sii leat háhkan, sáhttá geavahuvvot ođđa ealáhusain. Lea dehálaš ahte sámi nieiddatge ožžot ovttaárvosaš vejolašvuođa beassat vuođđoealáhusaide nugo boazodollui.</p>
<p>Bargu miellaguottuid ektui lea dásseárvobarggus dehálaš. Dievddut-searvi Guovdageainnus bargá buriid miellaguottuid ektui sámi albmáid gaskkas. Dásseárvu lea dehálaš eará sámi searvebargguinge. Dat guokte nissonorganisašuvnna Sáráhkká ja Sámi nissonforum leat guhká bargan dásseárvvu ja áigeguovdilis áššiid ovddas, mat gusket nissoniid dillái sámi servodagas.</p>
<p type="title">4.3.1 Dásseárvobargu almmolaš doaimmahusain</p>
<p>Mánáid- ja dásseárvodepartemeanttas lea váldo-ovddasvástádus ráđđehusa dásseárvopolitihkkii, muhto visot departemeanttain lea dásseárvoovd-dasvástádus iežaset politihkkasurggiin. Dásseárvobargu lea vuođđuduvvon Láhkii dásseárvvu birra oktan daid láhkaásahusaiguin, ja lága §1 a váguha almmolaš eiseválddiid visot servodatsurggiin bargat doaibmilit, ulbmillaččat ja plána mielde sohkabeliidgaskasaš dásseárvvu ovdii. Bargoaddi galgá bargat doaibmilit, ulbmillaččat ja plána mielde dásseárvvu ovdii iežas doaimmas. Bargoeallima organisašuvnnain lea vástideaddji doai-bmageatnegasvuohta iežaset doaibmasuorggis. Doaimmathusat mat lágas leat váguhuvvon čállit jahkedieđáhusa, galget jahkedieđáhusas válddahallat dan duohta dili doaimma dásseárvvu hárrái. Galget vel válddahallat doaibmabijuid mat leat álggahuvvon ja doaibmabijiuid mat leat jurddašuvvon álggahuvvot dásseárvvu ovddideami ektui ja heađuštan dihtii guovttelágan meannudeami dán lága vuostá. Almmolaš eiseválddit ja almmolaš doaimmat mat eai leat geatnegasat čállit jahkedieđáhusa, galget addit válddahallama vástideaddji jahkebušeahtas.</p>
<p>Fylkkamánnit váguhuvvojit jahkásaččat juolludanreivviid bokte leat gielddaide veahkkin dásseárvobarggus, ja gielddat bealisteaset leat váguhuvvon bargat doaibmilit dásseárvvu ovdii sihke bargoaddin ja daid politihkkasurggiin maid hálddašit.</p>
<p>Dásseárvo- ja vealahanáittardeaddjis lea váldobargun bargat vuostá vealaheami ja ovddidit dásseárvvu beroškeahttá earret eará sohkabealis, čearddalašvuođas, doaibmavádjitvuođas, gielas, religiovnnas, seksuála sojus ja agis. áittardeaddji duvddabargu mearkkaša ee.:</p>
<list><p type="listitem">fuomášit ja čujuhit vealaheaddji diliid ja diliid mat doibmet vuostá ovttalágan meannudeami</p>
<p type="listitem">oalgguhit dihtomielalašvuhtii ja leat duvddan miellaguottuid ja láhttemiid nuppástuhttimii</p>
<p type="listitem">addit dieđuid, doarjaga ja oaivadeami bargguin dásseárvvu ovddideami ja vealaheami vuostá</p>
<p type="listitem">rávvet ja oaivadit čearddalaš máŋggabealatvuođa birra bargoeallimis almmolaš ja priváhta surggiid bargoaddiide</p>
<p type="listitem">gaskkustit máhtu ja ráhkadit duođašteami dásseárvvu birra ja gozihit vealaheami lági ja duhkodaga</p>
<p type="listitem">leat čoahkkananbáikin ja diehtojuohkinguovddážin mii láhčá guoskevaš doaimmaheaddjiide ovttasbarggu</p>
</list><p type="title">4.3.1.1 Sámedikki dásseárvobargu</p>
<p>Dásseárvoláhka váguha nappo almmolaš ásahusaide doaibma- ja válddahallangeatnegasvuođa sohkabeliid dásseárvvu ovddideami dáfus. Sámediggi lea dákkár ásahus, ja galgá danne doaibmilit bargat dásseárvvuin iežas doaimmas ja daid surggiin maid Sámediggi hálddaša, našunála dásseárvopolitihka rámmaid siskkobealde.</p>
<p>Sámedikkis lea vel politihkalaš ovddasvástádus sámi servodagas leat duvddan dásseárvobarggus. Dat bargu maid Sámediggi dál bargá, dieđihuvvo Sámedikki dievasčoahkkimii jahkásaš dásseárvopolitihkalaš válddahallamis. Sámediggi, ovttas sámi organisašuvnnaiguin, bargá dásseárvvu strategiijadokumeanttain. Barggu loahppa galgá leat doaibmaplána mii galgá biddjot Sámedikki ovdii 2008 giđa mielde. Mánáid- ja dásseárvodepartemeanta sáhttá leat fágalaš ja ekonomalaš veahkkin plána strategalaš doaibmabijuide, vai buoriduvvo dásseárvu gaskal nissoniid ja albmáid dán doaibmaplánas, go dat lea Sámediggái gullevaš.</p>
<p>Jagis 2001 ledje Sámedikkis 84 pst. álbmotválljejuvvomiin albmát. Doaibmi dásseárvopolitihkalaš barggu bokte Sámedikki beales, válljejuvvojedje 2005 sámediggeválggas Sámediggái 51 pst. nissonat. Diggi válljii vuosttaš geardde nissona sámediggepresideantan, ja Sámediggeráđis leat nissonat eanetlogus.</p>
<p>Sámediggi bivddii dásseárvomáhttoguovddáža Fredrikkes hage 2006 giđa iskat dásseárvvu Sámi ovddidanfoanddas. Iskan čájehii ahte hui unnán nissonolbmot ohcet foanddas ruđa, ahte ohcciin lea čielga erohus sohkabeliid gaskkas, ja hui ollu stivrajođiheaddjit geat ledje albmát, ohce ruđa.</p>
<p>2007 giđa lágidii Sámediggi davviriikkalaš sámi dásseárvokonferánssa. Konferánssa prošeaktajođiheaddjin lei Sámi Nissonforum. Konferánssa mihttomearri lei fátmmastit sámi dásseárvobarggu dálá davviriikkalaš ovttasbargui dan bokte ahte dásseárvvu ja sohkabealleguoskevaš áššiid sámi servodagas galggai čuvget. Konferánsa meannudii sohkabealleperspektiivvas sámi servodaga servodatdiliid erenomážit – ja eamiálbmotservodagaid oppalaččat.</p>
<p>Sámi parlamentáralaš ráđđi juohká jahkásaččat sámi dásseárvobálkkašumi. Dán dásseárvobálkkašumi ulbmil lea oalgguhit rahčat albmáid ja nissoniid gaskasaš dásseárvvu ja dásseárvvu ovddidemiin riikkarájáid rastá sámi servodagas.</p>
<p>Geahča maiddái Sámedikki 2007 jahkedieđáhusa čuoggá 1.2.</p>
<p type="title">4.3.1.2 Dásseárvu&#13;  boazodoalus</p>
<p>árbevirolaš sámi servodagas bajásgessojuvvojit nieiddat ja gánddat guovtte láhkai, muhto ledje guhkás ovttadásis formála vuoigatvuođaid dáfus. Ovdamearkka dihtii sáhtte sihke nissonat ja albmát oamastit ealuset. Dál ii leat olus sadji ođđaálgiide mahkáš boazodilis. Dát mearkkaša ahte dušše okta mánáin sáhttá váldit badjelasas ealu, ja earát fertejit fas ohcat eará fidnobarggu.</p>
<p>Ođđa boazodoallolágas mii doaibmagođii suoidnemánu 1. b. 2007 lea mearrádus ahte náittosguim-mežat/ovttasássit náittosdilis/ovttasássandilis sáhttiba doalahit goabbatge siidaoasi. Dát lea dehálaš dásseárvopolitihkalaš ulbmil go eanaš doalloovttadagaid dássážii leat oamastan almmáiolbmot ja almmáiolbmot daid jođihit. Náitaleamis leat doalloovttadagat ovttastuvvon oktan doalloovttadahkan.</p>
<p>Dán jágáš boazodoallošiehtadusain biddjojuvvojedje nissoniid dilit doaibmabijuid hábmema vuođđun. Šiehtadallanoasehasat leat dasa mielas ahte boazodoalu ovttadássásašvuođa ovddidanbargu galgá joatkašuvvat. Dan geažil sohpe oasehasat joatkit nissondili erenoamáš áŋgiruššama boazodoalus. Dát dagaha earret eará lasi doaibmadoarjagiid daidda doalloovttadagaide main nissonat okto leat eaiggádat, lasi beallalašdoarjagiid, ruhtavárremiid nissondiliid ovddideaddji doarjagiidda, ja vel várrejuvvon dutkanruđaid boazodoallo-nissoniid árbedieđu kártemii ja duođašteapmái. Dán jagi šiehtadallamiin sohpe maiddái ásahit ođđa oasseulbmila Boazodoalu árvoháhkanprográmmii. Oasseulbmil lea <span type="quote">«Veahkehit lasihit dietnasa bohcco lassibuktagiid ávkkástallamiin»</span>. Dannego nissonat eanaš buvttadit bohccos lassibuktagiid earret eará duddjomiin, de váikkuha dakkár oasseulbmil boazodoallonissoniid čalmmusteapmái ja sin čálmmusteapmái árvoháhkama ovddideaddjin boazodoalus.</p>
<p type="title">4.4 Strategiijat ja doaibmabijut</p>
<p>Bargu sápmelaččaid vealaheami vuostá lea vuostažettiin vuođđuduvvon diehtojuohkima ja miellaguottuid ektui. Dán barggus lea skuvla hirbmat dehálaš. Máhttoloktema oahppoplánabarggus lea deattuhuvon ahte vuođđo- ja joatkkaskuvllain galget visot oahppit háhkat vuođđooahpu sámi historjjás, kultuvrras ja servodateallimis.</p>
<p>Ráđđehus lea <em type="italic">Sámi ofelaččat </em>prošeavtta dohkkehan bistevaš ortnegin 2008 rájes. </p>
<p>Mánáid- ja dásseárvodepartemeanta áigu kártet sámi lesbbaid ja homofiillaid eallinlági ja eallindili. Kártema boađus berre leat evttohit doaibmabidjuid joavkkuid eallinlági buorideapmái.</p>
<p>Mánáid- ja dásseárvodepartemeanta dáhttu ovttas Landslaget for lesbiske og homofile (LLH) (Lesbbaid ja homofiillaid riikasearvi) jođihit sámi siiddu riikkasearvvi ruovttusiidduid oassin, álggus davvisámegillii.</p>
<p>Ráđđehus deattuha nannet barggu sápmelaččaid vealaheami vuostá ja vealaheami vuostá sámi servodagas. Ráđđehus áigu bovdet Sámedikki ja Dásseárvo- ja vealahanáittardeaddji oktasaš rahčamii vealaheami vuostá sámi servodagas.</p>
<p>Dásseárvo- ja vealahanáittardeaddjis galgá leat čehppodat sámi áššiinge. Sihkkarastin dihtii ahte áittardeaddjis lea fásta ovttasbargoguoibmi sámi birrasis dásseárvo- ja máŋggabealatvuođaáššiin, áigu ráđđehus ovttas Sámedikkiin láhčit dili vai sáhttá ásahuvvot virgi mii lea laktásan sámi birrasii mii bargá dáid áššiiguin. Dát bargu galgá leat ovttas Sámedikkiin.</p>
<p>Sámediggi galggašii 2008 giđa meannudit doaibmaplána dásseárvvu birra sámi servodagas. Mánáid- ja dásseárvodepartemeanta sáhttá fágalaččat ja ekonomalaččat veahkehit plána strategalaš doaimmain.</p>
</body></document>
