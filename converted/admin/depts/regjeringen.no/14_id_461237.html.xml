<document xml:lang="sme" id="no_id"><header><title>8.14 Bealljemearka - regjeringen.no</title><genre code="admin"/><author><person firstname="" lastname="Eanandoallo- ja biebmodepartemeanta " sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>310</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-/8/14.html?id=461237</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="nob">8.14 Bealljemearka - regjeringen.no</p>
<p xml:lang="nob">Od.prp. nr. 25 (2006-2007)</p>
<p type="title">Boazodoallolága birra</p>
<p type="title">8.14 Bealljemearka</p>
<p>Registrerejuvvon mearka muitala gii lea bohcco eaiggát. Lea guhkes árbevierru merket bohcco bealji čájehan dihte gii dan eaiggáduššá. Lágain lea merken leamaš mielde juo 1888:s ja 1897:s.</p>
<p>Riikkaadvokáhtta Kjerschow čilge boazodoalu merkenvuogi vuđolaččat iežas boazodoalloláhkaevttohusas suoidnemánus 1922. Dán čállosis guorahallá son iešguđet beliid bohccuid merkema birra, earret eará makkár stáhtus bealljemearkkas lea. Adno vuođđun ahte dat rehkenasto opmodahkan. Dát áddejupmi lea boazosámiin ain dál, muhto ođđa lágat ráddjejit geasa mearkka sáhttá daguhit. Liikká lea Kjerschowa čilgejuvvon vuohki ain anus.</p>
<p>Boazodoalloláhkalávdegoddi, mii ovddidii iežas árvalusa 1966:s, guorahalai vejolašvuođa álkidahttit mearkamearrádusaid, muhto gávnnahii ahte dat vuohki mii lei dalle, ja mii lea guhkes áiggi leamaš anus, ain doaibmá bures. Lavdegoddi anii dan dihte riektan doalahit 1933-lága mearrádusaid.</p>
<p>Go Eanandoallodepartemeanta ovddidii ođđa boazodoallolága evttohusa (Od.prp. nr. 9 (1976 – 77), de gávnnahuvvui riektan ráddjet lága mearrádusaid bohccuid merkema birra moatti váldo mearrádussan. Seammás addui Gonagassii váldi mearridit dárbbašlaš dievasmahtti njuolggadusaid teknihkalaš ja geavatlaš beliid birra.</p>
<p>Boazodoalloláhkalávdegoddi árvalii iežas čielggadeamis váldit visot mearrádusaid merkema birra láhkii. Mearrádusat leat buori muddui, earret veahá smávva rievdademiid, seammat go 1978-lágas ja Eanandoallodepartemeantta mearkanjuolggadusain mearriduvvon geassemánu 12. beaivvi 1984. Boazodoalloláhkalávdegotti evttohusa duogážin lea earret eará ahte leat nanu árbevierut merkema hárrái, ja ahte láhkanannen buorebut čalmmustahttá dán beali boazodoallokultuvrras.</p>
<p>Lassin dasa go láhkii dál leat váldojuvvon mearrádusat mat dál leat njuolggadusain, de leat dat veahá rievdaduvvon. Lávdegotti árvalan § 7 – 3 gáibádus ahte galgá ássat Norggas lea jotkojuvvon inkuria bokte.</p>
<p><em type="italic">Lulli-Trøndelága ja Hedmárkku Boazosámisearvi </em>čujuha ahte sámi boazodoalloguovllus leat stuora erohusat bohccuid merkema birra, ja bivdá ahte dat váldojuvvo vuhtii mearkanjuolggadusaid guovlulaš heiveheami bokte. Maiddái earát deattuhit dan seamma. </p>
<p>Nugo ovdal namuhuvvon, de lea departemeanta árvvoštallan vejolašvuođa ásahit iešguđet mearrádusaid guovllulaš erohusaid geažil, muhto lea gávnnahan ahte dat ii leat ulbmillaš.</p>
<p>Kapihtal bohccuid merkema birra lea redigerejuvvon earaládje go lávdegotti árvalus. Čujuhit mearkkašumiide iešguđet mearrádusaide.</p>
</body></document>
