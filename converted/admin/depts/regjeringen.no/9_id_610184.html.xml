<document xml:lang="sme" id="no_id">
  <header>
    <title>3.9 Sámegielat - regjeringen.no</title>
    <genre code="admin"/>
    <author>
      <person firstname="" lastname="Kommunal- og moderniseringsdepartementet" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>590</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/fad/dok/regpubl/stmeld/2009-2010/die-st-22-2009--20101/3/9.html?id=610184</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>3.9 Sámegielat - regjeringen.no</p>
    <p>Dieđ. St. 22 (2009 – 2010)</p>
    <p type="title">Sámedikki 2009 doaimma&#13;  birra</p>
    <p type="title">3.9 Sámegielat</p>
    <p type="title">3.9.1 Doaibmaplána sámegielaid várás</p>
    <p>Sámegielaid doaibmaplána almmuhuvvui miessemánu 29. b. 2009. Doaibmaplána galgá doaibmat vihtta jagi.</p>
    <p>Bajimus ulbmil doaibmaplánain lea láhčit dorvvolaš boahtteáiggi sámegielaide Norggas. Dehálaš ulbmil lea oaččohit eanebuid geavahit sámegiela. Golbma sámegiela davvisámegiella, julevsámegiella ja oarjelsámegiella galget oažžut seamma buriid ovdánanvejolašvuođaid. Julevsámegiella ja oarjelsámegiella leat unnitlohkogielat vel sámi oktavuođas ge. Danne doaibmaplánas lea erenoamáš fokus julevsámegillii ja oarjelsámegillii, ja dat boahtá maiddái oidnosii plána čađaheamis.</p>
    <p>Doaibmaplána čuovvoleapmin leat máŋga departemeantta juolludusreivviineaset stáhtalaš etáhtaide deattuhan etáhta ovddasvástádusa nannet sámi giella- ja kulturmáhtu iežaset doaimmas, ja lasihit diehtojuohkima sámegillii sápmelaš geavaheaddjiide.</p>
    <p>Ođasmahttin-, hálddahus- ja girkodepartemeanta oktiiheivehallá doaibmaplána čuovvoleami, ja galgá ráhkadit jahkásaš stáhtusraporttaid ovttasráđiid áššáiguoskevaš departemeanttaiguin ja gulahaladettiinis Sámedikkiin. Vuosttaš stáhtusraporta galgá lea válmmaš jagi 2010 čavčča mielde.</p>
    <p type="title">3.9.2 Sámelága giellanjuolggadusat</p>
    <p>Sámelága giellanjuolggadusaid hálddašanguovlu viiddiduvvui jagi 2009 Loabága suohkaniin. Eanet suohkanat árvvoštallet galget go geahččalit beassat hálddašanguvlui. Ráđđehus oaivvilda ahte lea dehálaš ásahit guovttegielat servodagaid dohko gosa lea vejolaš dan dahkat, ja dat lea mielas viiddidit hálddašanguovllu ain eambbo.</p>
    <p>Sámelága giellanjuolggadusat árvvoštallojuvvojedje jagi 2007. Sámi instituhtta čađahii árvvoštallama Kultur- ja girkodepartemeantta ovddas. Árvvoštallanraporta čájeha ahte almmolaš orgánat maidda sámelága giellanjuolggadusat gusket, eai ollásit ollašuhte lága gáibádusaid. Váldosivvan orru dat leamen ahte almmolaš etáhtain váilot bargit geain lea sámegielmáhttu. Daid čuolbmačilgehusaid vuođul mat bohtet ovdan sámelága giellanjuolggadusaid árvvoštallamis ja dannego sámelága giellanjuolggadusaid hálddašanguovlu dál lea viiddiduvvon nu ahte dat siskkilda sihke davvisámegiela, julevsámegiela ja oarjelsámegiela, de lea Ođasmahttin-, hálddahus- ja girkodepartemeanta ovttasráđiid guovdilis departemeanttaiguin ja Sámedikkiin geahčadišgoahtán sámelága giellanjuolggadusaid. Gažaldat das gokčet go sámelága giellanjuolggadusat doarvái bures Norgga riikkaidgaskasaš geatnegasvuođaid gáibádusaid giela ektui, galgá árvvoštallojuvvot dán oktavuođas. Sámelága giellanjuolggadusaid vejolaš nuppástuhttin galgá árvvoštallojuvvot.</p>
    <p>Čujuhuvvo Sámedikki jahkedieđáhusa čuoggái 2.5.3.1. Ođasmahttin-, hálddahus- ja girkodepartemeanta oaidná dárbbu nanosmahttit sámegielaid geavaheami girkus. Gažaldat galgá go sámegielgeavaheapmi ipmilbálvalusas muddejuvvot gohččosiin sámelágas, galgá árvvoštallojuvvot go sámelága ođđasis árvvoštallet.</p>
    <p type="title">3.9.3 Máŋggagielat guovddáš Stuorravutnii (Omasvutnii)</p>
    <p>Máŋga báikegotti Romssas ja Finnmárkkus leat árbevirolaččat leamaš golmmagielat servodagat – dárogielagat, sámegielagat ja kvenagielagat. Ollu sogain leat sihke dáža, kvenalaš ja sápmelaš duogáš. Stuorravuona suohkan lea bargamin prošeavttain <em type="italic">Mangfold styrker (Šláddjiivuohta nanne) </em>ovddidan dihtii suohkana golmmagielat suohkanin. Okta doaibmabijuin lea golmmagielat giellaguovddáš dárogiela, sámegiela ja kvenagiela/suomagiela várás. Giellaguovddáš rahppojuvvui guovvamánu 15. b. 2010. Ođasmahttin-, hálddahus- ja girkodepartemeanta lea ovttas Stuorravuona suohkaniin, Romssa fylkkasuohkaniin ja Sámedikkiin ruhtadan dán guovddáža. </p>
    <p type="title">3.9.4 Heahtedieđihanbálvalus&#13;  ja sámegiella</p>
    <p>Čujuhuvvo Sámedikki jahkedieđáhusa kapihttalii 2.9.11.</p>
    <p>Justiisadepartemeanta lea go das lea ovddasvástádus oktiiheivehit heahteetáhtaid politiija, dollačáskadeaddjiid ja dearvvašvuođa doaimmaid, jođihan barggu mii galggai čielggadit oktasaš heahtenummira ja oktasaš heahteguovddážiid dan golmma heahteetáhtii. Čielggadeapmi almmuhuvvui geassemánu 15. b. 2009 ja rávve ahte buot heahtedieđáhusat mannet čieža dahje gávcci oktasaš heahteguovddážii, eai ge nu go odne 69 guovddážii. Go leat mearkkašahtti unnit guovddážat mat maiddái leat oktasaččat golmma heahteetáhtii, čielggadeamis árvvoštallojuvvo ahte dalle lea eanet čađahahtti gávdnat sámegielat bargiid. Čielggadeapmi lea leamaš viiddis gulaskuddamis.</p>
    <p>Sámediggi dáhtui giđđat 2009 Justiisadepartemeanttain ráđđádallamiid sámegiela fuolaheami birra heahtedieđihanbálvalusas. Vuosttaš ráđđádallančoahkkin dollojuvvui borgemánu 25. b. 2009, mas Bargo- ja searvadahttindepartemeanta ja Dearvvašvuođa- ja fuolahusdepartemeanta ge oassálaste. Guokte ášši váldojuvvojedje ovdan:</p>
    <list>
      <p type="listitem">Sámiid vejolašvuođat oažžut bálvalusaid sámegillii dálá heahtedieđihanbálvalusain</p>
      <p type="listitem">Mo lea vejolaš láhčit dilálašvuođaid nu ahte sámi giella ja kultuvra vuhtii váldojuvvojit jus heahtedieđihanbálvalus nuppástahttojuvvo ovdalis namahuvvon čielggadeami mielde</p>
    </list>
    <p>Servodatsihkkarvuođa ja válmmu direktoráhta lea dan maŋŋá bearráigeahččan mo heahtedieđáhusat sámegillii vástiduvvojit ja gieđahallojuvvojit 110-guovddážis Hámmarfeasttas ja dain Finnmárkku gielddain mat gullet sámegiela hálddašanguvlui.</p>
    <p>Reivves buot gielddaide sámegiela hálddašanguovllus Finnmárkkus lea čujuhuvvon boasttuvuohtan ahte gielddat eai nákce vuostáiváldit ja gieđahallat heahtedieđáhusaid sámegillii dohkálaččat. Gielddat leat ožžon borgemánu 15. b. áigemearrin buktit doaibmaplána mii čájeha mo dat áigot čoavdit ášši.</p>
    <p>Eambbo čoahkkimat galget dollojuvvot Sámedikkiin ortnega birra.</p>
  </body>
</document>
