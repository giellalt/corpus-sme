<document xml:lang="sme" id="no_id"><header><title>2 Duogáš ja cealkámušat... - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2006</year><publChannel><publication><publisher>regjeringen.no</publisher></publication></publChannel><wordcount>916</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/Odeldiggeproposiuvnnat/20032004/od-prp-nr-26_2003-2004/2.html?id=176796</origFileName><parallel_text xml:lang="nob" location="2_id_392933.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>2 Duogáš ja cealkámušat... - regjeringen.no</p>
<p>Od.prp. nr. 26 (2003-2004)</p>
<p type="title">Láhkarievdadusat geassemánu 12.b. 1987 nr. 56 láhkii Sámedikki ja eará sámi riektedilálašvuođaid birra (Sámeláhka)</p>
<p type="title">2 Duogáš ja cealkámušat departemeantta evttohussii</p>
<p type="title">2.1 čohkket ovttasadjái sámi&#13; jienastuslogu čáliheami - rievdadus § 2-6</p>
<p>Vásáhusaid vuođul maid lea háhkan válggain maid lea čađahan 1989 rájes, ja Sámedikki iežas árvvoštallamiid vuođul leat mearridan eanet rievdadusaid Sámelágas vai buorebut láhčet dilálašvuođaid Sámediggeválgii.</p>
<p>Láhkarievdadusain guovvamánu 28.b. 1997:s viiddidedje § 2-6 giellaeavttuid (vuosttaš lađđasa čuokkis b) fátmmastit máttaráhku/máttarádjá geas lea sámegiella ruovttugiellan. Viidáset rahppui ahte mánát persovnnaide geat čužžot dahje leat čužžon jienastuslogus galget sáhttit gáibidit čálihuvvot jienastuslohkui almmá váldimis vuhtii giellaeavttuid (ođđa bustávva c). Rahppui maid vejolašvuohta geavahit dábálaš álbmotregistara go ráhkada sámi jienastuslogu ja vejolašvuohta geavahit elektruvnnalaš dihtorastima go ráhkada jienastuslogu (§ 2-6 ođđa nubbi ja goalmmát lađas). Geassemánu 1.b.2001 láhkarievdadusas mearridedje ásahit guovddáš válgalávdegotti, Sámedikki válgalávdegotti, biiresámeválgastivrraid sadjái mat leat riikka 13 válgabiirres.</p>
<p>Gielda- ja guovludepartemeanta ovddida evttohusa rievdadit sámelága § 2-6 vai čuovvola Sámedikki evttohusa ahte galgá leat čohkken ovtta sadjái sámi jienastuslogu čáliheami. Áigumuš lea čađahit láhkarievdadusa nu ahte bargu láhčit jienastuslogu čáliheami rievdadusa sáhttá álgit buori áiggis ovdal boahtte sámediggeválgga 2005:s.</p>
<p>Evttohus gáibida ahte ferte rievdadit sámelága § 2-6. Vuosttaš lađđasis sihkkut « <em type="italic">orrunsuohkanis </em>». Ođđa nubbe lađasin lasihuvvo: « <em type="italic">Galgá váldit oktavuođa Sámedikkiin go áigu gáibidit čálihuvvot sámi jienastuslohkui </em>». Dálá nubbi lađas šaddá ođđa goalmmát lađasin mas dárkkuha ahte lea Sámediggi mii ráhkada sámi jienastuslogu go « <em type="italic">Sámediggi </em>» lasihuvvo vuosttaš cealkagii. Dán lađđasis lasiha maŋemus cealkkan: « <em type="italic">Sámi jienastuslogu galgá čálihit suohkaniid vuođul </em>». Dálá goalmmát lađas šaddá ođđa njealját lađasin mas « <em type="italic">departemeantta </em>» sadjái boahtá « <em type="italic">Sámediggi </em>». Rievdadusat gođđojuvvojit dan muddui go lea dárbbašlaččat fárrui Sámedikki válgaláhkaásahusaide. </p>
<p type="title">2.2 Gulaskuddancealkámušat</p>
<p>Departemeantta láhkarievdadusa evttohus lea leamaš gulaskuddamis buot departemeanttain, Sámedikkis, Álbmotregistreren guovddáškantuvrras, suohkaniin ja buot dovddus sámi organisašuvnnain.</p>
<p>Eai ovttage gulaskuddancealkámušas leat vuosttaldeamit evttohuvvon láhkarievdadussii.</p>
<p>Databearráigeahčču, masa Bargo- ja hálddahusdepartemeanta lei sádden gulaskuddančállaga, « <em type="italic">oaidná ahte rievdadusat dagahit ahte sámi jienastuslogu dieđut šaddet riektabut ja dievaslaččabut go dál. Ovddasvástádusa sirdin Sámediggái maiddái dahká čielgaseabbon juohkehažžii geainna galgá váldit oktavuođa go galgá gieđahallat iežas vuoigatvuođaid persovdnadieđuidlága vuođul, nugo geahččanrievtti. Min mielas lea positiivvalaš ja mii doarjut rievdadusevttohusa </em>». </p>
<p type="title">2.3 Lagabut departemeantta&#13; evttohusa birra</p>
<p>Sámediggi mearridii 19.9.2002:s áššis 35/02 ovddidit evttohusa ahte ođastit sámelága ja njuolggadusaid go galgá válljet Sámedikki. Mearrádusa leat dahkan sierra lávdegotti guorahallama vuođul, mii lea geahčadan lagabut válgaortnega ja válganjuolggadusaid. Sámediggi evttoha dan mearrádusas ahte Sámediggái galgá čohkket sámi jienastuslogu čáliheami.</p>
<p>čáliheapmi sámi jienastuslohkui lea ovdánan positiivvalaččat go 1989:s ledje 5497 olbmo čálihan jienastuslohkui ja 2001:s ges 9921 olbmo čálihan jienastuslohkui. Riikkas leat 13 válgabiirre. Badjel beali riikka suohkaniin leat olbmot geat leat čálihan iežaset jienastuslohkui. 9 válgabiirres 13 válgabiirres leat 3-15 suohkana, válgabiirres 12:s Máttasámiguovllus leat sullii 70 suohkana. Válgabiire 13 Mátta-Norggas leat lagabui 300 suohkana. Dain ledje sullii 140 gos olbmot ledje čálihan iežaset jienastuslohkui maŋemus válggas, eatnasiin ledje 1-5 persovnna. 2 válgabiirre, Kárášjohka ja Guovdageaidnu, leat ovtta-suohkan biirret.</p>
<p>1997 láhkarievdadus mii rabai vejolašvuođa álbmoregistarii čihkosis merkestit go persovdna gáibidii čálihuvvot sámi jienastuslohkui ja geavahit EDB, eaktudii ahte galggai šaddat álkibun oažžut rievttes sámi jienastuslogu go dát registreren bođii čuovvut persovnna jus son vejolaččat fárrii eará suohkanii ja ahte persovnna automáhtalaččat sihkkojuvvui jienastuslogus go jámii. 2001 válga lea vuosttaš válga mii čađahuvvui elektruvnnalaš jienastuslogu vuođul. čájehuvvo dattetge ahte EDB-čálihuvvon jienastuslohku iešalddis ii leat leamaš doarvái dasa ahte jienastuslohku šattai riekta.</p>
<p>2001 válgga dohkkeheamis, daddjo Sámedikki fápmuduskomitéa evttohusas Sámediggái áššis 27/01, ahte jus manuálalaččat buohtastahttá elektruvnnalaš sámi jienastuslogu jienastusloguin maid suohkanat leat sáddet Sámedikki válgalávdegoddái, de oaidná ahte erohus lea 400 persovnna. Erohus lea šaddan danin go persovnnat geat ledje registrerejuvvon elektruvnnalaš jienastuslohkui, eai lean registrerejuvvon suohkaniid jienastuslohkui ja nuppeládje. Dát gáhčče dasto eret jienastuslogus danin go lei váilevaš ovttastahttin elektruvnnalaš jienastuslogus ja suohkaniid jienastusloguin.</p>
<p>Evttohus ahte čohkket ovttasadjái jienastuslogu čáliheami mielddisbuktá ahte Sámediggi galgá doaimmahit buot jienastuslogu čáliheami mii ovdal gulai juohke suohkanii. Sámedikkis boahtá leat ollislaš jienastuslogu čáliheami ovddasvástádus ja ahte jienastuslohku čálihuvvo suohkaniid vuođul. Eaktuduvvo ahte suohkaniid vuođul sámi jienastuslogu ovdanbuktin joatká seammaládje go eaktuduvvo ahte orrunsuohkana álbmoregisttar lea vuođđun go gáibida registrerejuvvot dahje sihkkojuvvot sámi jienastuslogus.</p>
<p>Evttohus mielddisbuktá ahte ovddasvástádus dohkkehit gáibádusaid čálihuvvot jienastuslohkui dahje das sihkkojuvvot sirdojuvvo iešguđet suohkanis Sámediggái. Galgá váldit oktavuođa Sámedikkiin jus áigu gáibidit čálihuvvot sámi jienastuslohkui. Suohkanat mat vuostáiváldet gáibádusaid, berrejit fuolahit ahte daid dađistaga sáddejit Sámediggái. Sámediggi áigu ovttas Álbmotregistrerema guovddáškantuvrrain, doaimmahit čálihemiid guovddáš álbmotregistarii ja fuolahit ahte suohkanat ožžot ođastuvvon ja loahpalaš válgajienastuslogu sámediggeválgii. Lagabut njuolggadusat sámi jienastuslogu almmuheami, divvunvejolašvuođaid ja rievdadusaid dieđiheami birra bohtet nugo ovdal mearriduvvot láhkaásahusas mii lea sámelága § 2-11 vuođul.</p>
<p>Departemeanta bidjá vuođđun ahte ovtta sadjái čohkken sihke jienastuslogu čáliheamis ja - hálddašeamis buktá ovttalágan dagalduvvamiid ja ovttastahttojuvvon meannudeami go gáibidit čálihuvvot jienastuslohkui dahje das sihkkojuvvot, ja sihkkarastá ahte jienastuslohkui čálihit dađistaga, dm. maiddái válgajagiid gaskkas. Ovtta sadjái čohkkejuvvon čáliheapmi maiddái kvalihtehtasihkkarastá jienastuslogu nu ahte sáhttá šaddat buorre bargoneavvun Sámediggái válgga ráhkkaneamis go galgá dohkkehit listoevttohasaid ja evttoheddjiid ja go galgá čađahit ja loahpahit válgga. Departemeantta mielas lea maid riekta ahte láhka mearrida ahte lea Sámediggi mii hálddaša válddi mieđihit ahte sámi jienastuslogu sáhttá geavahit dutkamiidda ja sullásaččaide.</p>
<p type="title">2.4 Eará rievdadusevttohusat&#13; maid Sámediggi lea ovddidan</p>
<p>Sámediggi lea maiddái ovddidan evttohusa rievdadit válgaortnega biirejuogu dáfus, mandáhttajuogu mas váldá atnui dássenmandáhtaid sohkabeallái mas leat áirasat unnitlogus, sohkabealejuogu gáibádus válgalisttu evttohasaid gaskkas, gáibádus ahte galget eanet vuolláičállagat go galgá ásahit báikkálaš válgalisttuid ja evttohus ahte jienastuslohkui čálihuvvon váhnemiid mánát galget automáhtalaččat čálihuvvot sámi jienastuslohkui. Sámediggi mearridii dattetge seammás ásahit áššedovdilávdegotti mii viidát galgá árvvoštallat sámediggeválggaid buot beliid. Departementa lea árvvoštallame Sámedikki evttohusa ja boahtá ovddidit vejolaš rievdadusevttohusaid maŋŋil.</p>
</body></document>
