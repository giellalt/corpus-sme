<document xml:lang="sme" id="no_id"><header><title>Ovttamielalašvuohta ásahit davviriikkalaš bálkkašumi mánáide  ja nuoraide - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2012</year><publChannel><publication><publisher>regjeringen.no</publisher></publication></publChannel><wordcount>248</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/kud/preassaguovdda/Preassadieahus/2012/ovttamielalavuohta-asahit-davviriikkala-.html?id=680045</origFileName><parallel_text xml:lang="eng" location="agreement-on-nordic-award-for-children-a_id_680045.html"/><parallel_text xml:lang="nob" location="enighet-om-nordisk-pris-for-barne--og-un_id_680045.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>Váldosisdollui</p>
<p type="title">Ovttamielalašvuohta ásahit davviriikkalaš bálkkašumi mánáide  ja nuoraide</p>
<p type="title">Historjjálaš arkiiva</p>
<p xml:lang="nob">Almmustahttináigodat Regjeringen Stoltenberg II</p>
<p>Almmustahtti: Kulturdepartemeanta</p>
<p>Davviriikkalaš kulturministerat bargagohtet dál ásahit ođđa, davviriikkalaš bálkkašumi mánáid- ja nuoraidgirjjálašvuhtii. Ministarat gulahallagohtet Davviriikalaš Ráđiin dan birra mo bálkkašumi galggašii duohtandahkat.</p>
<p><em type="italic">Halldor Ásgrimsson, Paavo Arhinmäki, Bjørn Kalsø, Anniken Huitfeldt, Katrin Jakobsdóttir, Uffe Elbæk og Lena Adelsohn Liljeroth. Govva: Kulturdepartemeanta/Ketil Frøland   </em></p>
<p><em type="italic">Davviriikkalaš kulturministerat bargagohtet dál ásahit ođđa, davviriikkalaš bálkkašumi mánáid- ja nuoraidgirjjálašvuhtii. Ministarat gulahallagohtet Davviriikalaš Ráđiin dan birra mo bálkkašumi galggašii duohtandahkat. </em></p>
<p>Viđa davviriikkalaš riikka ministarat háliidit nannet ovttasbarggu mánáid- ja nuoraidkultuvrras. Ministarat leat buohkat politihkalaččat miellasat ásahit áibbas ođđa, davviriikkalaš mánáid- ja nuoraidgirjjálašvuođa bálkkašumi.</p>
<p>-Davviriikkain lea mis guhkes ja buorre mánáid- ja nuoraidgirjjálašvuođa árbevierru, mas lea alla dássi. Danne lea positiivalaš go davviriikkaid bargoguoimmit ja mun leat soahpan ásahišgoahtit davviriikkalaš bálkkašumi juste dán girjjálašvuhtii, cealká kulturministtar Anniken Huitfeldt.</p>
<p>-Davviriikkalaš mánáidgirjebálkkašupmi čalmmustahtášii mánáid- ja nuoraidgirjjálašvuođa davviriikkain. Mii leat vásihan ahte eará davviriikkalaš bálkkašumit váikkuhit dasa ahte davviriikkalaš kultuvra oažžu eanet davviriikkalaš ja internašunála fuomášumi, ja dán galgat mii geavahit buorrin maiddái mánáid- ja nuoraidsuorggis, dadjá Huitfeldt.</p>
<p>Huitfeldt lea dán vahkus čoahkkimis Oslos iežas davviriikkaid bargoguimmiiguin. Otná čoahkkimis ministarat dorjo nu gohčoduvvon friddjagávpotortnega, gos oaguhuvvon girječállit ožžot orrunsaji dihto davviriikkalaš gávpogiin.</p>
<p>-Friddjagávpotortnet lea erenoamáš gielddalaš doaibma. Mii doarjut ollásit gávpogiid mat leat mielde dán dehálaš cealkinfriddjavuođa prošeavttas. Dát čájeha stuorra beroštumi riektesihkkarvuhtii, solidaritehtii ja ealli demokratiijii, lohká Huitfeldt.</p>
<p>Kulturministariid áššelisttus leai maid kulturárbbi digitaliserendoaibma davviriikkain. Ministarat deattuhedje man dehálaš dat lea ahte riikkaid arkiivvaid, museaid ja girjerádjosiid vuorkkát leat olámuttos nu ollugiidda go vejolaš.</p>
</body></document>
