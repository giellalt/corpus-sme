<document xml:lang="sme" id="no_id">
  <header>
    <title>2.3.2 Ođđa evttohus §... - regjeringen.no</title>
    <genre code="admin"/>
    <author>
      <person firstname="" lastname="Kulturdepartementet" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2006</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>424</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/kkd/dokumeanttat/proposiuvnnat-ja-dieahusat/otprp/20012002/od-prp-nr-114_2001-2002/2/3/2.html?id=170402</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>2.3.2 Ođđa evttohus §... - regjeringen.no</p>
    <p/>
    <p/>
    <p xml:lang="nob">Od.prp. nr. 114 (2001-2002)</p>
    <p type="title">Lága birra nuppástusa birra lágas geassemánu 12. 1987 nr. 56 Sámedikki ja eará sámi vuoigatvuođaid birra1(ođđa organiseren bargui sámi gielaid ovddas)</p>
    <p/>
    <p/>
    <p type="title">2.3.2 Ođđa evttohus § 3-12&#13; vuosttas lađasin</p>
    <p>Departemeanta oaivvilda ahte lea vahát juos láhkaevttohus sáhttá dahkat eahpádusaid dan hárrái geas lea bajit ovddasvástádus sámi gielaid suddjemis ja viidáset gárgedeamis Norggas. Departemeanttas lea danne árta nuppástuhttit iežas álgoevttohusa § 3-12 vuosttas lađđasa hárrái, geahča 6 Od.prp. nr. 114 2001-2002 Lága birra nuppástusa birra lágas geassemánu 12. 1987 nr. 56 Sámedikki ja eará sámi vuoigatvuođaid birra (ođđa organiseren bargui sámi gielaid ovddas) vuolábealde. Čuovvu sihke Vuođđolága §:s 110 a ja riikkaidgaskasaš soahpamušain maidda Norga lea guorrasan, ahte eiseválddiin lea bajit ovddasvástádus láhčit dilálašvuođaid sámi gielaid suddjemii ja gárgedeapmái. Eiseválddit čuovvolit dán ovddasvástádusa nu ahte skihkkejit Sámedikki doaimmahit sámi giellabarggu, ja fertejit váldit dáid geatnegasvuođaid vuhtii juolludusaineaset Sámediggái. Geahča muđui máinnašumi kap. 3 Ekonomalaš ja hálddahuslaš čuvvosat vuolde.</p>
    <p>Ii leat dattege departemeantta oainnu mielde dárbbašlaš geavahit doahpaga «váldi» láhkaevttohusas nu go Sámediggi evttoha čielggasmahttin dihtii ovddasvástádusgaskavuođa. «Váldi» lea uhccán heivvolaš dán oktavuođas go dat ii leat čielggas ja go sáhttá leat mielde dahkamin láhkateavstta eahpečielggasin. Iige láhkateavsttas boađášii ovdan ahte Sámedikkis lea geatnegasvuohta bargat suddjet ja viidáset gárgedit sámi gielaid Norggas. Nugo namahuvvon bajábealde, de lea juo diekkár geatnegasvuohta láhkaásahusaid mielde sámelága giellanjuolggadusaide, ja departemeanta ii hálit nuppástuhttit dán.</p>
    <p>Sámediggi lea ođđa § 3-12 vuosttas lađđasa evttohusastis čujuhan ahte sámi gielaid hálddaheapmi galgá dáhpáhuvvat Vuođđolága § 110 a vuođul ja riikkaidgaskasaš soahpamušaid vuođul maidda Norga lea guorrasan, ja oaivvilda deatalažžan ahte dát boahtá ovdan lágas. Departemeanta ii ane árttalažžan aiddostahttit ahte sámi giellabargu galgá dáhpáhuvvat Vuođđolága § 110 a ja riikkaidgaskasaš soahpamušaid vuođul maid Norga lea dohkkehan. Dát lea juoga mii lea vuođđun ja mas adnojuvvo deasta buot láhkahálddaheamis Norggas. Danne ii leat dárbbašlaš nannet láhkateavsttas juoidá mii lea čabočielggas, nappo ahte norgalaš eiseválddit meannudit Vuođđolága mielde ja riikkaidgaskasaš soahpamušaid mielde mat geatnegahttet Norgga. Čujuhemiin muhtun, muhto eai viso čuožžovaš riikkaidgaskasaš soahpamušaide láhkateavsttas, sáhttá maiddái dahkat eahpádusaid dan hárrái guđe geatnegasvuođaid láhkateaksta siskkilda.</p>
    <p>Dan vuođul mii bajábealde lea daddjojuvvon lea departemeanttas árta nuppástuhttit iežas álgoevttohusa § 3-12 vuosttas lađđasa hárrái. Ságaškuššama vuođul mii dás lea dahkkojuvvon, ovddida departemeanta čuovvovaš evttohusa ođđa § 3-12 vuosttas lađasin:</p>
    <p>«Sámediggi galgá bargat sámi gielaid suddjema ja&#13;
viidáset gárgedeami ovddas Norggas.»</p>
    <p>Departemeanta ii ane lunddolažžan aiddostahttit dárkileappot láhkateavsttas maid dát giellabargu galgá siskkildit dahje mo bargu galgá organiserejuvvot rámmaid siskkabealde maid láhkaevttohus bidjá nu go Boazodoallohálddahus ja Norgga Boazosápmelaččaid Riikkasearvu evttohit. Dát vástida buoremusat oktii prinsihpaiguin mat leat biddjojuvvon vuođđun sámepolitihkas.</p>
  </body>
</document>
