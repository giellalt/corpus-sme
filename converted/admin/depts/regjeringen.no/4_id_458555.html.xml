<document xml:lang="sme" id="no_id"><header><title>12.4 Arkiiva - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>308</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/12/4.html?id=458555</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="nob">12.4 Arkiiva - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">12.4 Arkiiva</p>
<p>Sámi Arkiiva Guovdageainnus lea vuođđudus mii álggahuvvui bissovaš doaimmain 1995. Institušuvdna bargá sámi ovttaskasarkiivvaid, njálmmálaš árbevierroávdnasiid ja eará sámi giela ja kultuvrra duođašteaddji ávdnasiid váremiin ja dábuhahttin dahkamiin. Sámi ovttaskasarkiivvat oaivvildit arkiivvat ovttaskas olbmuid, organisašuvnnaid, servviid ja eará doaimmaid maŋis main lea sámi gullevašvuohta. Sámi Arkiiva vurke ja bálvala dasa lassin Guovdageainnu suohkana historjjálaš arkiivva.</p>
<p>Plánat leat gárgedit sámi arkiiva-, informašuvdna- ja dokumentašuvdnaguovddáža dan vuođul mii dál lea Sámi Arkiiva. Kultuvradepartemeanta lea dieđáhusas st.meld. nr. 22 (1999–2000) Kjelder til kunnskap og oppleving (Dieđu ja vásihusa gáldut), dieđihan ahte ovttas guoskevaš áššeoasálaččaiguin galgá Sámi arkiivva dili ja áigeguovdilis gárgedanplánaid oppalaččat analyseret čielggadan dihtii vuđđosa boahttevaš doaibmabijuide mat leat arkiiva- ja girjerádjosuorggis gaskkas. Dan oktavuođas lea Kultuvradepartemeanta sádden áigeguovdilis gárgedanplánaid gulaskuddamii máŋgga guoskevaš instánsii. Dábálaš gulaskuddanáigemearri nogai golggotmánu 1. 2000, ja oktiibuot leat boahtán sisa 14 cealkámuša. Sámediggi oaččui alcces sáddejuvvot gulaskuddancealkámušaid ja anii dáid vuođđun iežas cealkámuššii. Sámedikki mearkkašeapmi ovdehii vuđolaččat čielggadanbarggu, mas Sámedikki vuollásaš sámi arkiivva boahttevaš ovddasvástádus, rolla ja dahkamušat čielggaduvvojit. Dasa lassin oaivvildii Sámediggi ahte ovttasbargi institušuvnnat, sihke norgalaš ja davviriikkalaš oktavuođas, fertejit meroštallojuvvot, ja ahte veahkkeváriide guoski dárbbut fertejit čielggaduvvot. Sámedikki gulaskuddancealkámuš lea sáddejuvvon sámi Arkiivii, mii gaulgá buktit dasa cealkámuša.</p>
<p>Sámedikki cealkámušas dan oktavuođas go Stuorradiggi gieđahalai stuorradiggedieđáhusa, lea Sámi Arkiiva namahuvvon máŋgga doaibmabiju gaskkas main Sámediggi háliida oažžut ovddasvástádusa alcces sirdojuvvot. Innst. S. nr. 46 (2000–2001) celkkii Bearaš-, kultur- ja hálddahuskomitea ahte anii váttisin dahkat oaivila iešguđetlágan ávžžuhusaide Sámedikkis dasgo lei sáhka čuolbmabidjamiin mat gáibidedje dárkilet čielggadeami. Komitea ipmárdus lei almmatge ahte máŋga čuolbmabidjama ledje deaŧalaččat go jurddaša sámi kultuvrra seailluheamis ja viidáseappot gárgedeamis. Danne komitea bivddii ráđđehusa čoahkis árvvoštallat evttohuvvon doaibmabijuid.</p>
<p>Gažaldagat mat bohciidit institušuvnna Sámi arkiivva ja áigeguovdilis gárgedanplánaid oktavuođas leat Kultuvradepartemeantta gieđahallamis oassin dieđáhusa st.meld. nr. 22 (1999–2000) Kjelder til kunnskap og oppleving (Dieđu ja vásihusa gáldut)čuovvoleami gieđahallamis.</p>
</body></document>