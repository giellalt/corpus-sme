<document xml:lang="sme" id="no_id">
  <header>
    <title>8.21 Mearridanváldi ja... - regjeringen.no</title>
    <genre code="admin"/>
    <author>
      <person firstname="" lastname="Eanandoallo- ja biebmodepartemeanta " sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2007</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>286</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-/8/21.html?id=461244</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>8.21 Mearridanváldi ja... - regjeringen.no</p>
    <p xml:lang="nob">Od.prp. nr. 25 (2006-2007)</p>
    <p type="title">Boazodoallolága birra</p>
    <p type="title">8.21 Mearridanváldi ja hálddašeapmi</p>
    <p>Regiovnnalaš dásis árvala Boazodoalloláhkalávdegoddi ahte otná guovllustivrrat rievdaduvvojit fylkkaboazodoallostivran ja ahte fylkkamánni váldá badjelasás daid doaimmaid mat dál leat boazodoallokantuvrrain.</p>
    <p>Lávdegoddi árvala viidáseappot ahte guovddáš boazodoallostivra bisuhuvvo. Hálddahuslaš dásis jotkojuvvo dálá guovddáš hálddahus, muhto Stáhta boazodoallohálddahusa namas. Lávdegotti árvalusa mielde jurddašuvvojit ovttaskas áššit oalát sirdojuvvot eret departemeanttas.</p>
    <p>Gulaskuddanásahusain leat iešguđetlágán oainnut dása.</p>
    <p>Muhtun gulaskuddanásahusat leat mielas evttohussii sirdit fylkkamánnái guovllulaš hálddahusovddasvástádusa. Dalá <em type="italic">Bargo- ja hálddašandepartemeanta </em>oaivvildii ahte ii dušše boazodoallohálddahusa ja ealáhusa dárbbuid dihte, muhto maiddái areála- ja birasgáhttenperspektiivvas, livččii buohkaide ávkin oažžut hálddašanmodealla mii buorebut nákce oktasažžan oaidnit hálddašanbeliid mat váikkuhit boazodoalu ollislaš rámmaeavttuid. Lassin dasa go lea ovddasvástádus iešguđet surggiid hárrái, de sáhtášii fylkkamánni maiddái veahkehit boazodoallohálddahusa dárbbašlaš gelbbolašvuođain ja válddiin doaimmaid čađahit. Bargo- ja hálddašandepartemeantta oainnu mielde dagašii diekkár ovttasteapmi ahte hálddašeapmi šattašii álkit geavaheddjiide. </p>
    <p>Earát fas oaivvildit ahte evttohusas leat heajos bealit. Earret eará lea ballu ahte boazodoalloberoštumit bázahallet eará beroštumiid ektui. <em type="italic">Boazodoallohoavda </em>oaivvilda ahte evttohus headjuda vuosttaldanvejolašvuođa plána- ja huksenlága olis. </p>
    <p>Máŋggas oaivvildit ahte Sámediggi berre badjelasás váldit boazodoalu hálddašeami.</p>
    <p><em type="italic">Sámediggi </em>ieš oaivvilda ahte sirdin fylkkamánnái lea maŋoslávki sámifáldi sullasaš ásahussii, mii ii leat ulbmillaš ja mii gáidadivččii boazodoalu eret sámi servodagas. Sámediggi cealká ahte Ráđđehus ferte áigái oažžut vuđolet čielggadeami sámi iešmearrideami birra ja boazodoalu hálddašeami birra. </p>
    <p><em type="italic">Departemeantta </em>oainnu mielde ferte Sámedikki gáibádusa geahččat ovttas oppalaš dárbbuin guorahallat guđiid politihkkasurggiin Sámediggi berre oažžut eanet válddi. </p>
    <p>Prinsihppalaš čielggadeapmi Sámedikki válddi ja váikkuhanvuoimmi birra iešguđet surggiin sáhttá leat áddjás bargu. Seammás lea hoahppu oažžut áigái eará deaŧalaš rievdademiid.</p>
    <p>Dát lea dahkan ahte departemeanta dán láhkarievdadeamis ii leat evttohan rievdadit almmolaš hálddašeami organiserema. Sihke Sámediggi ja NBR leat ovttaoaivilis das ahte dán vuoru ii galgga rievdadit boazodoalu hálddašanmodealla.</p>
  </body>
</document>
