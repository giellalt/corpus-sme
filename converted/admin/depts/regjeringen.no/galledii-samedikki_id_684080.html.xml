<document xml:lang="sme" id="no_id"><header><title>Galledii Sámedikki - regjeringen.no</title><genre code="admin"/><author><person firstname="" lastname="Olje- og energidepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2012</year><publChannel><publication><publisher>regjeringen.no</publisher></publication></publChannel><wordcount>168</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/oed/aktuelt/nyheter/2012/galledii-samedikki.html?id=684080</origFileName><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Galledii Sámedikki - regjeringen.no</p>
<p type="title">Galledii Sámedikki</p>
<p>Stáhtačálli Eli Blakstad galledii otne Sámediggeráđi Vibeke Larsena. Čoahkkima fáddán lei plánejuvvon elfápmolinnjá gaskal Ofuohta, Báhccavuona ja Hámmarfeastta.</p>
<p>Norgga čázádat- ja energiijadirektoráhta (NČE) mearridii gieskat juolludit Statnett:ii doaibmalobi ceggegoahtit elfápmolinnjá. Dát mearrádus lea váidojuvvon, ja váidagat galget meannuduvvot Oljo- ja energiijadepartemeanttas.</p>
<p>Sámediggi deattuhii gulahallama mávssolašvuođa váiddagieđahallama vuolde, vai sámi ja boazodoalu beroštumit vuhtiiváldojuvvojit. Blakstad lei dasa positiivalaš.</p>
<p><em type="italic">-Mis lei positiivalaš ja konstruktiivalaš ságastallan iešguhtet beliid birra linnjá huksemis. Dáid mii váldit mielde viidáset barggus. Mun mielastan joatkán gulahallama Sámedikkiin, cealká stáhtačálli Eli Blakstad. </em></p>
<p>Čoahkkimis sohppojuvvui rámma viidáset gulahallamii, ja Sámediggi oažžu earret eará vejolašvuođa meannudit ášši dievasčoahkkimis čakčat. Sámediggi maid bovde stáhtaráđi Ola Borten Moe dievasčoahkkimii.</p>
<p>-Mun rámidan Sámedikki ovttasbargovuoiŋŋa. Elfápmolinnjá lea dehálaš buoridit elfápmosihkkarastima Davvi-Norgii, ja dán guovllu ealáhusovdánahttimii lea dát mávssolaš. Mii buohkat dás beroštat, ja dál šaddá dehálaš ovttas gávdnat buriid čovdosiid linnjá ceggemii, dadjá Eli Blakstad.</p>
<p>Elfápmolinnjá Ofuohta, Báhccavuona ja Hámmarfeastta gaskka lea 513 km guhkkosaš, ja guoskkaha 14 gieldda. Plána mielde galgá dát linnjá gárvvis jagi 2018.</p>
</body></document>