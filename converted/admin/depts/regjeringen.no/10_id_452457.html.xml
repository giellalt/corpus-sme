<document xml:lang="sme" id="no_id"><header><title>1.3.10 Ovttasbargu - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>219</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/2003-2004/stdie-nr-10-2003-2004-/15/3/10.html?id=452457</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>1.3.10 Ovttasbargu - regjeringen.no</p>
<p>St.dieđ. nr. 10 (2003-2004)</p>
<p type="title">Sámedikke doaibma jagis 2002</p>
<p type="title">1.3.10 Ovttasbargu</p>
<p>Sámediggi lea searvan hálddahuslaš bargojovkui mii bargá guovlulaš ovddidanprográmmaid hábmemiin ja čuovvolemiin fylkkain. Joavku lea doallan 7 čoahkkima ja ovttasbarggu formaliseren fylkkagielddaiguin leamaš guovdileamos fáddá. Vuosttas ovttasbargošiehtadus dahkkojuvvui Romssa fylkkagielddain skábmamánus. Fylkkaid ođđa rolla oktavuođas lea Ráđđehus álggahan hálddahuslaš ovttasbargoprográmma departemeanttaid, fylkkagieldda, Gielddaid guovddášsearvvi ja Sámedikki gaskka. Programma ulbmilin lea nannet fylkkagieldda guovlulaš ovddidanoasálažžan. Leat álggahuvvon 5 oasseprográmma ja Sámedikkis lea ovddastus A oasseprográmmas, mii atná fylkkaplána guovlulaš ovdánahttima gaskaoapmin. Váldoprográmma lea doallan guokte čoahkkima ja oasseprográmma fas golbma čoahkkima.</p>
<p>Sámediggi geahččala doallat oktavuođa jeavddalaččat sámedikkiiguin Suoma ja Ruoŧa bealde, Sámi parlamentáralaš ráđi bokte. Sámediggi Ruoŧa bealde lea maid searvan sámi parlamentáralaš ovttasbargui. Dán áigodaga váldoáŋgiruššansuorgin lea sámi giela suodjaleapmi ja ovddideapmi, oahpahus, oahpponeavvuid buvttadeapmi ja dásseárvu sámi servodagas. Sámi parlamentáralaš ráđđi lea sámiid beales ohcan oažžut ovddastusa Davviriikkaid Ráđis.</p>
<p>Ovttasbargu ráđđehusaid ja sámedikkiid gaskka lea bures jođus, sihke politihkalaš ja hálddahuslaš dásis. Skábmamánus 2002 dollojuvvui čoahkkin ministtariid ja sámedikkiid presideanttaid gaskka goalmmát gearddi. Čoahkkima boađus lei čoahkkingirji mearrádusaiguin mii galgá čuovvoluvvot. Bargu Davviriikkalaš sámekonvenšuvnnain lea positiivvalaččat ovdáneamen, ja sámeministtarat ja sámedikkiid presideanttat leat nammadan ekspeartajoavkku mas leat guhtta lahttu, guokte guđege riikkas – nuppi lea nammadan Sámediggi ja nuppi fas Ráđđehus. Ekspeartajoavku galgá gárvvistit konvenšuvdnaárvalusa, ja vurdojuvvo ahte dat lea gárvvis loahpageahčen jagi 2003.</p>
</body></document>
