<document xml:lang="sme" id="no_id"><header><title>Dearvvahansárdni oahpásmahtidettiin áigodaga 2008-2009 ođđa sámi ofelaččaid - regjeringen.no</title><genre code="admin"/><author><person firstname="" lastname="Arbeids- og inkluderingsdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2008</year><publChannel><publication><publisher>regjeringen.no</publisher></publication></publChannel><wordcount>457</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Aigeguovdil/Sartnit-ja-artihkkalat/politisk_ledelse/statssekretar-raimo-valle/2008/dearvvahansardni-oahpasmahtidettiin-aigo.html?id=522265</origFileName><parallel_text xml:lang="nob" location="hilsningstale-ved-presentasjon-av-de-nye_id_522265.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="nob">Hilsningstale ved presentasjon av de nye samiske veiviserne 2008-2009 - regjeringen.no</p>
<p type="title" xml:lang="nob">Hilsningstale ved presentasjon av de nye samiske veiviserne 2008-2009</p>
<p xml:lang="nob">Tale holdt av statssekretær Raimo Valle, Márkomeannu 25. juli 2008.</p>
<p xml:lang="nob">Hei alle sammen!</p>
<p xml:lang="nob">Det er med stor glede jeg er her på Márkomeannu for å delta under presentasjonen av de nye samiske veiviserne.</p>
<p xml:lang="nob">De nye veiviserne er Kristine Marie Inga/ Risten Márja Inga, 19 år fra Sortland, Ina-Ristin Danielsen Gundersen, 20 år fra Hell og Ul-Juhan Partapuoli, 20 år fra Deatnu-Tana.</p>
<p xml:lang="nob">De nye veiviserne er det 5. kullet med veivisere. Veiviserprosjektet ble startet i 2004. Målet er å øke kunnskapen om samiske forhold i Norge. Hva er da bedre enn at ungdom får anledning til å snakke med ungdom for å dele sine erfaringer med det å være ung same i dagens samfunn?</p>
<p xml:lang="nob">Mange av oss møter daglig personer fra andre kulturer, med andre verdier, andre forståelser og andre erfaringer enn oss selv. Det å ha kunnskap om hverandre, og om forskjellige kulturer sin egenart, er avgjørende for at vi skal få et samfunn basert på toleranse og respekt for hverandre. Samiske veivisere gjør her en viktig jobb. Ved å være samiske veivisere, har dere muligheten til å gi et positivt bilde av samisk ungdom, samisk kultur og det samiske samfunnet. Regjeringen har stor tro på at dialog og kunnskap har betydning for ungdommers holdninger.</p>
<p xml:lang="nob">Dette har vi sett her i det markasamiske området, hvor det i dag gjøres et stort arbeid for å løfte fram og synliggjøre samisk språk og kultur. Márkomeannu er en ungdommelig og levende del av dette. Jeg er derfor ekstra glad for jeg får presentere de nye veiviserne nettopp her på festivalen og her på Gallogieddi friluftsmuseum.</p>
<p xml:lang="nob">Gallogieddi har vært brukt sammenhengende i 200 år. På denne gården ligger den samiske historien i veggene, her møter fortidens stemmer de moderne samiske stemmene. Møtet mellom fortid og nåtid gir næring til den samiske identiteten, til det som vi ønsker å dele med omverdenen - både gjennom festivalen og gjennom de samiske veiviserne.</p>
<p xml:lang="nob">Veiviserne og deres budskap har et meget positivt omdømme ved de skolene der veiviserne har vært. Dette viser evalueringen av prosjektet som ble gjort i 2007. De gode erfaringene med prosjektet har gjort at Samiske veivisere har blitt et fast tiltak på statsbudsjettet fra i år.</p>
<p xml:lang="nob">Jeg vil til slutt nytte anledningen til å takke alle de tidligere veiviserne for en strålende innsats for å bedre kunnskapen om samiske forhold blant ungdom i Norge. Jeg håper dere som nå går av som veivisere, føler at jobben dere har gjort det siste året har vært en positiv opplevelse og at det har gitt nyttig erfaring og kunnskap for livet videre. Samtidig ønsker jeg dere som i dag overtar stafettpinnen - lykke til!</p>
</body></document>