<document xml:lang="sme" id="no_id"><header><title>12.1 Sámi kulturviesut - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>634</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/12/1.html?id=458546</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>12.1 Sámi kulturviesut - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">12.1 Sámi kulturviesut</p>
<p>Sámi kulturviesut lea seagášdoaba. Dat siskkilda viiddis viessogirjju, báikkálaš kulturviesuid rájes, mat unnit dahje eanet lea heivehuvvon ja geavahuvvon sámi kulturulbmiliidda, omd. Guovdageainnu Birasviessu, Deanu Birasviessu ja Kárášjoga Kulturviessu, sámi kulturguovddážiid rádjai, nu mo Árran Julevsámij Guovdásj Divttasvuonas ja Sijti Jarnge Aarbortes. Eatnašat dáin leat maiddái viesut maid buot báikegottit geavahit kulturdoaluide. Seamma juogus leat maiddái sámi dávvervuorkkát, nu mo Sámiid Vuorká-Dávvirat Kárášjogas, Várjjat Sámi Musea Unjárggas ja Saemien Sijte Snoases. Maiddái sámi dáiddagalleriijat nu mo Saviomusea Girkonjárggas ferte váldojuvvot mielde.</p>
<p type="title">12.1.1 Sámi kulturviesuid čoahkkeplána – ođđa&#13;  vuoruheapmi</p>
<p>Sámi kulturviesuid čoahkkeplána 1995 rájes lea máinnašuvvon st. dieđáhusas. nr. 41 (1996–97) Norgga sámepolitihka birra. Departemeanta nannii ahte Sámediggi dáinna plánain lei dahkan hui positiiva álgaga. Plána šaddá dán suorggi guhkesáiggepolitihka áimmahuššama ja hábmema stivrenneavvun. Kultuvradepartemeanta doarjjui prinsihpa ahte dálá kulturinstitušuvnnaid doaibmaruhtadeapmi galgá váfistuvvot ovdal go ođđa huksenprojeavttat álggahuvvojit. Departemeanta anii vuođđun ahte kulturviesuid fertejit gielddat, fylkkagielda ja priváhtalaččat ruhtadit, lassin stáhtalaš doarjagiidda. Dieđáhusa gieđahaladettiinis logai Stuorradiggi iežas ovttaoaivilis departemeantta oainnuin ja árvvoštallamiiguin, vrd. Innst. S. nr. 145 (1997–98).</p>
<p>Dán vuođul gieđahalai Sámediggi geassemánus 1999 Sámi kulturviesuid čoahkkeplána – ođđa vuoruheapmi. Sámediggi deattastii ahte kultur- ja giellageavaheami dáhpáhusguovddážat berrejit vuođđuduvvot oassin sámi giela ja kultuvrra nannemis. Sámediggi čujuhii stáhta, fylkkagielddaid ja gielddaid ovddasvástádussii ruhtadit investeremiid ja doaimma. Sámediggi mearridii ahte dálá institušuvnnaide galgá váfistuvvot duhtadahtti <em type="italic">doaibmaruhtadeapmi </em>ovdal go ođđa investeremat dahkkojuvvojit. Dát gusto čuovvovaš institušuvnnaide (vuoruhuvvon ortnegis): Saemien Sijte Snoases, Várjjat Sámi Musea Unjárggas, Ája Sámi Guovddáš Gáivuonas, Sijti Jarnge Aarbortes, Sámi Dáiddáguovddáš Kárášjogas, Várdobáiki Mátta-Romssas ja Ofuohtas. </p>
<p>Sámediggi deattuhii ahte doaibmaruhtadeapmi dálá institušuvnnaid ja plánejuvvon projeavttaid doaibmaruhtadeapmi ferte leat čilgejuvvon ovdal go Sámediggi sáhttá neavvut investerengoluid ruhtadeami viiddideami, visttiid oastima ja ođđa visttiid huksema oktavuođas. Ođđa investerenprojeavttaid gaskkas vuoruhii Sámediggi Ája Sámi Guovddáža Gáivuonas ja Várdobáikki Mátta-Romssas ja Ofuohtas viiddiduvvot.</p>
<p>Vásedin mearrádusaid bokte lea Sámediggi vuoruhan Nuortasámi dávvervuorkárusttega Njávdámis sámi jahkeduhátbáikin ja Sámi Dáiddamusea Kárášjogas. Sámediggi navdá ahte eará projeavttat maiddái sáhttet čađahuvvot juos daidda lea váfistuvvon doaibmaruhtadeapmi ja juos dat muđui leat realisttalaččat ja duohtandagahahttit. Sámediggi áigu dađistaga dahkat oaivila diekkár projeavttaide earret eará juolludanevttohusaiguin stáhtabudjeahta bokte.</p>
<p type="title">12.1.2 Kultuvradepartemeantta doarjagat kulturviesuid investeremiidda</p>
<p>Dieđáhusas st.meld. nr. 22 (1999–2000) Kjelder til kunnskap go oppleving (Dieđu ja vásihusa gáldut), lea čilgejuvvon Kultuvradepartemeantta váikkuhangaskaomiid birra kulturviesuid investeremiidda oppalaččat ja museaid doaimma, dálá dárbbuid, plánaid, projeavttaid ja vuoruhemiid birra.</p>
<p>Kultuvradepartemeantta ortnegat kulturviesuid investeremiid várás bohtet ovdan tabeallas 12.1.</p>
<p type="title">Tabealla 12.1 Kultuvradepartemeantta kulturviesuide investeremiid ortnegat</p>
<p>Kap./-poasta</p>
<p>Namahus</p>
<p>Sisdoallu</p>
<p xml:lang="nob">320/50</p>
<p>Norgga kulturfoanda</p>
<p>Báikkálaš ja&#13;  guovlluguovdasaš erenoamáš kulturviesut nugo&#13;  musea, konseartaviessu, teáhterviessu, dáiddagalleriija&#13;  ja lanjat projeavttaide vuođđuduvvan&#13;  dáidagii.</p>
<p xml:lang="nob">320/60</p>
<p>Báikkálaš ja&#13;  guovlluguovdasaš kulturviesut</p>
<p>Báikkálaš kulturviesut,&#13;  nappo servodatviessu, giliviessu, visotdoaibmaviessu, gávpotoasseviessu,&#13;  ja sullasaš. Guovlluguovdasaš kulturviessu&#13;  mii doaimma ja sturrodaga dáfus geahččala&#13;  gokčat dárbbuid gielddarájáid&#13;  rastá.</p>
<p xml:lang="nob">320/73</p>
<p>Riikkagottálaš kulturviesut</p>
<p>Kulturviessu mas lea riikkagottálaš dahkamuš,&#13;  riikkaviidosaš doaibma dahje deaŧalaš riikkaoassedoaibma.</p>
<p>320/73 go 320/76</p>
<p>Riikkagottálaš kulturviesut&#13;  Jahkeduhátmolsuma čalmmusteapmi</p>
<p>Sámi jahkeduhátbáiki,&#13;  fylkkaid jahkeduhátbáikkit.</p>
<p>Kultuvradepartemeanta áigu ráhkadit investerenplána riikkagottálaš kulturviesuide ja jahkeduhátbáikkiide ja bidjat dán ovdan Stuorradiggái budjeahta 2002 oktavuođas.</p>
<p type="title">Boksa 12.19 Ája Sámi Guovddáš</p>
<p>Ája sámi guovddáš Gáivuonas Romssas lea riddosámi ealáhus-, kultur- ja oahppoguovddáš mii galgá duođaštit, váret ja gaskkustit sámi giela, kultuvrra ja servodateallima. Vuosttas huksenceahkki 4,2 milj. kruvdnui lea juo ollašuhttojuvvon. Deike čáhká ee. NRK Sámi Radio, Sámi giellaguovddáš, dávvirvuorkákantuvra, arkiiva ja hálddahuslanjat. Guovddáš lea plánejuvvon viiddiduvvot. Kultuvradepartemeanta juolludii 0,5 milj. kr projeavtta plánemii 1998. Vuođđun lea adnojuvvon ahte geavaheaddjit ruhtadit doaimma, lassin Sámedikki doarjagii. Kultuvradepartemeanta lea ovdehan ahte Gáivuona gielda ja Romssa fylkkagielda addet mearkkašahtti investerendoarjagiid viiddideapmái.</p>
<p type="title">Boksa 12.20 Sámi dáiddamusea</p>
<p>Gávdno čoakkáldat mas leat 600 dáiddadahkosa main lea čatnašupmi sámi guovlluide. Sámi dáiddamusea ulbmilin lea lasihit beroštumi ja dieđu govvadáidagis ja dáiddaduojis sámi servodaga siskkabealde ja olggobealde. Sámediggi mearridii 1996 ahte lea deaŧalaš álbmotlaš sámi dahkamuš atnit sámi govvadáidaga ja dáiddaduoji čoakkáldaga mii lea olbmuide oaidninláhkai. Vuođđun lea adnojuvvon ahte doaibmabidju berre organiserejuvvot ovttaiduvvan oassin Sámi Vuorká-Dávviriin Kárášjogas.</p>
</body></document>