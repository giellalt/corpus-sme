<document xml:lang="sme" id="no_id"><header><title>14.1.1 Sis-Finnmárku - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>588</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/14/1/1.html?id=458584</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>14.1.1 Sis-Finnmárku - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">14.1.1 Sis-Finnmárku</p>
<p>Juos váldá ovdamearkka dihtii ovdan Sis-Finnmárkku, de leat muhtun ealáhusain eanemusat smávva doaibmit geain eai leat návccat dahje mokta bargat gárgedemiin. Gávdnojit maiddái ealáhusat mat leat hejot organiserejuvvon. Sis-Finnmárkku ealáhuseallima deaŧalaš mihtilmasvuođat leat:</p>
<list><p type="listitem">ollu smávva fitnodagat/viessodoallodoaibmit, dávjá unnán dienas</p>
<p type="listitem">eanašeanas árbevirolaš fitnodagat mii guoská buktagiidda, buvttadanneavvuide ja gávpemárkanii</p>
<p type="listitem">ollu <span type="quote">«ovttaskas»</span> fitnodagat main leat hárve vejolaš, guovlluguovdasaš ovttasbargoguoimmit</p>
<p type="listitem">ollu eahpeformála gelbbolašvuohta (árbevirolaš giehtaduodji ja <span type="quote">«oahppan barggu čađa»</span>) ja iige nu alla formála gelbbolašvuohta omd. ekonomiijas ja fitnodatdoalus</p>
<p type="listitem">nana kultuvrralaš identitehtta</p>
</list><p type="title">Boksa 14.24 Sis-Finnmárkku ealáhuseallima guorahallan</p>
<p>Sámedikki olis lea Agderforskning jagis 2001 guorahallan Sis-Finnmárkku ealáhuseallima guovtti gieldda vuođul, namalassii Guovdageainnu suohkana ja Unjárgga gieldda. Raporttas boahtá ovdan ee. ahte leat soames oktasaš juksanmearit fitnodagaid ásaheamis. Máŋ-gasii sis, geat leat gažaduvvon, lei bargguhisvuohta molssaeaktun. Go álggahedje iežaset fitnodaga, leat sii ráhkadan bargosaji alcceseaset, ja nu garván bargguhisvuođa dahje eretfárrema báikkis. Regiovdnii fárren ja ássat sámi guovllus lei deaŧalaš máŋgasii sis, geat álggahedje iežaset fitnodaga. Nubbi eará duogášággan lei hukset doaimma gaskaoapmin olahit eará juksanmeari. Dát sáhttá omd. leat sámi kultuvrra gilvit, diinet ruđaid, čájehit ahte iežas doaimmain lea vejolaš eallit ja oažžut friddjavuođa mearridit iežas bargobeaivvi. Sis-Finnmárkkus ádjána dábálaččat guhká (5–8 jagi) ovdal go fitnodat sáhttá daddjojuvvot nanusin ja buressajáiduvvan. Raporttas čájehuvvo maiddái ahte kultuvra sáhttá sihke ovddidit ja hehttet ealáhusgárgedeami, ja duogášdiehtun adnojuvvojedje gávdnosat Guovdageainnu silbarávdebirrasis. Nuorra olbmot leat sakka eambbo ovdánanáŋggirdeaddjit go boarraset olbmot (badjel 50 jagi) ja sis lea buoret formála gelbbolašvuohta. Dat sáhttá, Agderforskning oaivila mielde, čujuhit dan guvlui ahte lea dáhpáhuvvamin buolvamolsašupmi das mii guoská ovdánanjuksanmeriide, dat meark-kaša ahte dađistaga lassánit ovdánandoaibmit ja geahppána viessodoallodoibmiid lohku guovllus. Raporttas ávžžuhuvvo Sámediggi doaibmevaččabut bargat ealáhusaid guvlui, čohkket váikkuhangaskaoapmegeavaheami buriide ovttaskasfitnodagaide ja deattuhit gu-ovlluguovdasaš ealáhusčohkkehusaid bajáshuksema.</p>
<p>Sis-Finnmárkku oahppodási mihtilmasvuohta lea ahte ollugiin lea alit oahppu, muhto seammás leat ollugat geain ii leat mangelágan oahppu. Nissoniin lea oppalaččat alit oahppu go dievdduin.</p>
<p type="title">Govus 14.1 Proseantalohku – olbmot geain lea alit oahppu, sohkebealit&#13;  earuhuvvon sámegiela hálddahanguovllus (1999)</p>
<p>Ráđđehusas leat dihtosis eallindiliid dilálašvuođat muhtun guovlluin gos lea sámi veahkadat. Omd. lea Sis-Finnmárkkus bargguhisvuohta ain badjelis go fylkka- ja riikkadásis lea gaskamearálaččat. Erenoamáš allat lea bargguhisvuohta Guovdageainnu suohkanis, gos dat guhká lea leamaš bures badjel 10|SLIS}%. Dárbbašuvvo gárgedit eambbo iešguđetlágan ealáhusaid ja loktet veahkadaga gelbbolašvuođa.Váttisvuođaid galgá dattege čoavdit ee. nannemiin bargomárkanetáhta, oadjoetáhta ja sosiálabálvalusa doaibmabijuid ovttaidahttima. Dárbbašuvvojit maiddái ee. oktagaslačča ektui buoret čovdosat heivehuvvot, mat erenoamážit jukset olbmuid geain lea váilevaš formála gelbbolašvuohta. Dákkár čovdosat gártet mielddisbuktit gáibádusaid oktagassii, dan seammás go doaibmabijut leat miellagiddevaččat geavaheddjiid dovddiidusaid vuođul. Kultur- ja luonddusuodjaleapmi sáhttet leat guovdilis bealit dákkár strategiijas. Erenoamážit berre hukset strategiija mas báikkálaš veahkadat oažžu govttolaš oasi ávkeárvvuin ja ovdduin mat luovvanit. Sosiála- ja dearvvasvuođadepartemeanta ja Gielda- ja guovlodepartemeanta leat juolludan ruđaid jođánitbargi projeaktajovkui, mas lea báikkálaš gullevašvuohta, mii galgá válddahallat Sis-Finnmárkku dili, dovdáhit deaŧalaččamus hástalusaid ja vuoruhit doaibmabijuid. Finnmárkku fylkkagielda jođiha projeavtta masa Sis-Finnmárkku gielddat oassálastet. Sierra bargobijut boazodoalu ektui válddahuvvojit kapihttalis 14.2.</p>
<p>Ráđđehus čujuha muđui eallindiliid buorideami oppalaš doaibmabijuide mat válddahuvvojit Guhkesáiggeprográmmas áigodahkii 2002–2005 (Langtidsprogrammet for 2002–2005), kap. 11, <span type="quote" xml:lang="nob">«Plan for økonomisk og sosial trygghet»</span> (Ekonomalaš ja sosiála dorvvolašvuođaplána), ja dieđáhusas st.meld. nr. 50 (1998–1999) Utjamningsmeldinga. Om fordeling av inntekt og levekår i Norge (Dássádahttindieđáhus. Boađuid juogadeapmi ja eallindilit Norggas).</p>
<p type="title">Tabealla 14.1 Proseantalogut – logahallojuvvon bargguhis olbmot&#13;  gaskal 25–66 jagi ja olbmot geain lea lámisvuođapenšuvdna&#13;  juohke 1000 olbmo nammii sámegiela hálddahanguovllus&#13;  ja riikkas.</p>
<p>Guovdageaidnu</p>
<p>Kárášjohka</p>
<p>Porsáŋgu</p>
<p>Deatnu</p>
<p>Unjárga</p>
<p>Gáivuotna</p>
<p>Norga</p>
<p>Reg. bargguhis 25–66&#13;  jagi – % (geassem. 2000)</p>
<p xml:lang="nob">12,1</p>
<p xml:lang="nob">5,4</p>
<p xml:lang="nob">4,5</p>
<p xml:lang="nob">4,4</p>
<p xml:lang="nob">5,4</p>
<p xml:lang="nob">7,8</p>
<p xml:lang="nob">2,5</p>
<p>Lámispenš.&#13;  16–66 jagi – pr. 1000 ássi(1999)</p>
<p xml:lang="nob">85</p>
<p xml:lang="nob">109</p>
<p xml:lang="nob">125</p>
<p xml:lang="nob">142</p>
<p xml:lang="nob">132</p>
<p xml:lang="nob">155</p>
<p xml:lang="nob">93</p>
</body></document>
