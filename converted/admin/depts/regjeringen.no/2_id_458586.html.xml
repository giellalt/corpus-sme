<document xml:lang="sme" id="no_id"><header><title>14.2 Boazodoallu - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>2119</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/14/2.html?id=458586</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>14.2 Boazodoallu - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">14.2 Boazodoallu</p>
<p type="title">14.2.1 Boazodoallopolitihkalaš juksanmearit ja njuolggadusat</p>
<p>Boazodoallopolitihka juksanmearit ja njuolggadusat leat čilgejuvvon St. dieđ.:s nr. 28 (1991–92) Nana bissovaš boazodoallu, ja Stuorradikki gieđahallan áššis, gč. Innst. S. nr. 167(1991–92). árvalusas konkretiserejuvvojit <span type="quote">«Nana bissovaš boazodoalu»</span> golbma čuovvovaš juksanmeari:</p>
<list><p type="listitem">ekologalaš bistevašvuohta</p>
<p type="listitem">ekonomalaš bistevašvuohta</p>
<p type="listitem">kultuvrralaš bistevašvuohta</p>
</list><p>Dát golbma juksanmeari leat sparrolaga: ekologalaš bistevašvuohta addá vuđđosa ekonomalaš bistevašvuhtii, ja ekologalaš ja ekonomalaš bistevašvuohta dahká vejolažžan gárgedit kultuvrralaš bistevašvuođa.</p>
<p><em type="italic">Ekologalaš bistevašvuohta </em>ovdeha ahte biddjojuvvo mearrideaddji deaddu dasa ahte hálddahit guohtunvuđđosa nu ahte guohtundássedeaddu váfistuvvo. Guovlluin gos guohtumat leat guorban, galgá dássedeaddu fas huksejuvvot. Dát dahkkojuvvo vai ealáhussii addojuvvo gárgedanvejolašvuohta oanehet ja guhkit áigái. Guohtumiid vejolašvuohta galgá váfistuvvot boazologu muddema bokte ja iige galgga eará beroštusaid luoitit liiggás garrasit lihkahallat valljodatváriid. Viidaseappot ovdeha juksanmearri ahte riikkagottálaš juksanmearit bistevašvuođa olaheamis gáibidit maiddái boazodoalu heivehit iežas guohtuneanageavaheami ja doaibmavugiid luonddu eavttuid vuhtiiváldimiin ja nu ahte seailluha ja gárgeda biraskvalitehta viiddis áddejumis. </p>
<p><em type="italic">Ekonomalaš bistevašvuohta </em>ovdeha ahte gáibiduvvo buvttadanmunni, dienasnákca, goluidgeahpedanmunni, boahtodássi ja boahtojuogadeapmi. Dat gáibida maiddái ahte lea govttolaš gaskavuohta ealáhusa valljodatváriid ja olbmuid logu gaskkas, geat galget oažžut boahto- ja bargovejolašvuođaid boazodoalus, daid gávpemárkan- ja boahtovejolašvuođaiguin mat gávdnojit. Dán oktavuođas lea guovddážis buorebut ávkkástallat árvoloktenvejolašvuođa. Dás čujuhuvvo vejolašvuhtii ahte oččodit eambbo iešguđetlágan buktagiid báikkálaš kultuvrra ja árbevieruid vuođul, báikkálaččat dikšut ja ráhkadit, liigebuktagiid ávkkástallan, ja biologalaš vuođđoávnnasbuvttadeami oažžut optimálalažžan – heivehit buvttadeami valljodatváriid mielde. </p>
<p type="title">14.2.2 Boazodoallopolitihka hálddaheapmi</p>
<p>Boazodoallu ii leat stuoris riikkagottálaš oktavuođas, muhto sihke sámi ja báikkálaš oktavuođas lea das stuorra mearkkašupmi – ekonomalaččat, bargosajiid dáfus ja kultuvrralaččat. Boazodoallu lea álohii adnojuvvon ja dohkkehuvvon áibbas erenoamáš sámi ealáhussan. Danne lea dat deaŧalaš oassin sámi kultuvrra ávnnaslaš vuđđosis. Riikkagottálaš geatnegasvuođaid vuođul, Vuođđolága vuođul ja eamiálbmogiid ja veahádagaid álbmotrievttálaš njuolggadusaid vuođul, gehččojuvvo boazodoallopolitihkka oppalaččat sámi- ja servodatpolitihkalaš oktavuhtii. Nu leage boazodoallopolitihkka huksejuvvon guovtti iešbirgejeaddji vuđđosii; ealáhuspolitihkalaš buvttadanárvvu ja sámepolitihkalaš kulturárvvu ala. Eanadoallodepartemeanta lea boazodoallopolitihka ovddasvástideaddji departemeanta, ja fas Gielda- ja guovlodepartemeanta ovddasvástida sámepolitihka oppalaččat.Guovdilis Boazodoallohálddahus lea álttás ja doppe lea riikka boazodoalu oppalaš hálddahanovddasvástádus. Boazodoallostivra, man Eanadoallodepartemeanta ja Sámediggi nammadit, galgá leat hálddahusa fágalaš ráđđeaddi, boazodutkan- ja nevvodanbargguin. Viidáseappot galgá Boazodoallostivra čađahit daid bargguid mat addojuvvojit Lágas boazodoalu birra (Lov om reindrift) dahje dán láhkavuđđosiin.</p>
<p>Riikkas leat 6 boazoguohtunguovllu. Dán guđa boazoguohtunguovllus leat ásahuvvon báikkálaš hálddahuskantuvrrat. Juohke boazodoalloguovllus leat guovllustivrrat, maid guovlluid fylkkadikkit ja Sámediggi nammadit. Guovllustivrrat galget doaibmat fágalaš ráđđeaddin ja eavttuidbiddjin almmolaš hálddaheapmái ja eará áššiin mat gusket boazodollui guoskevaš boazoguohtunguovllus. Viidáseappot galget maiddái guovllustivrrat doaimmahit bargguid mat leat mearriduvvon Lágas boazodoalu birra dahje dán láhkavuđđosiin. Guovllustivrraid čállingoddin doibmet hálddahuskantuvrrat boazodoalloagronomaid bokte.</p>
<p>Juohke boazodoalloguovlu lea fas juhkkojuvvon boazoorohagaide main leat iežaset orohatstivrrat. Orohatolbmot válljejit orohatstivrra ja orohatstivrii válljejuvvojit boazodoallit/sii geain lea doalloovttadat, ja stivra ovddasta boazoorohaga beroštusaid olggosguvlui ja dan seammás lea orohatstivrras siskkáldas váldi. Sámi boazoguohtunguovllus leat 83 boazoorohaga. Iešguđege orohat lea siskkáldasat juohkán guohtuneatnamiid siiddaid mielde. Dasa lassin rátkkašit geasseorohaga ealut muhtumin dálvái moatti dahje eanet dálvesiidan.</p>
<p>Orohatdásis lea boazodoallu organiserejuvvon doalloovttadahkan. Iešguđege doalloovttadagas lea okta olmmoš gii ovddasvástida doalloovttadaga ja vejolaččat su beallelaš. Ođđa doalloovttadagat galget dohkkehuvvot, <span type="quote">«konsešuvdnameannuduvvot»</span>, muhto ásahuvvon ovttadagat sáhttet sirddihuvvot mánáide juogekeahttá. Ovtta doalloovttadagas sáhttet leat okta boazoeaiggáda dahje eambbogat.</p>
<p type="title">14.2.3 Boazodoallopolitihka váikkuhangaskaoamit</p>
<p type="title">14.2.3.1 Boazodoalloláhka</p>
<p>St.dieđáhusas nr. 28 (1991–92) <em type="italic">Nana bissovaš boazodoallu </em>gessojuvvojedje boazodoallolága nuppástusat ovdehussan dasa vai boazodoallopolitihkas sáhttá čađahit dárbbašlaš nuppástusaid. Boazodoalloláhka, nu mo dohkkehuvvui jagis 1978, čájehii máŋgga dáfus váilevažžan ealáhuspolitihkalaš váikkuhangaskaoapmin. </p>
<p>Stuorradiggi dohkkehii ođđajagemánu 30. 1996 boazodoallolága nuppástusaid. Nuppástusat dahke vejolažžan čatnat ekonomalaš ja láhkavuđđosaš váikkuhangaskaomiid buorebut ollislaš váikkuhangaskaoapmevuogádahkii heivehan várás guohtundeaddaga, ja dan seammás geahpedit guohtunguorbadeami birasváttisvuođaid, gč. ot.prop. nr 28 (1994–95) ja Innst. S. nr. 233 (1995–96).</p>
<p>Go boazodoalloláhka dárkkistuvvui jagis 1996, giddejuvvui unnán fuomášupmi mearrádusaide mat siskkildit boazodoalu stivrema ja hálddaheami, ja ealáhusa siskkáldas dilálašvuođaid ásahallama. Dán dárkkisteamis giddejuvvui fuomášupmi ovddemusat dasa ahte Finnmárkkus ledje olbmot badjelis dárbbašlaš logu, oarjelsámiid vuoigatvuođadiliide ja sámepolitihkalaš gárgedeapmái mas čájehii ahte Sámediggi beasai nammadit Boazodoallostivrra ja guovllustivrraid miellahtuid. Dálá boazodoallolága mearrádusat mat gusket stivremii, hálddaheapmái ja siskkáldas dilálašvuođaide muđui, leat eanaš sajiin ideanttalaččat álgovuolggalaš láhkateavsttain 1978 rájes.</p>
<p>Namahuvvon dilálašvuođaid dáfus, nammadii Eanadoallodepartemeanta 1998 čavčča lávdegotti man mandáhttan lei guorahallat boazodoallolága, dainna ulbmiliin ahte divodit mearrádusaid mat gusket boazodoalu stivremii ja hálddaheapmái ja ealáhusa siskkáldas dilálašvuođaid ásahallamii. Lávdegoddi geigii evttohusas eanadoalloministarii njukčamánu 15. 2001. Lávdegoddi čujuha evttohusastis dárbbu ráhkadit njuolggadusaid maid vuođul šaddá vejolašvuohta einnostit ovddasguvlui, ja buoret riektesihkarvuohta ovttaskas boazoeaiggádii. Danne evttohuvvojedje njuolggadusat mat čilgejit buorebut go dál makkár vuoigatvuođat ja geatnegasvuođat ovttaskas olbmos leat. Lea deattuhuvvon boazodoalu sorjavašvuohta biologalaš valljodatváriin, ja ahte guohtungeavaheapmi galgá leat bissovaš guhkitáiggi perspektiivvas.</p>
<p>Lávdegoddi ovdanbuktá maiddái ahte boazodoallu lea nannosit čadnon árbevirolašvuhtii, ja <em type="italic">siida </em>, namalassii sosiála oktavuođat ja bargoservvolašvuohta, lea deaŧalaš saji ožžon láhkaevttohusas. Siiddas lea eallu man boazodoallit guođohit ja bearráigehččet, ja das barget okta dahje eambbo boazodoallobearrašat ovtta siiddas. Lávdegotti hástalussan lei ráhkadit njuolggadusaid mat heivejit iešguđege siidaortnegiidda mat gávdnojit, ja dan seammás eai berren njuolggadusat gártat nu loažžadin ahte geavadis masset rievttálaš mearkkašumi. </p>
<p>Lávdegotti evttohus sáddejuvvo govdadis gulaskuddamii.</p>
<p type="title">14.2.3.2 Boazodoallošiehtadus</p>
<p>Boazodoallošiehtadus, lassin boazodoalloláhkii, lea deatalaččamus doaibmi reaidu mainna boazodoallopolitihka juksanmeriid ja njuolggadusaid čuovvola. Boazodoallošiehtadusa šiehtadallamiin Norgga Boazosápmelaččaid Riikkasearvvi ja Stáhta gaskkas Eanadoallodepartemeantta bokte, ságaškuššet šiehtadallit guovdilis ekonomalaš gažaldagaid mat čatnasit boazodoalu gárgedeapmái. Ekonomalaš váikkuhangaskaoamit mearriduvvojit, ee. boazodoallolága ulbmiliid ja mearrádusaid vuođul.</p>
<p>Erenoamážit boazologu heiveheapmi Finnmárkkus, muhto maiddái boazolohko- ja boahtojuogadeapmi, leat leamaš guovdilis áššiin go leat ságaškuššan ekonomalaš váikkuhangaskaomiid láhčima Boazodoallolága bokte maŋimuš jagiid. Nu leage maiddái buvttadeami optimáliseren leamaš guovdilis oassejuksanmearri.</p>
<p>Rámmaeavttuid mearrideapmi lea, ja galgá leat, stáhta bargu ealáhusaid ektui, nu maiddái boazodoalu ektui. Dás čujuhuvvo stáhta rollii oažžut boazologu heivehuvvot valljodatváriide muhtun eananosiin Finnmárkku boazoguohtunguovlluin. Dasa lassin galgá stáhta Boazodoallošiehtadusain láhčit dili vai servodaga valljodatvárit geavahuvvojit buoremus vugiin siskkabealde addojuvvojuvvon rámmaid ja seammás váikkuhit vai boahtojeavdadašuhttin dahkkojuvvo. Doalloovttadagaid heiveheapmi lea deaŧalaš ovdehussan oažžut beaktilis valljodatvárreávkkástallama. Lea ealáhusa ovddasvástádus bargat boazodoaluin nu ahte addá doarvái mávssu barggu ja ieškapitála ovddas siskkabealde addojuvvojuvvon rámmaeavttuid ja gávpemárkanvejolašvuođaid.</p>
<p type="title">14.2.4 Váldohástalusat</p>
<p>Boazodoalus leat stuorra hástalusat. Eanaš guovlluin leat boraspirevahágat (gč. 14.2.4.4. oasis) ja areálasisabahkkemat mat dávjjimusat gullojit, muhto leat dattege stuorra erohusat guovlluid gaskkas. Finnmárkkus leat váilon čielga rámmaeavttut boazologu ja guohtunguovlluid dáfus, ja dagahan hui váttes guohtundilálašvuođa, erenoamážit Oarje-Finnmárkkus. Dát lea ealáhussii siskkáldasat mearkkašan sakka negatiivvalaččat, sihke ekonomalaččat ja sosialalaččat. Danne lea váldohástalussan oažžut sadjái dáid rámmaeavttuid. Romssas lea fas váldohástalussan dálveguohtumiid stuorra váilevašvuohta, stuorra boraspirevahágat ja heajos ekonomiija. Nordlánddas ja Davvi-Trøndelágas leat boraspirevahágat ja areálasuodjaleapmi váldohástalussan, ja fas Mátta-Trøndelága váldohástalussan leat areálasuodjaleapmi ja riiddut sámi boazodoalu rivttiid alde priváhta eatnamis siskkabealde boazoorohagaid.</p>
<p type="title">14.2.4.1 Rámmaeavttut</p>
<p>Boazodoallošiehtadusaid fáddán lea leamaš boazologu heiveheapmi guohtuneatnamiid ektui dalá rájes go st. dieđ. nr. 28 (1991–92) « <em type="italic">Nana bissovaš boazodoallu </em>» ilmmái ja gitta šiehtadusa 2000/2001 šiehtadallamiidda. Jagi 2000/2001 šiehtadusa šiehtadallamiin adnojuvvui vuođđun ahte dás rájes galgá guohtuneatnamiid heiveheapmi čađahuvvot láhkavuđđodaš váikkuhangaskaomiiguin, nu ahte buot doalloovttadagat geatnegahttojuvvojit geahpedit boazologu dain orohagain gos lea liiggás alla boazolohku. Lea čájehuvvon ahte ekonomalaš váikkuhangaskaoamit eai leat doarvái dasa ahte juksat boazologu heiveheami guohtuneatnamiid ektui. Boazodoallostivra galgá iešguđege boazoorohaga guohtuneatnamiid geavaheami juogadit Boazodoallolága § 2 vuođul, dan bokte ahte mearriduvvojit orohatráját, guohtunráját siskkáldasat orohagas, guohtunáigodagat ja alimus boazolohku juohke orohahkii. Dál bargojuvvo ođđa orohatjuohkimiiguin Nuorta-Finnmárkkus, Oarje-Finnmárkkus ja Romssas. Vuordimis gearggahuvvo orohatjuohkin Finnmárkkuguovlluin 1. jahkebealis jagis 2002, ja Romssa bargu lea fas ráddjojuvvon eret dan boddii go vuordá Norgga-Ruoŧa boazoguohtunkonvenšuvnna ođasteami. </p>
<p>Boazodoallohálddahus lea bargamin vuođusbargguiguin, vai boazodoallostivra sáhttá mearridit alimus boazologu Finnmárkku orohagaide. Vuordimis gearggahuvvo bargu Oarje-Finnmárkkus loahpageahčen 2001, ja Nuorta-Finnmárkkus fas 1. jahkebeali jagis 2002. Dán barggu vuođul čielgá guohtuneatnamiid ollislaš rámma, ja váfista ekologalaš bissovašvuođa. Dán barggu olis mearriduvvojit maiddái ođđa guohtunáigodagat.</p>
<p type="title">14.2.4.2 Ekonomiija</p>
<p>Maŋásmanni ekonomiija muhtun oasis ealáhusas lea sakka duođalaš. Dát dilli lea mielde raššudeamen ealáhusa kultuvrralaš bissovašvuođa, ee. danne go boazodoallobearrašat fertejit viežžat eanašoasi bearraša boađuin olggobealde ealáhusa. Danne lea áibbas mearrideaddji mearkkašupmi das ahte ekonomalaš vuođus ođđasisceggejuvvo.</p>
<p>Dilli gáibida ahte ealáhusa nuppástuhttimat čađahuvvojit. Ekonomalaš váikkuhangaskaoamit galget oažžut áigái alla vuovdinmeari, árranjuovvama ja oaččuhit gárgedan- ja investerendoaibmabijuid vuoruheami. Dát lea áibbas dárbbašlaš vai váfista bissovaš gárgedeami boazoealáhusas.</p>
<p>Lassáneaddji doalloovttadatlohku unnán bohccuiguin (&lt;200), erenoamážit Kárášjogas ja Romssas, dahká váttisin olahit dohkkehahtti boađuid ja ieškapitála juohke doalloovttadaga nammii. áibbas nuppeláhkai go eará vuođđoealáhusain, leat boazoeálahusas ollu olbmot čadnojuvvon ealáhussii. Alla boazolohku guohtuneatnamiid ektui muhtun guovlluin, ii oro boahtimin das go leat ollu bohccot juohke ovttadagas, muhto liiggás ollu ovttadagat. Dáin guovlluin ii ábut ávžžuhit eambbo geahpedit boazologu ovttaskas doalloovttadagaid namas. Dát heajuda ekonomalaš vuđđosa velá eambbo. Danne ferte boazologu geahpedeapmi dahkkojuvvot doalloovttadatloguid geahpedemiin. Guohtuneatnamat eai atte ekonomalaš vuđđosa nu ollu olbmuide go ealáhusas leat dál.</p>
<p type="title">14.2.4.3 Bohccuid massu</p>
<p>Maŋimuš jagiid lea boazomassin lassánan, ja dát dilli áitá sakka ealáhusa birgenlági. Danne lea áibbas dárbbašlaš geahpedit massimiid ealáhusa boahtteáiggi ekonomalaš ja kultuvrralaš bissovašvuođa dihtii. Erenoamážit lea lassánan dat oassi maid boraspiret váldet. Deaŧalaččamus ja bevttolaččamus doaibmabidju dán oktavuođas lea dakkár boraspirehálddaheapmi mii dahká boazodoalu vejolažžan almmá stuorra massimiidhaga. Eiseválddit leat juo bargan ollu dán beales. Boraspirehálddaheapmi lea gozihuvvon dettolaš láhkai maŋimuš jagiid. Dattege lea ain dárbu čavgadit čuovvut, ja eambbo oahppat, bohcco-boraspire gaskavuođa birra ja jávkadit vahátelliid doppe gos dárbbašuvvo dan dahkat. Ráđđehus ovddida stuorradiggedieđáhusa boraspirehálddaheamis jagis 2003.</p>
<p>Maiddái guohtundilálašvuođat Oarje-Finnmárkkus ja Nuorta-Finnmárkkus leat dettolaš sivvan massimiidda, dan bokte go eambbo bohccot leat jámadan. Danne leage boazologuheiveheapmi guovdilis oassin das ahte geahpedit boazojámu guohtuneatnamiin.</p>
<p type="title">14.2.4.4 Areálasuodjaleapmi</p>
<p>Boazoguohtunguovlluin leat sisabahkkemat ja muosehuhttimat johtilit viidánan maŋimuš logijagiin. Dát lea mielddisbuktán bistevaš areálagáržžidemiid dain eatnamiin maid boazodoallu lea ráđđen, ja ealuid muosehuhttimat leat lassánan. Sisabahkkemiid ja muosehuhtti doaimmaid njuolggo váikkuhusat manahahttet bistevaččat guohtuneatnamiid go huksejuvvojit ja gilvojuvvojit, ja nu maiddái bohtet hehttehusat bohccuid ruvgalan- ja johtingeainnuide. Eahpenjuolggo váikkuhusat leat gaskaboddosaš vahágat dahje heajuduvvon lagas duovdagiid geavaheapmi, boazodolliide gártá eambbo bargu ja bohccot šaddet irrasat. Dávjá gártá ollu smávva sisabahkkemiid ja muosehuhtti doaimmaid ollislašbeaktu stuorábun go iešalddis ovttaskas sisabahkkemat sierralagaid dahket. Sivvan lea go guohtuneatnamiidda báhcet gaskkat maid bohccot eai guođo, danne go boazu luonddustis gáibida <span type="quote">«eatnamiid ovtta olis»</span> ja johtalangeainnuid. Go guohtuneatnamat ná botkejuvvojit, de navdimis dát lea okta dain duođalaččamus áitagiin boazodoalu areálavuđđosii. Nuppi bealis leat boazodoalu iežas sisabahkkemat ja johtolat mielde váikkuheamen areálaberoštusaid, ja erenoamážit bivdo- ja olgodaddanberoštusaid. Guhkes gaskaáiddit, ollu bievlavuodjimat ja eatnamiid guorbadeapmi vahágahttá eanavuođu šattuid ja elliid, heajuda luonddubirrasa ja eará geavaheddjiid luonddumuosáhusaid. Boazodoallu jáhkkimis olaha buoret áddejumi dasa ahte guohtuneatnamiid sisabahkkemiid dárbbaša ráddjet, juos boazodoallu maiddái ieš čájeha áddejumi eará areálaberoštusaide iežas sisabahkkemiiguin ja areála geavahemiin.</p>
<p>Lea deaŧalaš boazodoalu areálageavaheami buorebut oktiiheivehit eará beroštusaiguin. Dán oktavuođas lea plána- ja huksenláhka guovdilis váikkuhangaskaoapmi. Dálá plána- ja huksenlága mielde lea boazodoallu gulaskuddanásahus ja vuostecealkineiseváldi gielddaid areálaplánaide, ásahallanplánaide ja eará areálaáššiide.</p>
<p>Ii leat eahpedábálaš boazodollui geavahit eatnamiid rastá gielddaid rájáid. Dan dihtii dávjá ii leatge boazodolliin gullevašvuohta gielddaide gos areálariiddut bohciidit. Vásihusat čájehit ahte muhtun gielddat eai dovdda iežaset bargun fuolahit boazodoalu mii doaibmá siskkabealde sin gieldarájáid. Danne dárbbašuvvo čielggasmahttit juohke dásis plánejeddjiid ovddasvástádusa sámi beroštusaid fuolaheamis, nu maiddái boazodoalu.</p>
<p type="title">14.2.4.5 Oarjelsámi boazodoalu váfisteapmi</p>
<p>Mátta-Trøndelága/Hedmárkku boazoguovllu boazodoallu lea máddin ja ravddamusas sámi boazodoalloguovllus. Máŋggaid jagiid leat leamaš riiddut eananoamasteddjiiguin boazodoalu vuoigatvuođas geavahit priváhta eatnamiid boazoorohagaid siskkabealde. Ráđđehusa oaivila mielde lea deaŧalaš hukset luohttámuša ja oažžut áddejumi ja dovddiidusa dasa ahte boazodoallu sáhttá doaimmahuvvot almmá riidalemiidhaga eará árbevirolaš ealáhusaiguin. Riidoeastadeaddji doaibmabidjoortnet, nappo doarjja áidut gilvojuvvon eatnamiid, lea guovdilis váikkuhangaskaoapmi čoavdin várás ealáhusriidduid boazodoalu ja eanadoalu gaskkas. Dán guovllu boazodoalu boahtteáigái lea mearrideaddjin ahte guohtuneatnamat áittarduvvojit ja suodjaluvvojit vahágahtti ja billisteaddji areálagáržžidemiid vuostá.</p>
<p type="title">14.2.4.6 Nissoniid oassálastin boazodollui</p>
<p>Lea stuorra kultuvrralaš ja sosiála mearkkašupmi nissoniid oassálastimis boazodollui. Danne berre nissoniid oassálastinvejolašvuohta ealáhussii buoriduvvot. Dan oktavuođas go virgáiduvvui nisson- ja bearašoaivadeaddji boazoealáhussii, juolludii Gielda- ja guovlodepartemeanta 900 000 kr ja 1 milj. kr jagiide 1999 ja 2000 nissonguvllot doaibmabijuide. Ulbmilin lei erenoamážit fuomášuhttit nissoniid ja bearrašiid dili boazoealáhusas ja nissoniid mearkkašumi sámi kultuvrii.</p>
<p>Doaibmabijut nissoniid ja nuoraid hárrái boazoealáhusas galget biddjojuvvot oktavuhtii doaibmabijuiguin mat leat erenoamážit sámi guovlluin nissoniid ja nuoraid hárrái, ja oppalaččat distrikta- ja regiovdnapolitihkas.</p>
<p type="title">14.2.5 árvoloktenprográmma</p>
<p>Suorgáseapmi mii boazodoalus lea dáhpáhuvvan, seammaláhkai go eanadoalus, lea dahkan ahte vuođđobuvttadeddjiin ii leat šat nu stuorra oassi árvoloktenproseassaid ovddasvástádusas čuovvut loahppabuktagii. Boazodolliid ovddasvástádus lea dađistaga gáržon ja dál lea eanaš buvttadit njuovvanbohccuid, mat eanaš dolvojuvvojit ealli boazun guovdilis njuovahagaide. Das maŋŋil leat earát geat barget árvoloktemiin. Dát lea dahkan ahte ollu árbevirolaš máhttu lea hedjonan das mii guoská biergguid rájadit ja liigebuktagiid ávkin atnit.</p>
<p>Sámi kultuvra ja árbevierru leat nana čalmmustahttingaskaoamit ja dáid sáhttá boazodoallu roahkka geavahit buktagiid árvvu loktemii gávpemárkanis. Danne lea hástalussan ođasmahttit árbevirolaš ráhkadanvugiid, omd. biebmogálvvuid ráhkadit ja dáid ovdanbuktit gávpemárkaniin.</p>
<p>Jagi 2001/2002 Boazodoallošiehtadusas leat várrejuvvon 7 milj. kr boazodoalu árvoloktenprográmmii. Prográmma ulbmilin lea loktet ealáhusa árvoráhkadeami mii galgá leat ávkin boazodolliide. Prográmma nannensuorgin leat guorahallat njuolggadusaid mat sáhttet goahcat buoret árvoloktema, fierpmádaga čohkken, nevvodeapmi ja movttiidahttin, ja gelbbolašvuođalokten. Prográmma hálddaha Stáhta ealáhus- ja guovlogárgedanfoanda (Statens nærings- og distriktsutbyggingsfond -SND).</p>
<p type="title">14.2.6 Doaibmabijut – boazodoallu</p>
<list><p type="listitem">Boazodoalloláhkalávdegoddi geigii evttohusas njukčamánu 15. 2001. Lávdegotti evttohus sáddejuvvo govdadis gulaskuddamii ovdal go láhkarievdadusat ovddiduvvojit Stuorradiggái 2002 čavčča.</p>
<p type="listitem">Ráđđehus čuovvola Finnmárkku guohtunvalljodatváriid juogadanbarggu, vai boazoorohagaide váfistuvvo buoret dássedeaddu áigodatguohtumiid gaskii.</p>
<p type="listitem">Stáhta luonddubearráigeahču aiddoásahuvvon bivdojoavku sáhttá, go ollu massojuvvojit bohccot, biddjojuvvot bargat muhtun šlájat vahátelliid bivdui vai olahuvvo nu beaktilis go vejolaš ja ulbmilguvllot bivdu.</p>
<p type="listitem">Ráđđehus dáhttu nannet Sámedikki vejolašvuođa bargat doaibmevaččat boazodoallogažaldagaiguin.</p>
</list></body></document>
