<document xml:lang="sme" id="no_id"><header><title>Láhkaásahus Finnmárkku šláddjes lastavuvddiid suodjalanplána birra. Fiervuona álbmotmeahci suodjaleapmi Álttá suohkanis, Finnmárkku fylkkas. - regjeringen.no</title><genre code="admin"/><author><person firstname="" lastname="Birasgáhttendepartemeanta" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>584</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/md/Dokumeanttat/lagat-ja-lahkaasahusat/lahkaasahusat/2007/lahkaasahus-finnmarkku-laddjes-lastavuvd.html?id=491618</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Láhkaásahus Finnmárkku šláddjes lastavuvddiid suodjalanplána birra. Fiervuona álbmotmeahci suodjaleapmi Álttá suohkanis, Finnmárkku fylkkas. - regjeringen.no</p>
<p><em type="italic">Mielddus 1 </em></p>
<p><em type="italic">§ 1. Ráddjejupmi </em></p>
<p>Álbmotmeahcci guoská čuovvovaš dállonr./doallonr. Álttá suohkanis: 49/1. Álbmotmeahcci gokčá su. 527 dekára sturrosaš areála. Álbmotmeahci rájit bohtet ovdan Birasgáhttendepartemeantta kárttas mii lea beaiváduvvon geassemánus 2007 ja man mihttolávva lea 1: 7 500. Álbmotmeahci dárkilis rájit galget merkejuvvot eatnamii. Čiegat merkejuvvojit koordináhtaiguin. Suodjalanláhkaásahus oktan kárttain galgá vurkkoduvvot Álttá suohkanis, Finnmárkku fylkkamánni luhtte, Luondduhálddašandirektoráhtas ja Birasgáhttendepartemeanttas.</p>
<p><em type="italic">§ 2 Ulbmil </em></p>
<p>Suodjaleami ulbmil lea seailluhit measta lihkatkeahtes lastavuovdeguovllu ekovuogádahkan oktan buot lunddolaš šattodagain ja ealliiguin. Guovllu erenoamáš kvalitehta lea dan šládjariggodat. Guovllus lea erenoamáš pedagogalaš mearkkašupmi, ja dat lea erenoamáš vuollegisrásse-soahkevuovdin mas leat ollu kálkagáibideaddji ja liekkasgáibideaddji šlájat. Álbmotmeahci luondduvuđđosa dikšun lea dehálaš sámi kultur- ja ealáhusávkkástallamii. Guovllu galgá sáhttit geavahit boazodollui.</p>
<p><em type="italic">§ 3 Suodjalanmearrádusat </em></p>
<p>Álbmotmeahccái gustojit čuovvovaš mearrádusat: 1. Šattodat, dás maiddái jápmán muorat ja miestagat, galget suodjaluvvot buot vahágahttima ja bilideami vuostá. Luonddumeahcis ii leat lohpi váldit šattuid dahje šaddoosiid. Ođđa šaddošlájaid gilvin ja buktin dohko eatnamii ja sáivačáhcái lea gildojuvvon. 2. Eallit, dás maiddái beasit ja biejut, leat ráfáiduhttojuvvon vahágahttima, bilideami ja dárbbašmeahttun ráfehuhttima vuostá. Ealliid ii leat lohpi buktit dohko ja luoitit daid dohko eallit. 3. Dakkár doaibmabijuid ii galgga čađahit, mat rievdadit luonddubirrasa, numo hukset visttiid ja rusttegiid, áidut ja hukset eará gitta ja gaskaboddasaš ráhkkanusaid, guođđit kámpenvávnnaid, bráhkáid jed, bidjat eatnanbajábeallásaš jođđasiid, eanajođđasiid ja duolvačáhcebohciid, hukset geainnuid, roggat goivvohagaid ja eara láhkai goikadit eatnamiid, váldit, deavdit ja vurket mássa, luoitit kloáhka dahje eará čoahkáiduvvan nuoskkidanávdnasiid, guođđit doabbariid, duktet, kálket ja geavahit kemikálaid luottahuhttinávnnasin. Nuoskkideapmi lea gildojuvvon. Logahallan ii leat dievas. 4. Mohtorjohtolat, dás maiddái áibmofievrru girdileapmi ja seaivun, lea gildojuvvon. 5. Álbmotmeahci geavahit lávvo- ja tealtaleairraide, valáštallanlágidemiide dahje eará stuorra lágidemiide lea gildojuvvon. 6. Luondduhálddašandirektoráhta sáhttá vuhtiiválddidettiin ráfáiduhttinulbmila láhkaásahusain gieldit dahje muddet johtolaga oppa álbmotmeahcis dahje dan osiin.</p>
<p><em type="italic">§ 4 Oppalaš spiehkastagat </em></p>
<p>3. § mearrádusat eai hehtte: 1. Militeara operatiiva doaimmaid dahje politiija-, gádjun-, ambulánsa-, buollinsuodjalus- ja bearráigeahččandoaimmaid, ja dakkár dikšun- ja hálddašandoaimmaid čađaheami, maid hálddašaneiseváldi lea mearridan. Hárjehallanvuodjin namuhuvvon doaimmaid oktavuođas gáibida sierra lobi.</p>
<p>3. § nr. 1-3 mearrádusat eai hehtte: 2. Geavaheames guovllu guohtumii. 3. Geavaheames goikeovssiid káfedollii. 4. Čoaggimis murjjiid ja borramušguobbariid. 5. Bivdima ja gárduma fuođđolága vuođul. 6. Čorgemis bálgáid. 7. Dárbbašlaš mohtorjohtolaga buohcci ja lápmašuvvan šibihiid viežžama oktavuođas. Dat fievru mii geavahuvvo, ii galgga olus golladit luonddu. Ovdalgo vuodjá galgá dieđihit bearráigehččui. 8. Ávnnasteami duoji várás.</p>
<p>3. § nr. 1-4 mearrádusat eai hehtte: 9. Vuodjimis muohtaskuhteriin dárbbu mielde boazodoalu oktavuođas.</p>
<p><em type="italic">§ 5 Vejolaš spiehkastagat ohcama vuođul </em></p>
<p>Hálddašaneiseváldi sáhttá ohcama vuođul addit lobi: 1. Čuohppat sogiid iežas atnui. 2. Hukset šalddiid ja roviid, cegget galbbaid ja merket bálgáid. 3. Geavahit muohtaskuhtera dárbbu mielde dálvesiivun muoraid geasehit. 4. Johtalit mohtorfievrruiguin dárbbu mielde bievlan boazodoalu oktavuođas. 5. Johtalit mohtorfievrruiguin dárbbu mielde hárjehallanvuodjima oktavuođas dakkár áigumušaiguin, mat leat namuhuvvon 4. § 1. čuoggás.</p>
<p>Boazodoalu várás láhččojuvvo vejolašvuohta oažžut máŋggajagáš lobiid, mat boazodoalus galget oktiiordnejuvvot ja váldojuvvot mielde orohatplánii boazodoallolága vuođul, nu ahte ealáhusain sáhttá bargat dohkálaš vuogi mielde.</p>
<p><em type="italic">§ 6 Oppalaš sierralohpemearrádusat </em></p>
<p>Hálddašaneiseváldi sáhttá spiehkastit láhkaásahusas go suodjaleami ulbmil dan gáibida, ja dieđalaš iskkademiid oktavuođas, servodahkii mearkkašahtti mávssolaš bargguid oktavuođas dahje erenoamáš dilálašvuođaid oktavuođas go dat eai rihko suodjaleami ulbmila.</p>
<p><em type="italic">§ 7 Dikšun ja hálddašanplána </em></p>
<p>Hálddašaneiseváldi, dahje dat geasa hálddašaneiseváldi fápmuda válddi, sáhttá čađahit dikšundoaibmabijuid maiguin ollašuhttá suodjaleami ulbmila. Sáhttá ráhkaduvvot hálddašanplána mas sáhttet leat dárkilet njuolggadusat dikšuma várás.</p>
<p><em type="italic">§ 8 Hálddašaneiseváldi </em></p>
<p>Luondduhálddašandirektoráhta mearrida geas galgá leat hálddašanváldi dán láhkaásahusa vuođul. Sámi beroštusat galget fuolahuvvot dan hálddašanortnegis mii ásahuvvo.</p>
<p><em type="italic">§ 9 Fápmuiboahtin </em></p>
<p>Dát láhkaásahus boahtá fápmui dálán.</p>
<p type="title">Leaŋka olggos:</p>
<p>Láhkaásahusa dievasteakstas</p>
</body></document>
