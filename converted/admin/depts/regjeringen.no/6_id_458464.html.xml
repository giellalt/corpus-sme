<document xml:lang="sme" id="no_id"><header><title>6 Oarjelsámit, nuortasámit/goltásámit ... - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>1666</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/6.html?id=458464</origFileName><parallel_text xml:lang="nob" location="6_id_325869.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>6 Oarjelsámit, nuortasámit/goltásámit ... - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">6 Oarjelsámit, nuortasámit/goltásámit&#13;  ja julevsámit</p>
<p type="title">6.1 Sámi máŋggadáfotvuohta</p>
<p>Sámi kultuvra albmana iešguđet hámis dan mielde guđe ealáhussii sámit gullet ja ássetgo rittuin, vuonain, johkagáttiin vai siseatnamiin. Earret davvisámiid, mii lea stuorámus sámi joavku, gávdnojit maiddái smávit joavkkut sámiid gaskkas Norggas. Sii leat oarjelsámit, nuortasámit/goltásámit ja julevsámit. Dáin joavkkuin leat iežaset suopmanat mat leat oalle earaláganat go davvisámegiella. Gávdnojit maiddái muhtumat Norggas geain lea bihtánsámi gullevašvuohta.</p>
<p>Ráđđehus oaivvilda ahte muhtun dáid smávit joavkkuid dárbbut sáhttet dušše ovddaldastojuvvot sierradoaibmabijuiguin, ovdamearkka dihtii giela, kultuvrra ja oahpu hárrái. Danne atnet eiseválddit dettolažžan seailluhit ja gárgedit oarjelsámi, nuortasámi/goltásámi ja julevsámi giela ja kultuvrra. Árjjáláš almmolaš váikkuhangaskaoapmeatnu, erenoamážit dakkár mii čatnasa smávit sámi joavkkuide, veahkeha nannet sámi servodaga kultuvrralaš máŋggadáfotvuođa.</p>
<p type="title">6.2 Oarjelsámit</p>
<p>Oarjelsámi guovlu vakŋu davvin Sáltoduoddara rájes gitta máttás Engerdal gildii Hedmárkui. Guovlu gullá hálddahuslaččat njealji fylkka ja 70 gieldda vuollái, ja lea juhkkojuvvon golmma iešguđet boazodoalloorohahkii. Sámit ásset bieđgguid. Eanaš sámi bearrašat guovllus leat váldosaččat čadnojuvvon boazodollui. Boazodoalloolmmošlogu 1999 mielde leat 110 doalloovttadaga oarjelsámi guovllus Norgga bealde. Duodji lea maiddái guovdilis kulturávdnejeaddji ja identitehttaávdnejeaddji oassi</p>
<p>Oarjelsámit leat máŋgga oktavuođas vuodján áššiid duopmostuoluid ovdii guohtuneatnamiid vieruiduvvan geavaheami dihtii. Ođđaset áššit leat earret eará Korssjøfjell-, Aursund-, Tamnes- ja Selbuášši. Oarjelsámit leat manahan stuorra guohtunguovlluid maŋŋil 2. máilmmesoađi čázádatásahallamiid geažil.</p>
<p>Oarjelsámi guovllus leat guokte sámi kulturinstitušuvnna – Saemien Sijte Snoases ja Sijti Jarnge Aarbortes. NRK Sámi Radios lea báikkálaškantuvra Snoases ja guokte oarjelsámegiel sáddaga vahkus.</p>
<p>Guhkes gaskkat ja smávva giellabirrasat leat dahkan váttisin bisuhit ja gárgedit oarjelsámi giela. Muhtun mánáidgárddit Aarbortes (Hattfjelldal), Snoases (Snåsa), Gealtas (Elgå), Braahkas (Brekken) ja Plassje-guovllus (Røros) leat álggahan giellamovttiidahttinfálaldagaid. Hástalus lea addit buori oahpahanfálaldaga oarjelsámegielas. Oahpahanfálaldat vuođđoskuvladásis lea čohkkejuvvon guovtti sámeskuvlii Aarbortii ja Snoasii. Joatkkaskuvlla dásis lea Musarre (Mosjøen) joatkkaskuvllas ovddasvástádus oarjelsámegiela oahpaheamis. Dasto lea Davvi-Trøndelága allaskuvllas vásedin ovddasvástádus addit oarjelsámi giela ja kultuvrra oahppofálaldaga. Nesna allaskuvla lea veahkehan álggahit Oarjelsámi giela ja kultuvrra foruma mas lea čállingoddi Musarre joatkkaskuvllas. Moadde oahppagirjji gávdnojit oarjelsámegillii.</p>
<p>Oarjelsámi hállan- ja čállingiella lea hui earalágan go eará sámi suopmanat. Sámediggi lea ráhkadan oarjelsámi giellaplána (1993) mas daddjojuvvo ahte giellabargu galgá nannejuvvot ja gárgeduvvot buot giellaguovlluin. Sámediggi evttoha ahte guhki vuollái álggahuvvojit sámi giellaguovddážat Ruovat (Rana) ja Plassje guvlui. Sámedikki budjeahtas 2001 leat várrejuvvon ruđat oarjelsámi fágavirgái mii lea jurddašuvvon biddjojuvvot Sámedikki vejolaš ossodatkantuvrii Snoasii.</p>
<p type="title">Boksa 6.7 Saemien Sijte ja Sijti Jarnge</p>
<p>Saemien Sijte lea oarjelsámi dávvirvuorká ja kulturviessu Snoases mii lea leamaš doaimmas 1980 rájes. Kulturviessu galgá doaimmahit sámi kulturhistorjjálaš dieđu dutkama, duođašteami, seailluheami ja gaskkusteami. Kulturviesu háhkun lea nannet oarjelsámi identitehta ja searvevuođadovddu. Dát galgá dáhpáhuvvat earret eará dálá dávvirvuorkáčájáhusa gárgedemiin ja diehtojuohkimiin interneahtas. Saemien Sijte, oktan báikkálaš kantuvrraiguin, lea šaddan sámi institušuvnnaid ja beroštusaid gávnnadanbáikin: Duodji instituhtta, Davvi-Trøndelága boazodoallohálddahus, Sámedikki kultur- ja ealáhusossodat ja Davvi-Trøndelága Johttisámesearvi. Sámediggi válljii Saemien Sijtte 1996 álbmotlaš sámi kulturinstitušuvdnan.</p>
<p>Sijti Jarnge (sámi kulturguovddáš) huksejuvvui 1980-logus ja lea Aarbortes. Guovddáš háliida deattuhit dálá sámiid ealli sámi kultuvrra, ja dan juksanmearrin lea álggahit stuorát sámi vuođđočájáhusa mii galgá gárvánit 2003. Guovddáš eaiggáduššá sámi girjebusse mii johtala sihke Ruoŧa ja Norgga sámiid mielde. Girjebusse doaibma lea deaŧalaš veahkki oarjelsámi identitehta ja giela nannemis.</p>
<p type="title">6.3 Nuortasámit/goltásámit</p>
<p>Norgga nuortasámit/goltásámit (nuortalaččat) ásset Njávdámis Mátta-Várjjaga gielddas Finnmárkkus. Njávdán lea dološ njávdánsámiid siidda (geavahanguovllu) namma mii Norgga ja Ruošša rádjageassima olis 1826 juhkkojuvvui guoktin. iega bealli álgovuolggalaš siiddas lea dál Suoma bealde rájá. Nuortasámiid/goltásámiid árbevirolaš eallinláhki lea vuođđuduvvan guovllu luondduvalljodatváriid geavaheapmái: Boazodollui, luossabivdui Njávdánjogas ja Uvddujogas, mearraguolásteapmái, fuođđobivdui, murjemii ja jeagelbardimii.</p>
<p>Nuortasámit/goltásámit leat dán áigái unnimus sámi joavku, seammás go sii leat unna veahádagaš iežaset álgovuolggalaš eanaguovllus. Nuortasámit/goltásámit sierranit sámi álbmotjoavkkus muđui giela ja oskkoldaga dáfus. —eavetjávrris Suomas ásset eambbo nuortasámit/goltásámit go Norggas. Eanaš dušše vuorraset olbmot hállet giela. Okta skuvla guovllus addá muhtun muddui oahpaheami nuortasámegillii/goltásámegillii.</p>
<p>Norggas ii gávdno dál makkárge oahpahanfálaldat nuortasámegillii/goltásámegillii, iige gávdno makkárge oahppaneavvogárgedeapmi. Sámediggi áigu boahtteáiggis nannet doaibmabijuid mat leat oaivvilduvvon nuortasámi/goltásámi servodaga mánáide ja nuoraide vai sin identitehtta nannejuvvo. Sámediggi oaidná dárbbu ovttasbargat Suomain giellaealáskahttima hárrái.</p>
<p>Sámi Instituhtta Guovdageainnus lea bargamin gielladutkamiin ja lea, oassin riikkaidgaskasaš barggus uhkiduvvon gielaid beales, álggahan giellalávgunprojeavtta mánáidgárdái —eavetjávrái Supmii nuortasámegiela/goltásámegiela ođđasisvirkkosmahttinulbmiliin</p>
<p>Nuortasámit/goltásámit leat das rájes go dahkkojuvvojedje kristtalažžan 1500-logus, dovddastan ruošša-ortodoksalaš oskku. Dalle huksejuvvui ortodoksalaš kapealla Njávdámii mii lea Nuortalašgilis ja ain anus.</p>
<p>1970-logu loahpas ovddidedje nuortasámit/goltásámit gáibádusaid beassat álggahit boazodoallodoaimma iežaset dološ guvlui. Sihke Boazodoallohálddahus ja duopmostuolut nannejedje ahte guoskevaš nuortalaččain lei vuoigatvuohta boazodollui. Dál lea dilli dakkár ahte nuortalaččain lea vuoigatvuohta boazodollui, muhto sii eai leat geavadis beassan álgit boazodoaluin dasgo eai leat guoros doalloovttadagat guovllus. Nuortasámit/goltásámit doaimmahedje ovdal viiddisis riddo- ja vuotnaguolásteami Várjjagis. Dát guolásteapmi, oktan luossabivdduin ja boazodoaluin, ledje ealáhusvuđđosa válddahagat.</p>
<p>Luossabivdu Njávdámis vuođđuduvvá dán áigái turistaguolásteapmái, ja boađuid juogadit sii geat leat miellahttun <span type="quote">«Njávdánjoga Guolástansearvevuođas»</span>. Ovddeš nuortasámi/goltásámi livjelakguolásteami lea eanaš muddui váldán vuollásis eará sisafárren veahkadat, ja dat lea šaddan oktasašguolásteapmin sidjiide geat eaiggáduššet ja gilvet eatnamiid Njávdánleagis. Sisafárren, erenoamážit Suomas, 1800-logu gaskkamuttu rájes, ja dat duohtadilli ahte nuortasámit/goltásámit dán áigái leat unna veahádagaš Mátta-Várjjaga gielddas, leat dagahan ahte nuortasámit/goltásámit leat massán olu boares vuoigatvuođaideaset ja leat šaddan hui váttes dillái, sihke gielalaččat ja kultuvrralaččat.</p>
<p>Sámi vuoigatvuođalávdegoddi lea nuppi oassečielggadusastis (NOU 1997: 4) gieđahallan máŋga evttohusa mat leat vuođustuvvon dárbbuin seailluhit ja gárgedit erenoamáš nuortasámi/goltásámi kultuvrra. Viidáset barggus ođđa lágain Finnmárkku eatnama hálddaheami birra árvvoštallojuvvojit lávdegotti evttohusat nuortasámiid/goltásámiid kultuvrra ja ealáhusvuđđosa ođđasisálggaheami birra.</p>
<p>Suopma lea maŋimuš vihtta jagi geahččalan láhčit dilálašvuođaid nu ahte nuortasámi/goltásámi veahkadagas galget leat vejolašvuođat seailluhit iežaset iešlági, eallinvuogi ja kultuvrra. Ođđa goltáláhka mearriduvvui 1995. Goltáláhka lea sierraláhka man ulbmilin lea buoridit nuortasámiid golttáid boahtovejolašvuođaid ja eallindilálaš-vuođaid oppalohkái, seammás go galgá seailluhit ja ovddidit nuortasámi/goltásámi kultuvrra. Láhka lea čadnojuvvon Suoma davit osiid luondduealáhusdoaimmaheddjiide.</p>
<p>Davviriikkalaš sámeministarat ja sámediggepresideanttat sohpe oktasaščoahkkimis skábmamánu 2. 2000 árvvoštallat rádjarasttideaddji doaibmabijuid ja ovttasbargoprojeavttaid mat veahkehit nannet ja gárgedit nuortasámiid/goltásámiid giela ja kulturvuđđosa.</p>
<p>Ráđđehus oaidná dárbbu ovttasbargui, erenoamážit Suomain, seailluhan ja gárgedan dihtii nuortasámi/goltásámi kultuvrra. Nuortasámiid/goltásámiid lunddolaš ja historjjálaš searvevuohta sáhttá ođđasisvirkkosmahttojuvvot ja gárgeduvvot iešguđet lágan kultuvrralaš ja ealáhuslaš ovttasbarggu hámis daid riikkaid gaskkasjgos nuortasámit ásset.</p>
<p>Dan oktavuođas sáhttá namahuvvot ahte Sámi kulturmuitoráđđi lea 1–3 jagi ovttasbargan Suomain ja Ruoššain nuortasámi/goltásámi kulturmuittuid logahallamiin</p>
<p>Gielda- ja guovlodepartemeanta lea 2001 addán doarjaga guovtti nuortasámi/goltásámi projektii: Sámiid Vuorká-Dávviriid projektii <span type="quote">«Nuortasámi áigegovat ođđa jahkeduháhis – kultuvrralaš dialogat»</span> lea duođaštanprojeakta nuortasámiid/goltásámiid birra. Háhku lea oinnolažžan dahkat beliid nuortasámiid/goltásámiid dálá dilis dainna lágiin ahte nuortasámi/goltásámi identitehttaolggosbuktima máŋggadáfotvuohta ožžojuvvo ovdan. Projeakta man Romssa musea lea álggahan, galgá duođaštit nuortasámiid/goltásámiid ássama, kultuvrra ja dálááiggehistorjjá Norggas, Suomas ja Ruoššas. Lassin galgá gaskkustit dárkilis informašuvnna Njávdán-sámiid dálá dilis; sin kultuvrralaš, sosiála, ealáhuslaš, oskkoldatlaš ja politihkalaš dilis.</p>
<p>2000 mearriduvvui ráfáidahttit Nuortalašgili kulturmuitoguovlun Njávdámis. Váldojuksanmearrin lea ahte galgá lágidit dilálašvuođaid ja veahkehit nuortasámi/goltásámi kultuvrra gaskkusteapmái, máŧasdoallamii ja gárgedeapmái. Nuortasámit/goltásámit ieža, sin organisašuvnnat ja Sámediggi leat árjjálaččat mielde barggus.</p>
<p type="title">Boksa 6.8 Nuortasámi dávvirvuorká Njávdámis</p>
<p>Sámediggi lea válljen Nuortasámi dávvirvuorkká Njávdámis Máttá-Várjjagis sámi jahkeduhátbáikin. Sámediggi lea nevvon geavahit areála mii lea 1000 m 2 ja mas lea gollorámman 25 milj. kruvnnu oktan 4 milj. kruvnnuin čájáhusaide. Plánaid lea árvvoštallan Statsbygg mii rehkenastá vistti goluid šaddat 4–9 milj. kruvnnu bajábealde Sámedikki neavvaga.</p>
<p>Projeakta lea ságaškuššojuvvon Kultuvradepartemeantta ja Sámedikki gaskasaš čoahkkimiin. Departemeanta lea atnán vuođđun ahte projeavtta viidáset ráhkadahttin ja dan organiseren ja ruhtadeapmi ferte atnit ođđa vistti vuolggasadjin nugo lea evttohuvvon raporttas <span type="quote">«Projeakta Njávdámá nuortasámi dávvirvuorká»</span>, mii ráhkaduvvui 1995 Mátta-Várjjaga daguheami 1 vuođul.</p>
<p>Sámiid Vuorká-Dávvirat Kárášjogas álggahedje dávvirvuorkádoaimma Njávdámii projeaktan mas lei 1999 ja 2000 ovddas oktiibuot 1,6 milj. kruvdnosaš doarjja Gielda- ja guovlodepartemeanttas, Mátta-Várjjaga gielddas ja Sámedikkis. Jahkeduhátbáikki čalmmusteapmi dáhpáhuvai borgemánus 2000. Projeakta čađahuvvo ovttasbarggus Kultuvradepartemeanttain, Sámedikkiin ja Mátta-Várjjaga gielddain.</p>
<p>1) daguheapmi = diŋgon; daguhit = diŋgot</p>
<p type="title">6.4 Julevsámit</p>
<p>Nuor-Sállto, suohkanat Divtasvuodna, Hábmer ja Oarjjelifuolldá, lea Norgga julevsámi guovddášguovlu. Julevsámit hállet ovtta giela Norgga ja Ruoŧa bealde rájá.</p>
<p>1700- ja 1800-logus šadde eallindilálašvuođat váttisin julevsámiide geat ásse rádjaguovlluin Ruoŧa vuostá. Sii bággehalle fárret rittu guvlui. Sámit geat ásaiduvve siskkit vuotnaguvlluide, seailluhedje giela ja árbevieruid buorebut go sámit olggut guovlluin Sálltos ja Ofuohtas, geat dáruiduhttojuvvojedje garrasit 1800-logu mielde. Dušše muhtun sánit ja máŋga báikenama gávdnojit álgovuolggalaš <span type="quote">«mearrasámi»</span> suopmanis. Rehkenastojuvvojit gávdnot guokte-golbma duhát julevsápmelačča Norggas ja Ruoŧas.</p>
<p>Sámit Nuor-Sálltos leat árbevirolaččat vuosttažettiin leamaš guolásteaddjit. Boazodoalus lea leamaš deaŧalaš rolla julevsámi kultuvrii Ruoŧa bealde rájá. Goddi luottahuhttojuvvui Luvlejueatnogáttis 1700–1800-logu mielde, jáhku mielde garra vearuheami, guorbama, boraspiriid dahje goavvejagiid (guhkilmas bievlabuollašiid ja jiekŋumiid geažil mat hehttejedje gottiid gávdnamis ealáha). Muhtun julevsámit leat maiddái bargan eanadoaluin ja šibitdoaluin.</p>
<p>Julevsámegiella geavahuvvo Norgga bealde Bállagis, Divtasvuonas, Hábmeris ja Fuolldás, ja Dálvadisas (Johkamohkis) ja oarjjit oasis Vátsjiris (Jielleváris) Ruoŧa bealde. Julevsámiin leat váilon oahppagirjjit ja oahpaheaddjit geat máhttet giela. 1983 álggahii Budejju oahpaheaddjeallaskuvla julevsámegiela oahpahusa. Lassin oahpahit muhtun vuođđoskuvllat ja Hábmera joatkkaskuvla julevsámegiela. Sámedikkis lea sierra mielbargi gii bargá julevsámegielain Ájluovtas Divtasvuonas.</p>
<p type="title">6.4.1 Oarjjevuonaprojeakta</p>
<p>Earret eará danne go siskkit vuotnaguovllut Divtasvuonas julggaštuvvojedje árrat 60-logus eretfárrenguovlun, de lea dán áigái dušše Mosskes bissovaš ássan Oarjjevuonas.</p>
<p>Oarjjevuonaprojeakta lea báikegárgedanprojeakta Mosskes. Projeakta, mii lea oassi Oarjjevuona doaibmaplánas, lea ráhkaduvvon báikkálašbirrasis ovttasbarggus Divtasvuona suohkaniin. Gielda- ja guovlodepartemeanta veahkehii sakka projeavtta go nannii Sámi ovddidanfoandda 1 milj. kruvnnuin jahkásaččat ereliiggánis juolludussan jagiin 1997–1999.</p>
<p>Jagiin 1997–1998 juolludii Sámi ovddidanfoanda doarjaga 3 riddoguolástanfatnasii Mosskái. Viessobáŋku lea ođđasis addigoahtán loanaid viessohuksemiid ruhtadeapmái báikái. Báikki skuvllas mii guhkit áigge lea áitojuvvon heaittihuvvot, lea ain vuollegis, muhto bissulis ohppiidlohku. Skuvlla lanjat lea lassin geavahuvvon rávisolbmuid oahpaheapmái, erenoamážit duojis. Almmatge váilot ain ealáhusdoaimmaid álggaheamit mat sáhtášedje addit báikái bissulet ealáhusvuđđosa. Joatkevaš ássan Mosskes lea deaŧalaš julevsámi kultuvrra seailluheapmái. Báikki geográfalaš sajádaga geažil, lea guollebiebman adnojuvvon čuožžovaš ealáhussan man sáhtášii nannet báikki barggahusa vuođusin.</p>
<p>Oassin Divtasvuona-Vuodnabada gáhttenbarggus lea ráđđehus álggahan barggu hábmet čuovusčielggadanprográmma, mii earret eará galgá válddahit guovllu veahkadatgárgedeami ja ássanminstara. Maiddái galgá guovllu joatkevaš geavaheapmi čielggaduvvot.</p>
<p type="title">Boksa 6.9 Árran julevsámij guovdásj</p>
<p>Árran julevsámij guovdásj Ájluovtas Divtasvuona suohkanis ásahuvvon suoidnanánu 30.6. 1994, lea váldodahkamuššan hálddahit julevsámi giela ja kulturárbbi. Árran julevsámij guovdátsja álggaheapmi lea dagahan positiiva oalgeváikkuhusaid guvlui. Guovddážis lea girjerádju, giella- ja lohkanguovddáš, dávvirvuorká ja mánáidgárdi. Sámediggi ja Budejju allaskuvla láigohit lanjaid guovddážis. Birrasiid 40 olbmo barget Árranis.</p>
<p type="title">6.5 Doaibmabijut</p>
<list><p type="listitem">Ráđđehus áigu, Sámi vuoigatvuođalávdegotti viidáset barggu olis, fuolahit ahte julev- ja oarjelsámi virolašvuođat ja riekteoainnut čielggaduvvojit.</p>
<p type="listitem">Ráđđehus áigu veahkehit gárgedahttit oahppaneavvuid oarjelsámegillii, nuortasámegillii/goltásámegillii ja julevsámegillii.</p>
<p type="listitem">Ráđđehus áigu jotkkolaččat árvvoštallat nannet ja gárgedit nuortasámiid/goltásámiid giella-, kultur- ja ealáhusvuđđosa.</p>
</list><p xml:lang="nob">1</p>
<p>oassi = elemeanta</p>
<p xml:lang="nob">2</p>
<p>ođđasisvirkkosmahttin = revitaliseren, ođđasislihkkan</p>
<p xml:lang="nob">3</p>
<p>logahallan = registreren</p>
</body></document>