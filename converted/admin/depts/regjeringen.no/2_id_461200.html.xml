<document xml:lang="sme" id="no_id"><header><title>4.2 Organiseren - regjeringen.no</title><genre code="admin"/><author><person firstname="" lastname="Eanandoallo- ja biebmodepartemeanta " sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>192</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-/4/2.html?id=461200</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="nob">4.2 Organiseren - regjeringen.no</p>
<p xml:lang="nob">Od.prp. nr. 25 (2006-2007)</p>
<p type="title">Boazodoallolága birra</p>
<p type="title" xml:lang="nob">4.2 Organiseren</p>
<p>Sámi boazodoallu lea hálddahuslaččat juhkkojuvvon 6 boazodoalloguovlun, gč. boazodoallolága § 2. Dát leat Nuorta-Finnmárkku, Oarje-Finnmárkku, Romssa, Nordlándda, Davvi-Trøndelága ja Lulli-Trøndelága/Hedmárkku boazodoalloguovllut. Lea maiddái sámi boazodoallu Trollheimenis. Dat lea eará sámi boazodoalloguovlluid olggobealde, ja boazodoalu erenoamáš riektevuođđun leat soahpamušat eananeaiggádiiguin ja bággolotnunmearrádusat, gč. lága juovlamánu 21. beaivvi 1984 nr. 101.</p>
<p>Sámi boazodoalloguovllut leat juhkkojuvvon orohahkan. Orohatjuohkin lea ásahuvvon juo loahpageahčen 1800-logu. Doallojagi 2005/2006 loahpas ledje oktiibuot 82 orohaga, 72 geasse- ja birrajagi orohaga ja 10 orohaga mat adnojuvvojit giđđa-/čakča- ja dálveguohtumin Norgga beale boazodollui ja/dahje guohtumin Ruoŧa boazodoalu várás. Juohke orohagas doaimmahit boazodoalu ovtta siiddas dahje eanet siiddain. Siidavuogádat sáhttá rievddadit jagis jahkái. Maŋemus jagiid leat leamaš oktiibuot sullii 110 geassesiidda ja 150 dálvesiidda.</p>
<p>Siiddaide gullet okta dahje eanet doalloovttadagat. Juohke doalloovttadagas leat dábálaččat máŋga boazoeaiggáda, geain buohkain lea sierra mearka. Njukčamánu 31. beaivvi 2005 ledje oktiibuot 578 doalloovttadaga boazodoalus, main 9 ledje dakkár doalut main eai leat bohccot. Badjelaš 2.850 olbmo gullet doalloovttadagaide. Eanas oassi sámi boazodoalus lea Finnmárkkus, gos leat 417 doalloovttadaga ja badjelaš 2.100 olbmo njukčamánu 31. beaivvi 2005.</p>
<p>Orohagaid ja iešguđet boazodoalloguovlluid doallodilálašvuođaid hárrái čujuhit kapihttalii 3.4.</p>
</body></document>
