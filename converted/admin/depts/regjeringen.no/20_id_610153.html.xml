<document xml:lang="sme" id="no_id"><header><title>2.20 Bargu áššiiguin ... - regjeringen.no</title><genre code="admin"/><author><person firstname="" lastname="Kommunal- og moderniseringsdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2010</year><publChannel><publication><publisher>regjeringen.no</publisher></publication></publChannel><wordcount>334</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/fad/dok/regpubl/stmeld/2009-2010/die-st-22-2009--20101/2/20.html?id=610153</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>2.20 Bargu áššiiguin ... - regjeringen.no</p>
<p>Dieđ. St. 22 (2009 – 2010)</p>
<p type="title">Sámedikki 2009 doaimma&#13;  birra</p>
<p type="title">2.20 Bargu áššiiguin&#13;  mat eai gula&#13;   kapihttaliidda ovddabealde</p>
<p type="title">2.20.1 Raporteren ON siviila ja politihkalaš&#13;   vuoigatvuođaid konvenšuvnna&#13;  hárrái</p>
<p>Norggas lei áigemearrin 01.10.09 buktit guđát raporttas ON olmmošvuoigatvuođakomiteai dan hárrái movt Norga ollašuhttá geatnegasvuođaidis ON siviila ja politihkalaš vuoigatvuođaid konvenšuvnna mielde. Raporttas galgá konvenšuvnna juohke artihkkaliid ektui válddahallat deaŧalaš prinsihpalaš rievdadusaid relevánta láhkaaddimis ja hálddašan- ja riektegeavahusas ovddit raportta ektui mii addojuvvui 2004:s. Sáhttá maiddái leat mávssolaš válddahallat deaŧalaš dáhpáhusaid ja ságastallamiid.</p>
<p>Sámediggi ii sádden makkárge suoivvanraportta ovddit áigodatlaš raporterema oktavuođas 2004:s. Sámediggi lea áigodagas 2004 – 2009 ráhkadan suoivvanraporttas, mii lea sáddejuvvon ON:ii ja kopiija das departemeanttaide. Raporttas válddahallojuvvojit eanaš dat seamma áššit maid Sámediggi válddahalai suoivvanraporttastis ILO-konvenšuvnna nr. 169 hárrái. Sámedikki raporttas válddahallojuvvojit iešmearridan vuoigatvuohta, stáhta eiseválddiid geatnegasvuohta suodjalit sámi giela, kultuvrra ja servodateallima, earret eará finnmárkkulága, minerálalága, guolástusaid, mearraluossabivddu, nuortasámiid, skuvlaheaittihemiid sámi guovlluin, sámi boarrásiid dili ektui ja nationála orgána váiluma ektui mii sáhtášii bearráigeahččat olmmošvuoigatvuođa rihkkumiid sámiid guovdu.</p>
<p type="title">2.20.2 Divvun II – sámegiela&#13;   divvunprográmma</p>
<p>Jahkeloahpaheamis 2008:s várrejuvvui 5 192 600 ru sámegiela divvunprográmmii – Divvun. Prošeakta bargá dál máttasámegiela divvunprográmmain, ja das leat vihtta bargi.</p>
<p>Sámediggi lea bargamin oažžut bissovaš doaibmaorganiserema Divvunprográmmii ja áigu ásahit sierra ovttadaga Romssa universitehtii Sámi guovddáža giellateknologiija oktavuhtii. Divvun prográmma bissovaš joatkin galgá sihkkarastit ahte prográmmat mat leat ovddiduvvon prošeavttas bajásdollojuvvojit ja beaiváduvvojit teknihkalaččat ja gielalaččat.</p>
<p type="title">2.20.3 Geográfalaš&#13;   diehtojuohkinvuogádagat</p>
<p>Ovttasbargoprošeakta geográfalaš diehtojuohkinvuogádagaid atnui váldimis, Sámedikki ja Finnmárkku fylkkagieldda gaskka lea loahpahuvvon. Bealit barget dattetge ain ovttas vuogádagaid geavaheami ektui organisašuvnnain. Sámediggeválgga čađaheami oktavuođas geavahuvvui geográfalaš diehtojuohkinvuogádat diehtojuohkimis válgaortnega birra, kártta geavahemiin.</p>
<p>Sámediggi doaimmaha neahttabálvalusa Nordatlas ovttasráđiid Finnmárkku fylkkagielddain ja Finnmárkku fylkkamánniin. Nordatlas:is lea kárta mas leat sierra fáttát, earret eará sámi kulturmuittut Norggas.</p>
<p>Sámediggi lea 2009:s searvan plána- ja fáddálávdegoddái Finnmárkkus. Lávdegotti jođiha Stáhta kártadoaimmahat ja dat doaibmá arenan diehtojuohkima oktiiordnemis ja plána- ja fáddádieđuid olámuddui buktimis.</p>
<p type="title">2.20.4 Statistihkka</p>
<p>2009:s dahkkojuvvui ođđa rámmasoahpamuš Statistihkalaš guovddášdoaimmahagain sámi guoski statistihka almmuheamis juohke nuppi jagi. <span type="quote">«Sámi logut muitalit»</span> almmuhuvvo várra boahtte háve guovvamánus 2010.</p>
</body></document>
