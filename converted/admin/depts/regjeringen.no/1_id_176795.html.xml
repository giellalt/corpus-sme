<document xml:lang="sme" id="no_id"><header><title>1 Álggahus ja čoahkkáigeassu - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2006</year><publChannel><publication><publisher>regjeringen.no</publisher></publication></publChannel><wordcount>232</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/Odeldiggeproposiuvnnat/20032004/od-prp-nr-26_2003-2004/1.html?id=176795</origFileName><parallel_text xml:lang="nob" location="1_id_392932.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>1 Álggahus ja čoahkkáigeassu - regjeringen.no</p>
<p>Od.prp. nr. 26 (2003-2004)</p>
<p type="title">Láhkarievdadusat geassemánu 12.b. 1987 nr. 56 láhkii Sámedikki ja eará sámi riektedilálašvuođaid birra (Sámeláhka)</p>
<p type="title">1 Álggahus ja čoahkkáigeassu</p>
<p>Gieldda- ja guovludepartementa ovddida láhkarievdadusaid evttohusa láhkii suoidnemánu 12.b. 1987 nr. 56 Sámedikki ja eará sámi riektedilálašvuođaid birra (sámeláhka), § 2-6 Sámi jienastuslogu birra.</p>
<p>Sámelága § 2-6 láhkavuođđuda sámi jienastuslogu ásaheami ja mearrida eavttuid go galgá sáhttit gáibidit iežas čálihuvvot jienastuslohkui. Sámediggeválgii lea jienastanvuoigatvuohta buohkain geat sáhttet oassálastit suohkanválgii ja geat čužžot orrunsuohkana sámi jienastuslogus, vrd sámelága § 2-5. Seammaládje eaktuda válgadohkálašvuohta ja evttohanriekti Sámediggeválgii ahte gullevaš olmmoš lea čálihuvvon válgabiirre sámi jienastuslohkui.</p>
<p>čáliheapmi sámi jienastuslohkui § 2-6 vuođul eaktuda ahte persovdna ieš gáibida dan seammás go duođašta ahte atná iežas leat sápmelažžan, ja geas lea juogo a)sámegiella ruovttugiellan, dahje b) lea váhnen, áhkku/áddjá dahje máttaráhkku/máttaráddjá geas lea sámegiella ruovttugiellan, dahje c) lea mánná persovdnii gii čuožžu dahje lea čužžon sámi jienastuslogus.</p>
<p>Gáibádusa ahte čálihuvvot sámi jienastuslohkui galgá doaibmi láhkamearrádusaid mielde ovddidit orrunsuohkanii mii ráhkada sámi jienastuslogu suohkana álbmotregisttara, maŋemus válgga sámi jienastuslogu ja čálihemiid ja sihkkumiid gáibádusaid vuođul mat leat boahtán maŋemus válgaáigodagas. Láhkarievdadusas lea áigumuš rievdadit nu ahte Sámediggái galgá ovddidit gáibádusa čálihuvvot sámi jienastuslohkui, ja Sámedikkis galgá dás duohko leat ovddasvástádus čálihit ja sihkkut gáibádusaid vuođul maid vuostáiváldá.</p>
<p>Departemeanta ovddida seammás evttohusa rievdadit § 2-6 dálá goalmmát lađđasa dainna áigumušain ahte addit Sámediggái válddi mieđihit geavahit sámi jienastuslogu, earret eará dutkamii.</p>
</body></document>
