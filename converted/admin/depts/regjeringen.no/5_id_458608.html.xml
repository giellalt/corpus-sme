<document xml:lang="sme" id="no_id"><header><title>14.5 Eanadoallu - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>706</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/14/5.html?id=458608</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>14.5 Eanadoallu - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">14.5 Eanadoallu</p>
<p type="title">14.5.1 Dilli</p>
<p>Sámedikki eanadoall plána mielde, leat sámi ássanguovlluid ealáhuseallima mihtilmasvuohta lea ahte stuorra oassi (12,9 pst.) bargá vuođđoealáhusain (eanadoalous, vuovdedoalus ja guolásteamis), ja vástideaddji lohku Davvi-Norggas lea 7,7 pst. ja riikkas muđui sullii 4 pst. Dáhtavuđđu lea 16 gieldda golmma darimus fylkkas.</p>
<p>Dain gielddain geahppánedje doalut 35 pst. áigodagas 1989 rájes 1999 rádjai. Seamma áigodagas lei geahppáneapmi riikkas oppalohkái 28 pst. (SSB-eanadoallolohkamat).</p>
<p>Sámi ássanguovlluin manná čielgasit dan guvlui ahte eanadoallu guovdduštuvvo muhtun vuotna- ja siseatnangielddaide. Olggut vuotna- ja riddogielddain leat doalut sakka vádjáguššan. Muhtun riddogielddain lea eanadoallu mannan nu ollu maŋás ahte lea sáhka eanadoalu eretjávkadeamis dáin guovlluin. Mearrasámi guovlluide čuohcá dát eanemusat.</p>
<p>Mielkebuvttadeapmi lea ain boaittobealeanadoalu guoddinvule, maiddái sámi guovlluin. Mielkebuvttadeapmi addá stuorámus árvoloktema juohke doalu nammii ja mearkkašahtti oalgeváikkuhusaid gielddaide ja báikkálašservodagaide. áigodagas 1989 rájes 1999 rádjai geahppánedje mielkebuvttadandoalu 25 pst. Dán geahppáneami stuorámus oassi sáhttá čadnojuvvot mielkeeriid oastin- ja vuovdinortnegii. Dát ortnet lea váikkuhan vuotnaheamet sámi guovlluid eanadollui. Oalle olu leat mielkebuvttadan- ja biergobuvttadandoalut sámi guovlluin atnán buorre ávkki vásedin boaittobealdoarjagiin mielkkis ja bierggus (NILF notáhta nr. 2001–8).</p>
<p>Sávza- ja gáicadoalut geahppánedje 42 pst. dahje lagabui 300 doaluin áigodagas 1989–1999. Dát ledje eanaš sávzadoalut. Riikkagottálaš dásis leat sávza-/gáicadoalut geahppánan 21 pst. seamma áigodagas. Dát mearkkkaša ahte sámi guovlluin lea doallolohku geahppánan badjel guovtte geardde eambbo go riikkas ollislaččat. Nuppi bealis lea sávza-/gáicadoaluid gaskamearálaš sturrodat measta duppalit sturron go jagis 1989 ledje 23 dálvvibadjel sávzza/mielkegáicca ja fas jagis 1999 ledje 43. Sámi ássanguovlluid sávza-/gáicadoaluid gaskamearálaš sturrodat lea dál badjelis go riikka gaskamearálaš logut.</p>
<p type="title">14.5.2 Hástalusat ja doaibmabijut sámi eanadoalus</p>
<p>Oppalaš eanadoallopolitihkalaš váikkuhangaskaomiid bokte juhkkojuvvojit oalle olu ruđat sámi ássanguovllu eanadollui. Ráđđehus lea erenoamážit deattuhan nannet marginála guovlluid mielkebuvttandoaluid ekonomiija. Lassin leat 2,0 milj. kr giligárgedanruđain, mat juogaduvvojit eanadoallošiehtadusa bokte, várrejuvvon Sámediggái váikkuhangaskaoapmin sámi eanadoalu ja lotnolasealáhusaid várás. Dán lassin hálddaha sámediggi ruđaid Sámi ovddidanfoandda bokte ja doaibmadoarjaga lotnolasealáhusaide ja duodjái. Eanadollui sáhttá sámediggi addit čuovvovš doarjaga: visttiid ja birasteknihkalaš doaibmabijuid investeremiidda, investerendoarjagiidda mašiinnaid ja reaidduid oastimii, doaibmadoarjagiidda lotnolasealáhusaide main eanadoallu lea oassekomponeanta lontnolassii boazodoaluin, guolástemiin, meahcástemiin dahje dujiin, oktasaš doaibmabijuide, doaibmabidjoprojeavttaide jdd.</p>
<p type="title">14.5.3 Eanadoallopolitihkalaš juksanmearit, njuolggadusat&#13;  ja doaibmabijut sámi guovlluin</p>
<p>St.meld. nr. 19 (1999–2000) Om norsk landbruk og matproduksjon (st. dieđ. nr. 19 (1999–2000) Norgalaš eanadoalu ja biebmobuvttadusa birra), kapihttalis 5.5.6 Landbruket i Nord-Norge (Eanadoallu Davvi-Norggas), lea ráđđehus dovddahan háliiduvvon gárgedeami riikkaoasi eanadoallosuorggis. Dieđáhusas daddjojuvvo ná: <span type="quote">«Váttes luonddusaddojuvvon dilálašvuođaid, smávva ja bieđggusis eanadoallobirrasiid ja nannenbuvttadahkkiid ja eanadoallobuktagiid guhkes juođahangaskkaid geažil šaddá golmma davimus fylkkas erenoamáš hástalussan bisuhit eallinfámolaš eanadoalu barggahusa ja ássama vuođusin.»</span></p>
<p>Dieđáhus geassá ovdan golbma strategiija davvinorgalaš eanadoalu nannemii: nannet árbevirolaš buvttademai sajádaga márkanis buhtes borramuša profilerema ja arktalaš dálkkádaga veagas, gárgedit ođđa ja ođđasisvirkkosmahttit lotnoloasealáhusheivehemiid, sihke resursavuođđosaš ja bálvalusaddi suorggis ja gárgedit gelbbolašvuođaguovddáža davvinorgalaš eanadollui mii galgá leat mielde veahkeheamen riikkaoasi eanadoalu nannet.</p>
<p>Dieđáhus čujuha viidáseappot dan rollii mii eanadoalus lea sámi kultuvrra ja eallinvuogi seailluheamis: <span type="quote">«Eanadoallu lea maiddái deaŧalaš ealáhussuorgi sámi ássanguovlluin ja dainna oassi sámi kultuvrra ávnnaslaš vuđđosis. Sámi ealáhusheiveheapmi lea árbevirolaččat leamaš lotnolasealáhusaide vuođđuduvvan. Danne lea deaŧalaš ahte diekkár heivehemiid vuođus sáhttá bisuhuvvot dáid guovlluin.»</span></p>
<p>Sámediggi lea ráhkadan sierra Sámi eanadoalloplána.</p>
<p>Sámedikki dievasčoahkkináššis 8/01 Sámi guovlluid eanadoallu (Jordbruket i samiske områder), mearriduvvui čuovvovaš bajit juksanmearri: <em type="italic">váfistit bissulis barggahusa nu ahte dáinna lágiin sáhyttá seailluhit ja gárgedit sámi giela ja kultuvrra. </em>Dán olaheami dihtii lea Sámediggi bidjan čuovvovaš nannenduovdaga: lahttudit sámi eanadoallopolitihkalaš avádaga riikkagottálaš eanadoalloperspektiivii, árvoloktenprográmma sámi eanadollui, heivehit Sámedikki váikkuhangaskaoapmegeavaheami eanadoalus. </p>
<p>Ovddaldastimis hástalusaid sámi eanadoalus leat čuovvovaš hástalusat guovdilat: buoridit buvttadaneavttuid, geahpedit goluid, lasihit árvoloktema ja loktet gelbbolašvuođa.</p>
<p>Ráđđehus áigu:</p>
<list><p type="listitem">bovdet Sámedikki ságáškuššat eanadoallopolitihka hábmema birra, ja hástalusaid birra sámi eanadoalus sierra, ovdal jahkásaš eanadoallošiehtadallamiid</p>
<p type="listitem">ovttas Sámedikkiin čielggadit árvoloktenprográmma sámi guovlluide. Prográmma ferte bálddalastit hástalusaid ja vejolašvuođaid mat čatnasit eanadollui, boazodoallui, guolásteapmái ja árbevirolaš duodjái árbevirolaš ovttaiduhttima mielde mii lea leamaš dáid ealáhusaid gaskkas sámi ássanguovlluin</p>
<p type="listitem">ovttas Sámedikkiin árvvoštallat doaibmabijuid mat váfistit mielkebuvttadeami ja eará buvttadanvugiid sámi guovlluin</p>
<p type="listitem">veahkehit gárgedahttit málliid mat váfistit guhkesáiggejurddašeami sámi ássanguovlluid meahccevalljodatváriid geavaheamis</p>
<p type="listitem">čuovvolit projeavtta <span type="quote">«Eanadoallovisttit arktisas»</span> dainna áigumušain ahte gárgeduvvojit hálbbit ja buoret eanadoallovisttit</p>
<p type="listitem">lasihit árjjaid ovttasbargodoaibmabijuide ja oktasašdoibmii sámi guovlluid eanadoalus</p>
<p type="listitem">ovttaidahttit hástalusa sámi eanadoalu ja jávrebivddu hárrái, oassin davvinorgalaš eanadoalu gelbbolašvuođaguovddáža ovddasvástádusduovdagii. Deaŧalaš lea ahte sámi institušuvnnat ja fágabirrasat čadnojuvvojit fierpmádahkii mii oktiibuot galgá dahkat guovddáža fágaguovddážiid.</p>
<p type="listitem">áŋgiruššat eanet sámi guovlluid eanadoalu ovttasloargo doaibmabijuid ja ovttasdoaimmahoami avdii.</p>
</list></body></document>