<document xml:lang="sme" id="no_id">
  <header>
    <title>10 Mánáidgárddit</title>
    <genre code="admin"/>
    <author>
      <person firstname="" lastname="Arbeids- og sosialdepartementet" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>1867</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@uit.no"/>
    <origFileName>http://www.regjeringen.no/se/dep/ad/Dokumeanttat-/proposiuvnnat-ja-dieahusat-/stuorradiggedieahusat/2007-2008/stdie-nr-28-2007-2008-/11.html?id=634082</origFileName>
    <parallel_text xml:lang="nob" location="11_id_512947.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>10 Mánáidgárddit - regjeringen.no</p>
    <p>St.dieđ. nr. 28 (2007-2008)</p>
    <p type="title">Sámepolitihkka</p>
    <p type="title">10 Mánáidgárddit</p>
    <p>Norggas lea, álgoálbmotvuoigatvuođaid vuođul, erenoamáš geatnegasvuohta váldit vuhtii sámi mánáid ja váhnemiid beroštumiid. Mánáidgárdi lea okta servodaga deaŧaleamos arenain giella, kultuvra ja identitehta ovdánahttimii. Dan seammás galgá mánáidgárdi gaskkustit sámi kultuvrra ja eallinvuogi positiivvalaš vugiin. Go lea oadjebasvuohta iežas giela ja kultuvrra dáfus, de dat addá sámi mánáide buot buoremus eavttuid das ahte ovddidit iežaset identitehta – dan seammás go sii galget eallit majoritehtaservodagas. Ráđđehusa mihttomearri lea nannet sámegiela anu ja láhčit dili dakkárin ahte sámi mánát vásihit sámegiela ja dárogiela ovttadássásaš giellan. Danne lea deaŧalaš ahte sámi mánát ožžot dakkár mánáidgárdefálaldaga mii nanne sin sámegiel ovdáneami.</p>
    <p type="title">Govus 11.1 Norgga gielddat main leat sámi mánáidgárddit</p>
    <p>Mánáidgárdelágas deattuhuvvo ahte <span type="quote">«Mánáidgárdi galgá váldit vuhtii máná agi, doaibmadási, sohkabeali, sosiála, čearddalaš ja kultuvrralaš duogáža ja dasa gullá máná giella ja kultuvra»</span>. Dat mearkkaša earret eará dan ahte jus sámi mánát leat dáčča mánáidgárddis, de galget dat váhnemat gean dan hálidit sáhttit vuordit mánáidgárddi bargiin dieđuid sámi kultuvrras ja sii galget maid deattuhit sámi kultuvrra leat oassin mánáidgárddi sisdoalus.</p>
    <p>Ulbmil dainna erenoamáš doarjagiin sámi mánáidgárdefálaldahkii lea dagahit dan ahte sámi mánát galget beassat ovddidit sámi giela ja kultuvrra mánáidgárddis. Eará doarjagat mat mannet dasa ahte movttidahttit eambbo mánáidgárdesajiid háhkat ja ruhtadit doaimma, gusket sámi mánáidgárddiide seamma ollu go dáčča mánáidgárddiide.</p>
    <p>Fylkkamánnis lea bagadallangeatnegasvuohta suohkaniid ja mánáidgárdeeaiggádiid ektui ja dat galgá gozihit ahte suohkan doaimmaha daid bargguid maid galgá, ja maid mánáidgárdeláhka gohčču, go lea mánáidgárdeeiseváldi. Dat mearkkaša earret eará ahte galget aktiivvalaččat addit bagadallama dain surggiin maid mánáidgárdeláhka gokčá, sihke suohkanii mii lea mánáidgárdeeiseváldi ja suohkanlaš ja priváhta mánáidgárdeeaiggádiidda. Dan seammás lea Sámedikkis erenoamáš ráđđeaddi ovddasvástádus suohkanlaš ja priváhta mánáidgárddiide go lea sáhka sámi mánáidgárddiid ja daid mánáidgárddiid gos leat sámi mánát, hábmemis ja sisdoalus. Máhttodepartemeanta áigu ráđđádallat Sámedikkiin dan movt sáhttet ovttasbargat goziheami dáfus mii lea jurddašuvvon sámi mánáidgárdesuorggi várás, gč. maid kap. 11.2.</p>
    <p type="title">10.1 Mánáidgárddit sámi&#13;  mánáide</p>
    <p>2007:s ledje 41 sámi mánáidgárddi Norggas main ledje sullii 1000 sámi máná. Sámi mánáidgárddit leat ásahuvvon Čáhcesullo rájes davvin gitta Osloi lulás. Eanaš oassi dain mánáidgárddiin leat Finnmárkkus. Sámi mánáidgárddiid lohku lea leamaš oalle dásset maŋemus jagiid, gč. govvosa 0.2. Sámi mánát dáčča mánáidgárddiin sáhttet oažžut fálaldaga sámegieloahpahusas. Maŋimus jagiid lea dat fálaldat lassánan, gč. govus 10.3. 2007:s ožžo 14 dáčča mánáidgárddi, main leat sámi mánát, doarjaga sámi giellaoahpahussii. Mihttomearrin lea ahte sámi mánát galget oažžut dakkár mánáidgárdefálaldaga mii lea heivehuvvon sin gillii ja kulturduogážii. Suohkaniin lea erenoamáš ovddasvástádus sihkkarastit ahte sámi mánát ožžot dakkár mánáidgárdefálaldaga mii lea huksejuvvon sámi gillii ja kultuvrii, gč. mánáidgárdelága § 8.</p>
    <p type="title">Govus 11.2 Mánát&#13;  sámi mánáidgárddiin&#13;  2002 – 2007</p>
    <p>Gáldu: Sámediggi</p>
    <p type="title">Govus 11.3 Dáčča&#13;  mánáidgárddit&#13;  sámi oahpahusain 2002 – 2007</p>
    <p>Gáldu: Sámediggi</p>
    <p>Lea erenoamáš deaŧalaš láhčit sámi mánáidgárdefálaldaga dakkár suohkaniidda gos sámi giella ja kultuvra lea hearkkes dilis. Suohkanat mat leat dakkár muttus ahte leat ealáskahttime sámi giela ja kultuvrra berrejit váldit erenoamážit vuhtii dan ahte sámi mánát besset deaivvadit sámi gielain ja kultuvrrain mánáidgárddis. Sámi giellaovdánahttin mánáidgárddis berre dahkkojuvvot mánáidgárddi, váhnemiid ja lagaš birrasa aktiiva ovttasdoaibmamiin.</p>
    <p type="title">10.2 Sámedikki rolla</p>
    <p>Sámediggái juolluduvvojit ruđat Máhttodepartemeanttas ja dat ruđat galget leat sámi mánáidgárddiide, pedagogalaš materiála ráhkadeapmái, giellaoahpahussii ja sámi mánáidgárddiid diehtojuohkin-, ovdánahttin- ja bagadallanbargui ja mánáidgárddiide gos leat sámi mánát.</p>
    <p>Sierra doarjja addojuvvo daidda mánáidgárddiide main lea mearrádus ahte sii barget sámi gielain ja kultuvrrain. Ulbmil dainna doarjagiin lea gokčat daid liigegoluid maid sámi mánáidgárdefálaldat mielddisbuktá ja sihkkarastit ahte sámi mánát mánáidgárddiin ožžot vejolašvuođa ovddidit ja nannet iežaset giela ja kulturduogáža. Sámediggi hálddaša doarjaga ja lea ráhkadan doarjjajuolludan- njuolggadusaid.</p>
    <p>Sámedikkis ja departemeanttas lea jahkásaš ovttasbargočoahkkin hálddahuslaš dásis. Sámediggi ovttasbargá maid fylkkamánniiguin mánáidgárdekonferánssaid, gelbbolašvuođadoaimmaid, ovdánahttinbargguid ja fierpmádatbargguid ektui. Máhttodepartemeanta áigu 2008:s bidjat johtui guktii jagis ovttasbargočoahkkima Sámedikkiin.</p>
    <p>Geahča maiddái Sámedikki 2006 jahkedieđáhusa čuoggá 7.3 ja 2007 jahkedieđáhusa čuoggá 8.</p>
    <p type="title">10.3 Gelbbolašvuohta ja rekruhtten</p>
    <p>Máhttodeparteameanta lea njukčamánu 1. beaivvi 2006 mánáidgárdelága § 2 mielde mearridan rámmaplána njuolggadusa mánáidgárddi sisdoalu ja doaimmaid hárrái. Sámi perspektiiva lea sisagođđojuvvon oassin ođđa rámmaplánas. Mánáidgárddi rámmaplána duođašta ahte »[...] sámi mánát dárbbašit doarjaga seailluhit ja ovddidit iežaset giela ja kultuvrra gos dal de orožit riikkas.»</p>
    <p>Sámediggi lea ovttasráđiid Máhttodepartemeanttain ráhkadan bagadallanmateriealla rámmaplánii. Earret eará lea almmuhuvvon temágihpa sámi kultuvrra birra mánáidgárddis. Dat lea juogaduvvon buot riikka mánáidgárddiide. Muđui de galgá ráhkaduvvon bagadallagihpa sámi mánáidgárddiid bargiide ja mánáidgárddiide gos leat sámi mánát.</p>
    <p>Máhttodepartemeanta álggahii 2007 giđa <em type="italic">Gelbbolašvuohta mánáidgárddis – strategiija gelbbolašvuođaovdáneapmái mánáidgárdesuorggis 2007 – 2010 </em>. Gelbbolašvuođastrategiijas lea eaktun lagaš ovttasbargu Sámedikkiin go galgá hábmet doaibmabijuid sámi mánáidgárdesuorgái. Bajimus mihttomearri gelbbolašvuođastrategiijas lea ovddidit mánáidgárddi viidáseappot oahpaheaddjiorganisašuvdnan mas lea aktiiva gelbbolašvuođaovdáneapmi. Ulbmiljoavku lea buot suohkanlaš ja ii-suohkanlaš mánáidgárddit. Njeallje fágasuorggi leat vuoruhuvvon strategiijas: Giellabiras ja giellamovttidahttin, mánáid oassálastin, ovttasbargu ja oktavuohta gaskal mánáidgárddi ja skuvlla ja pedagogalaš jođiheami. </p>
    <p>Vestfold allaskuvla kártii 2006:s makkár fálaldagat ja dárbbut leat liige- ja viidáset oahpus mánáidgárdesuorggis. Máhttodepartemeanta lei sin bivdán dan bargat. Kártema boađus lei earret eará ahte gelbbolašvuođaplánat galget ovdánahttojuvvot báikkálaččat ja dan galgá dahkat dan mielde makkár doaibma ja sajádat mánáidgárddis lea servodagas.</p>
    <p>Sámediggi ja Máhttodepartemeanta leat dáhtton Sámi allaskuvlla ráhkadit gelbbolašvuođakártema mánáidgárdebargiid gaskkas sámi mánáidgárddiin ja dain mánáidgárddiin gos leat sámi mánát. Kárten čájeha stuora dárbbu liige- ja viidáset ohppui jođiheddjiide, pedagogalaš jođiheddjiide ja veahkkebargiide sámi mánáidgárddiin. Sámi mánáidgárddiid bargit čujuhit seamma gelbbolašvuođadárbbuide go daid mat bohtet ovdan Vestfold allaskuvlla kártemis, earret eará gelbbolašvuohta mánáid oassálastima birra, mánáidgárddi unnimus mánát, mánáidgárddi-skuvlla oktiigullan ja pedagogalaš duođašteapmi. Dasa lassin de dadje ollu dárbbašit gelbbolašvuođa guovttegielatvuođas, duojis ja luođis.</p>
    <p>Bargit leat mánáidgárddi deaŧaleamos resursa, ja sin gelbbolašvuohta lea mearrideaddjin das mii gaskkustuvvo ja deattuhuvvo mánáidgárddis juohke beaivvi. Sámediggi lea bagadallanbarggus bokte sámi mánáidgárddiide ja daidda mánáigárddiide gos leat sámi mánát, čujuhan leat stuora dárbbu das ahte bargiin lea gelbbolašvuohta iešguđet osiin sámi kultuvrras, eallinvuogis ja servodateallimis. Sámediggi áigu álggahit doaibmabijuid vai lassánivččii gelbbolašvuohta diein surggiin. Dasto gártá guovddážii liigeoahppu ja geahččalan- ja ovdánahttinbargu.</p>
    <p>Ráđđehusa mihttomearri lea sámegiela nannet ja sámegiella galggašii šaddat resursan ođđa sámi buolvvaide. Giellaovdánahttinbargguin ferte juo hui árrat álgit. Giellabargu lea okta dain deaŧa-leamos bargguin mánáidgárddis. Sámi mánáide lea árra ja buorre giellaoalgguheapmi mearrideaddjin go sii galget ovddidit ja seailluhit sámegiela. Erenoamáš deaŧalaš lea čalmmustahttit julev- ja oarjelsámiguovlluid gos sámegiella lea hearkkes dilis. Mánáidgárdeláhka § 2 deattuha jura juste ahte mánáidgárdi galgá váldit vuhtii sámi mánáid giela.</p>
    <p>Sámediggi lea máŋga jagi bargan dihtomielalaččat mánáidgárddi giellaovdánahttimiin, earret eará konferánssaid, semináraid, suohkaniid ja ovttaskas mánáidgárddiid bagadallamiin ja iešguđetlágan fierpmádagaiguin. Máŋga suohkana leat bidjan bargui sierra giellabargiid geat bagadallet skuvllaid das movt galgá ráhkadit sámi sisdoalu rámmaplánain ja oahppoplánain. Máŋgga mánáidgárddis ja suohkanis leat maid buorit vásáhusat iešguđetlágan giellalávgunprošeavttaiguin. Earát gis leat bivdán boarrasit buolvva gaskkustit sámi kultuvrra ja giela.</p>
    <p type="title">Boksa 11.1 Badjemánáid beaiveruoktu – giellaprošeakta</p>
    <p>Kárášjoga badjemánáid beaiveruovttus lea leamaš giellamovttidahttinprošeakta mii bisttii guokte jagi. Ulbmil prošeavttain lea nannet ja ovddidit mánáid giellagealbbu boazodoalloterminologiijas, báikenamain, báikenamahusain ja dálke- ja siivodilálašvuođain.</p>
    <p>Mánáidgárdi lea ožžon prošeaktaruđaid Sámedikkis. Váhnemat leat dasto beassan váldit mánáideaset mielde meahccái dahje ealu lusa, eai ge sii leat dárbbašan máksit saji ovddas dan botta. Maŋŋil mátkki galget buot váhnemat addit logga ja raportta mánáidgárdái. Raporttas galget boahtit ovdan doaimmat, bargu, sánit ja dajaldagat, čađaheapmi, árvvoštallan ja govat. Mánáidgárdi hálida oahpahit mánáide sániid ja dajaldagaid doppe dan báikkis gos barggut doaimmahuvvojit ja dakkár birrasis gos mánáin ja nuorain lea seamma ášši man birra hupmet. áhkut ja ádját leat maid deaŧalaš riggodahkan mánáidgárdái. árbevirolaš máhttu ferte jođihuvvot buolvvas bulvii.</p>
    <p>Juohke mánáidgárdeeaiggádis lea ovddasvástádus das ahte sin doaimmas lea doarvái gelbbolašvuohta doaibmat gustojeaddji lágaid ja njuolggadusaid mielde. Mánáidgárdeeaiggádis lea ovddasvástádus bargiid gelbbolašvuođaloktemis ja dat galgá bidjat dárbbašlaš resurssaid olamuddui vai lea vejolaš dan bargat. Máhttodepartemeanta lea bidjan ruđaid gelbbolašvuođadoaibmabijuide. Mánáidgárdeeaiggát sáhttá ohcat stáhtá gelbbolašvuođaruđaid suohkaniid bokte. Lea deaŧalaš ahte suohkanat ja priváhta mánáidgárdeeaiggádat movttidahttet sámi mánáidgárddiid ja daid mánáidgárddiid gos leat sámi mánát, ohcat gelbbolašvuođaruđaid. Erenoamáš áigeguovdilat leat dat ruđat mat galget nannensurggiide giellabiras ja giellamovttidahttin.</p>
    <p type="title">10.3.1 Mánáidgárdebargiid háhkan</p>
    <p>Máhttodepartemeanta bijai 2007 giđa ovdan <em type="italic">Stategiija ovdaskuvlaoahpaheddjiid háhkat mánáidgárdái 2007 – 2011 </em>. Mánáidgárdesajit leat hirbmadit lassánan ja dat dagaha ahte ovdaskuvlaoahpaheddjiid dárbu lea sturron maŋimus jagiid. Strategiija galgá dustet nationála rekruterenhástalusaid. Strategiija ja ođastuvvon máhtu vuođul dán suorggi birra, áigu departemeanta ráhkadit doaibmaplánaid juohke jagi. </p>
    <p>Ain lea stuora hástalussan háhkat mánáidgárdebargiid geain lea sámegielmáhttu. Sámi mánáidgárdesuorggis lea duppal hástalus go lea sáhka pedagogalaš bargiin: Oppalaččat lea juo váttis háhkat ovdaskuvlaoahpaheddjiid ja erenoamážit dakkár ovdaskuvlaoahpaheddjiid geain lea sámegielmáhttu. Seammás lea deaŧalaš doalahit daid bargiid geat juo barget mánáidgárddis. Erenoamážit lulli- ja julevsámiguovlluin lea dárbu dakkár oahppan ovdaskuvlaoahpaheddjiide geain lea sámegielmáhttu. Lea maid dárbu sámegielat bargiide oallut suohkaniin olggobealde Sis-Finnmárkku.</p>
    <p>Sámedikkis lea 2002 rájes leamaš sierra stipeandaortnet ovdaskuvlaoahpaheddjiide ja dábálaš oahpaheddjiide, earret eará oahpponeavvopedagogihkas ja gielas. Earret eará de leat juolludan stipeanddaid ovdaskuvlaoahpaheddjiide geat leat čiekŋudahttán julevsámegillii. Hástalussan lea dat go leat unnán ohccit, ja ahte dat ohccit hárve devdet eavttuid mat leat biddjon juolludeami oktavuođas. Sámediggi lea erenoamážit čalmmustahttán iežas mánáidgárdeplánas doaibmabijuid háhkan dihte mánáidgárdebargiid.</p>
    <p>Sámi allaskuvla Guovdageainnus lea áidna allaskuvla mii oahpaha allaskuvlaoahpaheddjiid geain lea sámegielat gelbbolašvuohta. Sámi allaskuvllas eai leat buot jagiid leamaš doarvái ohccit bidjat johtui ovdaskuvlaoahpaheaddjeoahpu. Okta ágga dasa soaitá leat ahte ohcciin váilu lohkangelbbolašvuohta, ja dasa lassin árvvoštallojuvvojit modeallat gáiddusoahpahuslágideapmái ovdaskuvlaoahpaheddjiid ja liigeoahpaheami várás.</p>
    <p>Čuovvolettiin Doaibmaplána dásseárvvu várás mánáidgárddis 2004 – 2007, leat Sámediggi ja Nordlándda, Romssa ja Finnmárkku fylkkamánnit erenoamážit čalmmustahttán dievdo ovdaskuvlaoahpaheddjiid háhkama, earret eará sámi mánáidgárddiide. Doaibmaplána galgá viidaseappot dolvojuv-vot muhtin strategiijas dásseárvui mánáidgárddiin ja vuođđooahpahusas 2007 – 2012.</p>
    <p>Fertet systemáhtalaččat bargat bagadallamiin ja ovdánahttinbargguiguin mánáidgárddiin vai sáhttá háhkat olbmuid bargat sámi mánáidgárddiin ja vai sáhtášii doalahit dássedisvuođa bargiidjoavkkus. Ferte maid oalgguhit fierpmádagaid hukset gaskal sámi mánáidgárddiid vai sáhttá háhkat dieđuid- ja lonohallat vásáhusaid. Sámediggi lea maŋimus jagiid álggahan muhtin ráje fierpmádatčoahkkimiid. Váldo mihttomearrin fierpmádagaiguin lea hukset gelbbolašvuođa, dieđuid juohkit ja gilvit buriid vásáhusaid mánáidgárdebargiid gaskii.</p>
    <p>Leat ovddimustá suohkan gii lea mánáidgárdeeaiggát ja mánáidgárdeeiseváldi ja priváhta mánáidgárdeeaiggádat geain lea ovddasvástádus movttidahttit bargat ovdánahttinbargguiguin ja fierpmádathuksemiin. Maiddái suohkangaskasaš ovttasbargu lea deaŧalaš go galgá gilvit vásáhusaid, čatnat oktavuođaid movttidahttima ja inspirašuvnna dihte. Finnmárkku ja Romssa fylkkamánnit ja Sámediggi lágidit juohke jagi nationála konferánssaid sámi mánáidgárdebargiide.</p>
    <p type="title">10.4 Oahpponeavvuid ráhkadeapmi</p>
    <p>Ain váilu sámi mánáide ja sámi mánáidgárddiide heivehuvvon pedagogalaš materiála. Maŋimus jagiid leat almmuhuvvon oahpponeavvut buot golmma sámegillii. Sámedikkis lea oahpponeavvoguovddáš gos lea pedagogalaš materiála mánáidgárdái ja skuvlii. Dárbbašuvvojit mánáidgirjjit, fágagirjjit, filmmat, plakáhtat, sámi inspirerjuvvon stohkosat, CDat main lea sámi musihkka/luohti ja IKT-oahpponeavvut. Máhttodepartemeanta juolluda jahkásaččat ruđa Sámediggái vai sáhttá ovddidit pedagogalaš materiála mii adnojuvvo sámi mánáidgárddiin ja dain mánáidgárddiin gos leat sámi mánát.</p>
    <p type="title">10.5 Sirdin mánáidgárddis – skuvlii</p>
    <p>Mánáidgárdi deattuha rámmaplána mánáidgárddi sisdollui ja doaimmaide, ovttasráđiid skuvllain ja galgá láhčit dili buorrin mánáide go galget sirdit mánáidgárddis vuosttaš luohkkái skuvlii dahje SAáOii. Diet galgá dáhpáhuvvat lagaš ovttasbargguin máná ruovttuin. Ja lea erenoamáš deaŧalaš ahte sámi mánát ja váhnemat vásihit kontinuitehta oahpus vai besset ovddidit giela ja kultuvrra.</p>
    <p>Ovttasbargu ja oktavuohta mánáidgárddi ja skuvlla gaskkas lea okta nannensurggiin Máhttodepartemeantta strategiijas gelbbolašvuođaloktemii mánáidgárdesuorggis. Diet dagahivččii eambbo báikkálaš rahčamuša ovdamearkka dihte ovdánahttinbargguid, oktasaš kurssaid ja semináraid bokte mánáidgárddiide ja skuvllaide. Dat ruđat mat juolluduvvojit gelbbolašvuođa doaibmabijuide mánáidgárdesuorggis, galget gehččot ovttas daid ruđaiguin mat leat vuođđooahpahusa gelbbolašvuođaloktemii.</p>
    <p>Departemeanta áigu ráhkadit bagadallančállosa mánáidgárddi ja skuvlla ovttasbarggu ja oktavuođa birra.</p>
    <p type="title">10.6 Strategiijat ja doaibmabijut</p>
    <list>
      <p type="listitem">Mánáidgárddi Gelbbolašvuođastrategiija čuovvoleapmin áigu Máhttodepartemeanta bovdet Sámedikki ovttasbargat dakkár doaibmabijuid ektui mat leat jurddašuvvon sámi mánáidgárdesuorgái, ee. bearráigeahču ektui.</p>
      <p type="listitem">Máhttodepartemeanta áigu guorahallat dárbbu háhkat sámi giella- ja kulturgelbbolaš pedagogalaš mánáidgárdebargiid go juolluda gelbbolašvuođaruđaid mánáidgárdesuorgái.</p>
      <p type="listitem">Máhttodepartemeanta áigu 2008 rájes álggahit juohke jagi hálddahuslaš ovttasbargočoahkkimiid Sámedikkiin mat dollojuvvojit guovtte geardde jagis ja mat leat sámi mánáidgárdesuorggi hástalusaid ja doaibmabijuid birra.</p>
    </list>
  </body>
</document>
