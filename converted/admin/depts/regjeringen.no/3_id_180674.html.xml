<document xml:lang="sme" id="no_id">
  <header>
    <title>2.3 Sámedikki evttohus... - regjeringen.no</title>
    <genre code="admin"/>
    <author>
      <person firstname="" lastname="Arbeids- og sosialdepartementet" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2006</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>482</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/Odeldiggeproposiuvnnat/20032004/od-prp-nr-21_2004-2005/2/3.html?id=180674</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>2.3 Sámedikki evttohus... - regjeringen.no</p>
    <p xml:lang="nob">Od.prp. nr. 21 (2004-2005)</p>
    <p type="title">Láhka rievdadit geassemánu 12.b. 1987 nr. 56 lága Sámedikki ja eará sámi riektedilálašvuođaid birra (sámeláhka)</p>
    <p type="title">2.3 Sámedikki evttohus ja&#13; gulaskuddancealkámuš</p>
    <p>Sámediggi lea čakčamánu 19.b. 2002:s áššemearrádusas 35/02 sámelága ja Sámedikki válgga njuolggadusaid ođasteami evttohusas, bidjan vuođđun ahte sámelága § 2-4 rievdadusevttohusas ferte áigumuššan dásset veaháš bonjuvuođas mii lea Sámedikki sohkabeale ovddasteamis ja ahte dássenmandáhtat várrejuvvojit sohkabeallái mii lea unnitlogus dassážii go goappeš sohkabeliid ovddasteapmi unnimusat lea 40%. Mearrádusas lea eaktun ahte dušše listtut mat sámediggeválggas ožžot unnimusat 4% buot dohkkehuvvon jienain, sáhttet oažžut dássenmandáhtaid.</p>
    <p>Sámediggi eaktuda dasto ahte sámelága § 2-4 maŋŋemus lađas galgá leat ná:</p>
    <p>
      <span type="quote">«Dasa lassin válljejuvvojit njeallje&#13;
dássenmandáhta oktan sadjásaš áirasiiguin. Dáid juohká Sámedikki&#13;
válgalávdegoddi sohkabeallái mii lea unnitlogus dassážii go goappeš&#13;
sohkabeliid ovddasteapmi lea 40%. Vuolimus rádji lea 4%.»</span>
    </p>
    <p>Sámedikki evttohus ovddiduvvo Sámedikki válganjuolggaduslávdegotti guorahallanbarggu vuođul.</p>
    <p>Sámediggi oaivvilda lea dárbu evttohit doaibmabijuid mat sáhttet nannet unnitlogu sohkabeale ovddasteami vejolašvuođaid. Erenoamáš hástalusat mat sámediggeválggas leat, dahká dárbbašlažžan geahččalit eará doaibmabijuid go mat leat dábálaččat eará válggain. Rievdadus sáhtášii sihkkarastit buoret sohkabeale ovddasteami Sámedikkis ja dakko bokte movttiidahttit eambbogiid čálihit iežaset sámi jienastuslohkui ja oassálastit sámediggeválgii. Sáhttá leat iešguđetlágan ákkat geavahit dássenmandáhtaid, muhto dat leat reaidun mat galget vuosttildit válgavuogádagain boasttuvuođaid. Stuoradiggeválggas galget ovdamearkka dihte dássenmandáhtat dagahit politihkalaš dássema, ja daid ožžot dat bellodagat main leat unnit áirasat go mat sis livčče galgan leat jienastanlogu ektui go geahččá obba riikka ovttas.</p>
    <p>Gulaskuddancealkámušas departemeantta suoidnemánu 5.b. 2004 gulaskuddančállosii čujuha Sámediggi fas áššemearrádussii 35/02 beaiváduvvon čakčamánu 19.b. 2002 Sámedikki válganjuolggadusat ja geardduha:</p>
    <p>
      <span type="quote">«lea lunddolaš ahte Sámediggi ieš, sámi&#13;
álbmotválljejuvvon orgánan, ságastallá ja mearrida daid&#13;
čuolbmačilgehusaid maid gávnnahit áigeguovdilin Sámedikki&#13;
válganjuolggadusaid oktavuođas. Sámedikki&#13;
válganjuolggaduslávdegoddi lea su 2001 raporttas, čuoggáš 7.2&#13;
cealkán ahte das lea sáhka vuođđo demokráhtalaš rievttis sámi&#13;
álbmogii ahte ieža oassálastit hábmeme iežaset boahtteáiggi. Dat&#13;
lea maid deattuhuvvon Vuođđolága § 110a:s. Dát prinsihppa lea&#13;
vuođđun Sámedikki bargui ja gullá maiddái válganjuolggadusaid&#13;
hábmemii.»</span>
    </p>
    <p>Sámediggi cealká viidáset:</p>
    <p>
      <span type="quote">«Sámedikki oaidnu ferte leat hui mávssolaš&#13;
válganjuolggadusaid hábmemis. Mii šallošit garrasit go&#13;
departemeantta mielas ii leat vuođđu vuhtiiváldit Sámedikki&#13;
mearrádusa das ahte várret dássemandáhtaid sohkabeallái mii lea&#13;
unnitlogus. Departemeanta iige leat guorrasan Sámedikki evttohussii&#13;
ahte leat dušše listtut mat Sámediggeválggas ožžot unnimusat 4%&#13;
buot dohkkehuvvon jienain mat sáhttet oažžut dássenmandáhta.Sámediggái válljet áirasiid lea našuvnnalaš&#13;
válljejupmi, ja lea dárbbašlaš oaidnit makkár doarjaga okta&#13;
bellodat/listoovddideaddji obbalaččat oažžu. Dássenmandáhtaid&#13;
juohkimis berrejit dušše dat bellodagat/listoovddideaddjit geat&#13;
leat olahan vissis mutto doarjaga oažžut dássenmandáhtaid.»</span>
    </p>
    <p>Sámediggi bisuha dasto ovdalaš áššemearrádusa 35/02 dássenmandáhtaid dáfus ja evttohusa mot áigot rievdadit sámelága § 2-4.</p>
    <p>Sámediggi evttoha maiddái ahte <span type="quote">«čađahuvvo ollislaš guorahallan Sámedikki válgaortnega birra mas erenoamážit deattuha válgabiirriid čoahkádusa, vuogi mot Sámediggeválggat organiserejuvvojit, dasa gullá nugo informašuvdna, jienastuslogu eavttut, jienastuslogu organiseren, vuolimusrájit ja juohku gaskal sohkabeliid mas lea erenoamáš dehálaš oažžut vástádusaid manin Sámedikki nissonoassi ii leat dohkálaš. Dan oktavuođas nammaduvvo viiddis čoahkkáibiddjon lávdegoddi mas leat politihkkarat ja fágaolbmot. Dán lávdegotti bargu ja evttohus galgá leat vuođđun ságastallamiidda ja mearrádusaide mot rievdadit Sámedikki válgaortnega 2009 rádjái»</span>.</p>
  </body>
</document>
