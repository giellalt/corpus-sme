<document xml:lang="sme" id="no_id"><header><title>3.11 Sámi gielat - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2009</year><publChannel><publication><publisher>regjeringen.no</publisher></publication></publChannel><wordcount>626</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/2008-2009/stdie-nr-43-2008-2009-/3/11.html?id=565816</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>3.11 Sámi gielat - regjeringen.no</p>
<p>St.dieđ. nr. 43 (2008-2009)</p>
<p type="title">Sámedikki 2008 doaimma&#13;  birra</p>
<p type="title">3.11 Sámi gielat</p>
<p type="title">3.11.1 Sámi gielat</p>
<p>Kultur- ja girkodepartemeanta ovddidii 2008 geassemánu St.dieđ. nr. 35 (2007 – 2008) <em type="italic">Mihttomearit ja oaivilat. Ollislaš norgga giellapolitihkka </em>, gielladieđáhus. Dieđáhus maiddai namuha sámi mánáid dili Norggas ja sámi gielladoaimmat, ja departemeanta lea dieđáhusain barggadettiin viežžan oaiviliid ja evttohusaid Sámedikkis. </p>
<p>Norga ovddidii 2008 geassemánus njealját áigodatraportta Eurohpá-ráđđái čađahuvvon doaibmabijuid ja politihka ollášuhttimis geatnegasvuođaid mat čuvvot go Norga lea dohkkehan šiehtadusa guovlo- dahje unnitálbmotgielaid birra (Unnitálbmotgielaid šiehtadusa). Barggu raporttain lea Kultur- ja girkodepartemeanta jođihan. Sámedikkis ja eará almmolaš ásahusain ja beroštusorganisašuvnnain leat bivdán evttohusaid ja cealkámušaid raportii.</p>
<p>Sámediggi galgá juohke njealját jagi ovddidit raportta sámegiela dili birra Norggas ja sádden dan Gonagassii, vrd. Sámelága § 3 – 12 Organiseremis sámi giellabarggu. Ovddit raporttat ráhkaduvvojedje jagiid 2000 ja 2004, ja raporta <em type="italic"><span type="quote">«Sámegiela geavaheapmi. 2008 guorahallan»</span> </em>sáddejuvvui ráđđehussii 2009 cuoŋománus. </p>
<p type="title">3.11.2 Sámegiela doaibmaplána</p>
<p>Bargamis St.dieđ. nr. 28 (2007 – 2008) Sámepolitihka birra mearridii ráđđehus bargat sámegiela doaibmaplánain.</p>
<p>Ráđđehusa doaibmaplána sámegiela birra ovddiduvvui 2009 miessemánus. Doaibmaplána lea ráhkaduvvon ovttasráđiid Sámedikkiin. Sámegielat birrasat, suohkanat, fylkkasuohkanat ja fylkkamánnit leat ovddidan evttohusaid ja oaiviliid doaibmaplánii. Doaibmaplána doaibmaáigodat lea 5 jagi. Bargo- ja searvadahttindepartemeanta galgá plánaáigodagas jođihit barggu čuovvoleames doaibmaplána ulbmiliid ja doaibmabijuid. Bargu čađahuvvo ráđđádallamiid bakte Sámedikkiin.</p>
<p>Ráđđehusa áigumuš doaibmaplánain láhččet vejolašvuođa nannoset áŋgiruššama sámegielaid ovddas iešguđege servodatsurggiin – earenoamážiid oahpahusa, oahpa, almmolaš bálvalusaid- ja fuolahusfálus, ja geavahit ja oainnusindahkat sámegiela almmolaš oktavuođas.</p>
<p>Doaibmaplána ulbmiliin lea láhččet oadjebas boahtteáiggi sámi gielaide – davvi-, julev- ja lullisámegielaide. Dehálaš mihttun lea oažžut eanet giellageavaheddjiid.</p>
<p>Doaibmaplánas leat čuovvovaš váldobealit:</p>
<p><em type="italic">Oahppat – nannet oahpahusa davvi-, julev- ja lullisámegielaide buot dásiin: </em>fátmmasta ulbmiliid ja doaibmabijuid ovdánahttimis sámi mánáidgárdefálaldaga, sámegiela oahpahus vuođđo- ja joatkkaskuvllain ja rávisolbmuide ja doaibmabijut mat nannejit bestema alit sámegiela oahpahussii, dákko bakte oahpaheaddjioahpahus. </p>
<p><em type="italic">Geavahit – lasihit almmolaš sámegielat fálaldagaid buot servodatsurggiin: </em>fátmmasta ulbmiliid ja doaibmabijuid almmolaš bálvalus- ja fuolahusfálu sámegillii iešguđet surgiin. Dát lea dehálaš čuovvoleames St.dieđ. nr. 28 ja dieđáhusa cealkka ahte eiseválddit <span type="quote">«beaivválaš politihkas»</span> galget vuhtiiváldit sámi geavaheddjiid. Dasa lassin dás maiddái evttohuvvo sámelága giellanjuolggadusaid ođđasit dárkkistit, ráđđehusa sámi gielaid geavaheami, DGT ja giellateknologiija. </p>
<p><em type="italic">Oaidnit – oainnusindahkamis sámegiela almmolašvuođas: </em>fátmmasta ulbmiliid ja doaibmabijuid vai sámegiella galgá boahtit eanet oidnosii almmolaš suorggis ea.ea. radio, TV, áviissaid ja interneahta bakte, sámi girjjálašvuođa sisaoastinortnega bakte, ja galbemis sámegillii. </p>
<p type="title">3.11.3 Sámelága giellanjuolggadusat</p>
<p>Dás čujuhuvvo Sámedikki jahkedieđáhussii kap 2.13.2.</p>
<p>Sámelága giellanjuolggadusaid hálddašanguovlu mearriduvvui 2006 viiddiduvvot nu ahte maiddái fátmmasta Divttasvuona suohkana. 2008 ođđajagimánu 1.beaivvi rájes lea maiddái Snåase suohkan gullevaš hálddašanguvlui. Kultur- ja girkodepartemeanta lea 2008 ožžon ohcamuša Loabát suohkanis Romssa fylkkas mas ohcet fátmmastuvvot sámi giellalága hálddašanguvlui. Ráđđehus lea 2009 ođastuvvon našunálabušeahtas evttohan ahte Sámedikki bušeahtta lasihuvvo 1 milj. ruvnnuin vai Loabát suohkana sáhttá lahttudit sámegiela hálddašanguvlui 2009 golggotmánu 1.beaivvi rájes.</p>
<p>Maŋŋil go Divttasvuona ja Snåase suohkanat gullet sámi giellalága hálddašanguvlui, de hálddašanguovlu dál fátmmasta davvisámi, julevsámi ja lullisámi gielaid.</p>
<p type="title">árvvoštallamis&#13;  sámelága giellanjuolggadusaid</p>
<p>Sámelága giellanjuolggadusat lea ��rvvoštallojuvvon 2007. árvvoštallanraporta čájeha ahte almmolaš ásahusat maidda sámelága giellanjuolggadusat gusket eai ollášuhte lága gáibádusaid ollásit. Dasa lassin árvvoštallan čájeha ahte sáhttá jearrat ollášuhttet go sámelága giellanjuolggadusat eurohpalaš guovlo- ja unnitálbmotgielaid šiehtadusa gáibádusaid. Daid čuolbmabeliid vuođul mat ovdanbohtet sámelága giellanjuolggadusaid árvvoštallamis ja go giellalága hálddašanguovlu lea viiddiduvvon nu ahte dál fátmmasta sihke davvisámi, julevsámi ja lullisámi gielaid, áigu Bargo- ja searvadahttindepartemeanta ovttasbargamis guoskevaš fágadepartemeanttaiguin ja ráđđádallamis Sámedikkiin álggahit sámelága giellanjuolggadusaid árvvoštallat ja árvvoštallat vejolaš ođasmahttima.</p>
<p type="title">Gozihit sámelága&#13;  giellanjuolggadusaid</p>
<p>Dás čujuhuvvo Sámedikki jahkedieđáhussii kap 2.13.1.</p>
<p>Sámegiela guorahallan man Sámediggi lea čađahan 2000, 2004 ja 2008 ja sámelága giellanjuolggadusaid árvvoštallanjagi 2007’s, lea duođaštan ahte eatnasat almmolaš ásahusain geaidda sámelága giellanjuolggadusat gullet eai ollášuhte lága gáibádusaid ollásit. Dát guoská vuoigatvuhtii geavaheames sámegiela go lea oktavuohta almmolaš ásahusaiguin sámi giellalága hálddašanguovllus. Guorahallan duođašta ahte unnán áiggi mielde lea rievdan. Departemeanta áigu ságaškuššamis sámelága giellanjuolggadusaid oktavuođas maiddái árvvoštallat goziheami das movt suohkanat ja fylkkasuohkanat čuovvolit sámelága giellamearrádusaid.</p>
</body></document>
