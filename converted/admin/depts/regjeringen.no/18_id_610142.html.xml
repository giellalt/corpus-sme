<document xml:lang="sme" id="no_id">
  <header>
    <title>2.18 Politihkalaš dási... - regjeringen.no</title>
    <genre code="admin"/>
    <author>
      <person firstname="" lastname="Kommunal- og moderniseringsdepartementet" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>442</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/fad/dok/regpubl/stmeld/2009-2010/die-st-22-2009--20101/2/18.html?id=610142</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>2.18 Politihkalaš dási... - regjeringen.no</p>
    <p>Dieđ. St. 22 (2009 – 2010)</p>
    <p type="title">Sámedikki 2009 doaimma&#13;  birra</p>
    <p type="title">2.18 Politihkalaš dási doaibmagolut</p>
    <p type="title">2.18.1 Sámedikki dievasčoahkkin</p>
    <p>Jagi 2009 bušeahtas lei várrejuvvon 9 300 000 ru Sámedikki dievasčoahkkima várás.</p>
    <p>Válgga geažil 2009:s lassin dievasčoahkkimii mii dollojuvvui ođđa Sámedikki rahpama oktavuođas, leat dollojuvvon 3 dábálaš dievasčoahkkima. Buot dán golmma dievasčoahkkima ovddabealde leat maiddái dollojuvvon lávdegoddečoahkkimat.</p>
    <p>Gonagaslaš Majestehta Gonagas Harald rabai guđát sámedikki golggotmánu 13. b. 2009.</p>
    <p type="title">2.18.2 Sámedikki čoahkkinjođihangoddi</p>
    <p>Jagi 2009 bušeahtas lei várrejuvvon 1 200 000 ru Sámedikki čoahkkinjođihangoddái.</p>
    <p>Dasa lassin go gohčču lávdegoddečoahkkimiidda ja dievasčoahkkimiidda áššelisttain, čoahkkinplánain, sárdnunlisttain jna meannuda čoahkkinjođihangoddi váldoáššis čuovvovaš áššiid: permišuvdnaohcamiid dahje luohttámušdoaimmas luvvemiid, joavko- ja opposišuvdnaruđaid hálddašeami, bargoortnega reviderema, vuođđonjuolggadusaid ja čoahkkinortnega, ja lávdegoddečoahkkimiid ja dievasčoahkkimiid čoahkkinplánaid.</p>
    <p>Čoahkkinjođihangotti jođiheaddji, dievasčoahkkinjođiheaddji, lea ollesáiggepolitihkar ja sus lea kantuvra Sámedikkis Kárášjogas.</p>
    <p type="title">2.18.3 Sámedikki&#13;   bearráigeahččanlávdegoddi</p>
    <p>Jagi 2009 bušeahtas lei várrejuvvon 200 000 ru Sámedikki bearráigeahččanlávdegoddái.</p>
    <p type="title">2.18.4 Sámi parlamentáralaš ráđđi</p>
    <p>Jagi 2009 bušeahtas lei várrejuvvon 500 000 ru Sámi parlamentáralaš ráđđái mii lea Suoma, Norgga ja Ruoŧa beale sámedikkiid ovttasbargoorgána.</p>
    <p type="title">2.18.5 Sámedikki doarjjastivra</p>
    <p>Jagi 2009 bušeahtas lei várrejuvvon 1 000 000 ru Sámedikki doarjjastivrii, mii juolluda ruđaid Sámedikki váikkuhangaskaoapmeortnegiin daid mihttomeriid ja vuoruhemiid ektui mat bohtet ovdan Sámedikki jahkásaš bušeahttamearrádusain. Sámedikki doarjjastivrras leat 7 lahtu.</p>
    <p type="title">2.18.6 Sámediggeráđđi</p>
    <p>Jagi 2009 bušeahtas lei várrejuvvon 7 200 000 ru sámediggeráđđái mii stivre beaivválaš politihkalaš doaimma. Sámedikki dievasčoahkkin lea válljen Sámediggeráđi vihtta lahtu Sámedikki dievasčoahkkima áirasiid gaskkas. Sámediggeráđi lahtut ja 2 politihkalaš ráđđeaddi leat 2009:s leamaš ollesáiggepolitihkkarat.</p>
    <p type="title">2.18.7 Sámedikki giellastivra</p>
    <p>Jagi 2009 bušeahtas lei várrejuvvon 350 000 ru Sámedikki giellastivrii, maid sámediggeráđđi láve nammadit.</p>
    <p>Sámedikki giellastivra lea giellaáššiid fágaorgána, ja das leat 5 lahtu davvi-, julev- ja máttasámi guovlluin.</p>
    <p type="title">2.18.8 Sámi giellalávdegoddi</p>
    <p>Jagi 2009 bušeahtas lei várrejuvvon 500 000 ru Sámi giellalávdegoddái. Dát juolludus ovttas daiguin ruđaiguin maid Suoma ja Ruoŧa beale sámedikkit juolludit, mannet Sámi giellalávdegotti doaibmagoluide.</p>
    <p type="title">2.18.9 Sámedikki nuoraidpolitihkalaš&#13;   lávdegoddi</p>
    <p>Jagi 2009 bušeahtas lei várrejuvvon 325 000 ru Sámedikki nuoraidpolitihkalaš lávdegoddái. Dán lávdegottis leat 5 lahtu davvi-, julev- ja máttasámi guovlluin.</p>
    <p>Sámedikki nuoraidpolitihkalaš lávdegoddi lea 2009:s addán diehtojuohkima sámi nuoraide Oslos, Troanddimis ja Romssas. Lávdegottis leat earret eará leamaš čoahkkimat Bargo- ja searvadahttindepartemeantta stáhtačálliin ja Mánáidáittardeddjiin. Mánáidáittardeaddji searvvai maiddái álbmotčoahkkimii maid Sámedikki nuoraidpolitihkalaš lávdegoddi lágidii Kárášjogas 2009:s. Álbmotčoahkkima váldofáddán lei givssideapmi. Álbmotčoahkkimii ledje boahtán lagabui 300 olbmo, ja givssidanproblematihkka oaččui ollu mediaberoštumi. Dasa lassin lea lávdegoddi doallan sáhkavuoruid sierra seminárain ja konferánssain.</p>
    <p>Sámedikki nuoraidpolitihkalaš lávdegoddi lea searvan bargojovkui ođđa sámi nuoraidorganisašuvnna Noereh vuođđudančoahkkima oktavuođas.</p>
    <p>Gielda- ja guovlodepartemeanta lea juolludan lávdegoddái doarjaga diehtojuohkindoaibmabijuide 2009 válgga oktavuođas. Doarjja geavahuvvui kampánjii mii čađahuvvui guovtti oasis ja mas guovddážis lei oažžut eanet nuoraid Sámedikki jienastuslohkui ja dasto buoridit válgasearvama nuoraid gaskkas.</p>
    <p>Maŋŋá válggaid nammadii Sámediggeráđđi ođđa nuoraidpolitihkalaš lávdegotti áigodahkii 2010 – 2011.</p>
  </body>
</document>
