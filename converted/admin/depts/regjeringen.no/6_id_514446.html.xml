<document xml:lang="sme" id="no_id"><header><title>12.6 Gelbbolašvuođanannen - regjeringen.no</title><genre code="admin"/><author><person firstname="" lastname="Bargodepartemeanta" sex="unknown" born="" nationality=""/></author><translator><unknown/></translator><translated_from xml:lang="nob"/><year>2008</year><publChannel><publication><publisher>regjeringen.no</publisher></publication></publChannel><wordcount>677</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/2007-2008/stdie-nr-28-2007-2008-/12/6.html?id=514446</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>12.6 Gelbbolašvuođanannen - regjeringen.no</p>
<p>St.dieđ. nr. 28 (2007-2008)</p>
<p type="title">Sámepolitihkka</p>
<p type="title">12.6 Gelbbolašvuođanannen</p>
<p>Máhttoloktema atnuiváldima oktavuođas sirddii ráđđehus 2 milj. ruvnno Sámediggái, oahpaheddjiid gelbbolašvuođanannemii geat oahpahit sámegillii ja sámegielas. Dasa lassin sáhttet oahpaheaddjit geat oahpahit sámegillii ja sámegielas maid geavahit ruđaid mat leat juolluduvvon <span type="quote">«Ovdáneami gelbbolašvuohta – vuođđooahpahusa gelbbolašvuođanannen»</span> doaimmas.</p>
<p type="title">12.6.1 Gávnos</p>
<p>Go galge implementeret oahppoplánaid Máhttoloktemii de leat hui ollu ohcalan nationála oahppoplánain resursamaterieallaid mat muitalit sámi sisdoalu birra. Sámi allaskuvla lea ráhkadan bagadallama sámi sisdoalus nationála oahppoplánain go riikka oahppoeiseválddit sin dáhtto dan bargat. Bagadallan galgá leat oassin muhtin diehto- ja movttidahttinpáhkas sámi sisdollui mii lea čadnojuvvon liigeohppui ja fágabargiid oahpaheapmái. Gávnos lea ovddimustá daidda oahpaheddjiide geat oahpahit riikka oahppoplánaid mielde, muhto dat veadjá maid leat ávkkálaš veahkkeneavvun daidda oahpaheddjiide geat oahpahit Máhttolokten – Sámi oahppoplánaid mielde.</p>
<p>Resursamaterieallan lea resursagirji Gávnos mii galgá doaibmat fágalaš resursan oahpaheddjiide go sii galget bargat sámi sisdoaluin riikka oahppoplánain ovttas nehttii vuođđuduvvon oahpporesurssaiguin. Gávnos deaddiluvvui ja sáddejuvvui buot skuvlaeaiggádiidda ja skuvllaide skuvlaálgimii borgemánu 2007:s. Resursagirjjis leat duogáš dieđut, duohtadili teavsttat ja jurdagat čađaheapmái. Ii dat leat metodalaš bagadallan, muhto <span type="quote">«vuosttašveahk-ki»</span> mas leat ovdamearkkat maidda oahpaheaddji sáhttá lasihit dan maid hálida. Dat ásahusat mat leat ráhkadan bagadallama áigot ovttas <span type="quote">«Skuvlaneahtain»</span> ráhkadit nehttii vuođđuduvvon oahpporesurssaid mat leat čadnon Gávnos girjái ja dat galgá leat <span type="quote">«resursabáŋku»</span> báikkis <em type="italic">www.skolenettet.no </em>/gavnos. </p>
<p type="title">12.6.2 Lassioahppofálaldagaid ráhkadeapmi</p>
<p>Sámi sisdoallu boahtá čielgaseappot ovdan riikka plánain ja dat bidjá ođđa gáibadusaid gealboloktemii. Dál jáhkket ahte bohtet dárbbut oažžut eambbo rievddadeaddji ja guvlui heivehuvvon liigeoahppofálaldagaid, ja gártá maid hástalussan oainnusin dahkat sámi perspektiivvaid váldo rámmaplánain ja ásahusaid iežaset fágaplánain sihke ovdaskuvllaoahpu ja oahpaheaddjeoahpu várás. Dasa lassin lea deatalaš láhčit dili nu ahte oahpaheaddjeoahppoásahusat maid ráhkadit gelbbolašvuođa mii lea mielde das ahte sámi perspektiiva boahtá mielde vuođđooahpu fágain.</p>
<p type="title">Boksa 12.3 Ovddamearkkat Máhttoloktema&#13;  oahppoplánaide gullevaš sámi&#13;  fáttáin, mat&#13;  leat gelbbolašvuođaulbmiliin</p>
<p type="title">Dárogiella</p>
<list><p type="listitem">dovdat ja dadjat sámi alfabehta bustávaid</p>
<p type="listitem">čilget daid vuoigatvuođaid mat leat sámegielas ja gos gávdnojit iešguđet sámegielat Norggas, Ruoŧas, Suomas ja Ruoššas</p>
</list><p type="title">Luonddufága</p>
<list><p type="listitem">addit ovdamearkkaid das movt sámit atnet luondduriggodagaid</p>
<p type="listitem">addit ovdamearkkaid álbmotdálkasiin, earret eará sámi dálkasiin, ja ságastallat erohusa gaskal alternatiiva dálkasiin ja skuvladálkasiin</p>
</list><p type="title">Servodatfága</p>
<list><p type="listitem">muitalit sámiid, Norgga álgoálbmoga birra, ja kultuvrra guovddáš osiid birra ja sámiid eallindili birra vikiŋgaáiggi rádjái</p>
</list><list><p type="listitem">muitalit kultuvrra guovddáš osiid birra ja sámiid dili birra vikiŋgaáiggi rájes gitta dánskaáiggi loahpageahčái ja sámiid oktavuođa birra Davvikalohta stáhtaide dien áigodagas</p>
</list><p type="title">Kristtalašvuođa-,&#13;  oskkoldaga- ja eallinoainnumáhttu</p>
<list><p type="listitem">čilget váldoosiid sámi ovdal-kristtalaš oskku religiuvnnas ja rievdama kristtalašvuhtii</p>
<p type="listitem">guorahallat árvoáššiid main sámit beroštit dán áiggi</p>
</list><p type="title">Historjá</p>
<list><p type="listitem">čilget guovddáš osiid sámi historjjás ja digaštallat sámiid oktavuođa daiguin stáhtaiguin gos sámit ásse gitta sullii 1850 rádjái</p>
</list><p>Oahpahusdirektoráhtta lea atnán vuođđun Gávnos girjji vai šattašii gelbbolašvuođalokten riikkas ja lea bidjan Sámi allaskuvlii bargun ráhkadit liigeoahpahusa oahpaheddjiide vai besset oahppat Máhttoloktema sámi sisdoalu. Leat bivdán allaskuvlla čalmmustahttit muhtin guovddáš sisdoalloosiid vai movttidahtáše oahpaheddjiid bargat sámi gelbbolašvuođa mihttomeriiguin ja vai livčče mielde buori máhttoovdánahttimis. Fálaldat váldojuvvo atnui 2007 čavčča.</p>
<p>Sámi allaskuvla lágidii Oslo allaskuvllain muhtin seminára bargiide universitehta- ja allaskuvllassuorggis, fylkkamánniid oahppoossodagain ja eará berošteddjiide ee. movttidahttin dihte liigeoahpahusfálaldagaid ráhkadit. Romssa ja Nordlándda fylkkamánnit maid leat doallan semináraid sámi sisdoalu birra 2007 giđa.</p>
<p>Lea skuvlaeaiggádiid duohken árvvoštallat lea go dárbu liigeohppui mii livččii dan bargui čadnojuvvon mii dahkkojuvvo sámi gebbolašvuođa mihttomeriid ektui. Jus leat gelbbolašvuođa ovdánahttindárbbut, de besset skuvlaeaiggádat váldit oktavuođa allaskuvllaiguin vai besset álggahit ovttasbarggu dien suorggis. Diekkár ovttasbarggu sáhttá ovdamearkka dihte regiunála dásis organiseret.</p>
<p type="title">12.6.3 Sámi lohkanguovddáš</p>
<p>Sámi allaskuvla ásahii 2007 giđa Sámi lohkanguovddáža sierra doaibman. Sámi allaskuvla lea árvalan ahte lohkanguovddáš ásahuvvošii fásta birasin sámi lohkanoahpahussii, ja ahte doppe galgá čađahuvvot sámegiel lohkamis dutkan- ja ovddidanbargu, ja dat galgá maid doaibmat fágalaččat veahkkin sámegiela ja skuvlla oktavuođas, ja leahkit sámi fágabiras mii guoská sámegiel lohkanoahpahussii. Departemeanta oaivvilda ahte Sámi lohkanguovddáš berre árvvoštallat ásahit ovttasbarggu fágabirrasiiguin mat juo gávdnojit, gos earet eará barget lohkanoahpahemiin ja dutkamiin, vai sáhttá viiddidit ja atnit ávkki goabbatguoimmis gelbbolašvuođa ja vásáhusaid.</p>
<p type="title">12.6.4 Strategiijat ja doaibmabijut</p>
<list><p type="listitem">Láhčin dihtii dili našuvnnalaš gelbbolašvuođanannemii, de lea Oahpahusdirektoráhtta addán Sámi allaskuvlii bargun ovddidit vuogi movt galggašii fállat lassioahpu oahpaheddjiide Mahttoloktema sámi sisdoalu birra. Vuolggabáikin dán bargui lea <em type="italic">Gávnos </em>. </p>
<p type="listitem">Departementta mielas lea dehálaš nannet sámegiel lohkanoahpahusa ja áigu ovttasráđiid Sámi allaskuvllain árvvoštallat movt dien buoremusat sáhttá áimmahuššat.</p>
</list></body></document>