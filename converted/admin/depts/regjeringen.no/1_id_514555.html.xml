<document xml:lang="sme" id="no_id"><header><title>20.3.1 Eurohpa regiovdna-... - regjeringen.no</title><genre code="admin"/><author><person firstname="" lastname="Bargodepartemeanta" sex="unknown" born="" nationality=""/></author><translator><unknown/></translator><translated_from xml:lang="nob"/><year>2008</year><publChannel><publication><publisher>regjeringen.no</publisher></publication></publChannel><wordcount>278</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/2007-2008/stdie-nr-28-2007-2008-/20/3/1.html?id=514555</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>20.3.1 Eurohpa regiovdna-... - regjeringen.no</p>
<p>St.dieđ. nr. 28 (2007-2008)</p>
<p type="title">Sámepolitihkka</p>
<p type="title">20.3.1 Eurohpa regiovdna- dahje unnitlohkogielaid soahpamuš</p>
<p>Eurohparáđđi mearridii Eurohpa regiovdna- dahje unnilohkogielaid soahpamuša (European Charter for regional or minority languages) jagi 1992 gáhtten dihte unnitlohkogielaid, vai Eurohpa kultuvra seailluhuvvo oktan ovttastuvvon ja girjás kultuvran. Soahpamuš geatnegahttá našunalstáhtaid čađahit konkrehta doaimmaid seailluhan dihte regionála- ja unnilohkogielaid, vai šaddet oainnusin sihke politihkas, láhkaaddimis ja geavahusas.</p>
<p>Norga vuolláičálii soahpamuša skábmamánu 10. b. 1993:s, muhto dát ii boahtán fápmui ovdal njukčamánu 1. b. 1998. Soahpamuša nubbi oassi mearrida ollu deaŧalaš ulbmiliid ja prinsihpaid das mii guoská stáhtaid geatnegasvuhtii sihkkarastit unnitlohkogielaid suodjaleami. Unnitlohkogielaid lihtu goalmmát oassi sisttisdoallá viidát ja bienalet njuolggadusaid mat addet eiseválddiide konkrehta geatnegasvuođaid iešguđetge surggiin, ee. dakkár surggiin go oahpahusas, riektelágádusas ja almmolaš hálddašeamis. Norgga dáfus lea soahpamuša goalmmát oasi ratifiseren váikkuhan dušše davvisámegillii.</p>
<p>Norga lea váldán badjelasas geatnegasvuođaid das mii guoská sámegillii oahpahusvuogádagas (artihkal 8), riektevuogádagas (artihkal 9), almmolaš hálddašeamis (artihkal 10), hivvomediain (artihkal 11), kultureallimis (artihkal 12), ekonomalaš ja sosiala diliin (artihkal 13), ja das mii guoská gielladillái riikkarájiid rastá (artihkal 14). Maŋimusat namuhuvvon artihkkalis giela dili birra riikkarájiid rastá lea Norga dohkkehan geatnegasvuođa láhčit diliid nu ahte lea vejolaš ovddidit ovttasbargama riikkarájiid rastá ovdamunnin sámegillii, erenoamážit gaskal regionála ja báikkálaš eiseválddiid dan golbma davviriikkas.</p>
<p>Unnitlohkogielaid soahpamuša 15. artihkkalis čuovvu ahte oasehasat galget buktit ovdan raportta politihka birra mii lea nugo soahpamuša nuppi oasis, ja doaimmaid birra mat leat dahkkon čađahan dihte goalmmát oasi, maid oasehasat leat dohkkehan ratifikašuvnnas. Raporttat galget bid-djot ovdan juohke njealját jagis. Norga buvttii ovdan iežas vuosttaš raportta 1999, ja 2002 biddjui Norgga nubbi raporta ovdan. Kultur- ja girkodepartemeanta ovttastahttá raportabarggu mas leat oasit guoskkahuvvon departemeanttain sámegiela ja eará unnitlohkogielaid doaimmaid birra sin ovddasvástádussurggiin.</p>
</body></document>
