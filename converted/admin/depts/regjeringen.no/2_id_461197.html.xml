<document xml:lang="sme" id="no_id"><header><title>3.2 Ráđđádallamat - regjeringen.no</title><genre code="admin"/><author><person firstname="" lastname="Eanandoallo- ja biebmodepartemeanta " sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>579</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-/3/2.html?id=461197</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>3.2 Ráđđádallamat - regjeringen.no</p>
<p xml:lang="nob">Od.prp. nr. 25 (2006-2007)</p>
<p type="title">Boazodoallolága birra</p>
<p type="title">3.2 Ráđđádallamat</p>
<p>Gielda- ja guovloministtar ja sámediggepresideanta vuolláičáliiga soahpamuša stáhtalaš eiseválddiid ja Sámedikki gaskasaš ráđđádallamiid birra miessemánu 11. beaivvi 2005. Gonagaslaš resolušuvnna bokte suoidnemánu 1. beaivvi 2005 nannejuvvui ahte sohppojuvvon prosedyrat galget gustot olles stáhtahálddahussii. Ráđđádallansoahpamuša duogážin lea álgoálbmogiid vuoigatvuohta oainnuideaset cealkit áššiin mat njuolga gusket sidjiide. Dát vuoigatvuohta lea nannejuvvon ILO-konvenšuvnnas nr. 169 álgoálbmogiid ja čearddalaš álbmogiid birra iešheanalaš stáhtain, 6. artihkkalis.</p>
<p>Ráđđádallamat galget čađahuvvot buot áššiin mat sáhttet njuolga guoskat sámi beroštumiide. Boazodoallolága rievdadeapmi lea čielgasit dakkár ášši mas galgá ráđđádallat.</p>
<p>Go Ráđđehus ásahuvvui 2005 čavčča, de mearridii bargagoahtit ođđa boazodoallolágain. Dan dihte álggahuvvoje ráđđádallamat Sámedikkiin ja NBR:in. Departemeanta lea atnán deaŧalažžan lágidit buriid ráđđádallamiid, ja čađahit daid vuogi mielde mii lea sohppojuvvon ráđđádallamiid čađaheami birra. Dat mielddisbuktá ee. rabasvuođa ja geatnegasvuođa oččodit ovttamielalašvuođa. Skábmamánus seamma jagi dollojuvvui vuosttaš ráđđádallančoahkkin Sámedikkiin. Ođđajagemánus 2006 dollojuvvui vuosttaš ráđđádallan politihkalaš dásis. Leat leamaš oktiibuot čieža ráđđádallama maŋŋel go dát Ráđđehus ásahuvvui. Dasa lassin lea hálddahuslaš dásis leamaš lagas oktavuohta ráđđádallančoahkkimiid gaskka.</p>
<p>Go juo ledje vuđolaš duogášdieđut boazodoalloláhkalávdegotti barggu olis, de lea bealálaččain leamaš buorre vuođđu čađahit ráđđádallamiid. Ráđđádallamiin leat válljen guorahallat daid osiid láhkalávdegotti árvalusas mat adnojit erenoamáš deaŧalažžan dahje váttisin. Vuosttaš čoahkkimis lonohalle bealálaččat notáhtaid. Dáid notáhtaid bokte leat sihke áššit biddjon ovdan maid háliidedje erenoamážit ságaskuššat, ja oaivilat ovddiduvvon ođđa lága hárrái. Dađi mielde ovddiduvvui evttohuvvon láhkateaksta gieđahallamii ráđđádallančoahkkimiin.</p>
<p>Go ráđđádallamat ledje loahpahuvvon geassemánu loahpas 2006, de ráhkadii departemeanta ođđa láhkaárvalusa, mii sáddejuvvui Sámedikki gieđahallamii ollesčoahkkimis. Ráđđádallansoahpamušas eaktuduvvo ahte Sámediggi galgá beassat gieđahallat láhkaevttohusa ovdal go Ráđđehus dahká loahpalaš mearrádusa. NBR maid beasai buktit oainnus maŋemus evttohussii.</p>
<p>Boazodoalloláhka lea vuosttaš láhka mii guoská sámi beroštumiide mii ovddiduvvo Stuoradiggái maŋŋel go ráđđádallansoahpamuš mearriduvvui.</p>
<p>Dan dihte leat leamaš soames hástalusat dáid ráđđádallamiid geažil. Almmolašvuođagažaldat ja oktavuohta dábálaš láhkaprosedyraide leat guovddážis dán dáfus. Dasa lassin leat bealálaččain leamaš dihto vuordámušat dasa movt ráđđádallamat galggaše čađahuvvot. Ráđđádallanbagadusas mii lea ráhkaduvvon, daddjo čielgasit ahte Sámediggi galgá beassat oaidnit evttohuvvon láhkateavstta, ja ahte Sámedikki ollesčoahkkin galgá beassat cealkámuša buktit evttohuvvon láhkatekstii. Ahte Sámedikki ollesčoahkkin galgá beassat oainnus cealkit, mielddisbuktá ahte láhkateaksta šaddá almmolaš. Dat dagai ahte departemeanta, ja dasto Ráđđehus leat gieđahallan láhkateavstta guovtte geardde. Proposišuvdnaevttohus lea gárvvistuvvon maŋŋel go Sámediggi lea gieđahallan láhkaevttohusa, ja dat leat dasto easkka dan maŋŋel sáddejuvvon departemeanttaide guorahallamii. Ráđđehusa čielga oaidnu lea ahte ráđđádallansoahpamuš ii mielddisbuvtte ahte ieš láhkaproposišuvdna galgá leat ráđđádallanfáddá. Ráđđádallan galgá leat dušše láhkateavstta hárrái. Sámediggi lea bivdán eanet dieđuid, ja eandalii mearkkašumiid láhkii. Čuoččuhuvvui ahte ii leat vejolaš vuđolaččat gieđahallat láhkateavstta Sámedikki ollesčoahkkimis nu guhká go eai oaččo eanet duogášdieđuid. Departemeantta oainnu mielde lei Sámedikkis doarvái diehtu ovddidit ášši politihkalaš gieđahallamii. Muđui ráhkadii departemeanta datte notáhta maŋŋel ráđđádallančoahkkimiid, čielggadan dihte gažaldagaid mat Sámedikkis ledje ášši gárvvisteamis politihkalaš gieđahallamii.</p>
<p>Departemeantta áigumuš lei váldit oktavuođa Sámedikkiin ja NBR:in jus láhkaevttohus rievdaduvvo sisdoalu dáfus, earret vejolaš rievdademiid Sámedikki/NBR ávžžuhusaid olis. Eai leat dahkkon dakkár rievdadeamit mat eaktudivčče ođđa ráđđádallamiid. Evttohus lea datte njulgejuvvon ja divvojuvvon gokko gávnnahuvvui darbbašlažžan ja leat soames láhkateknihkalaš rievdadeamit dahkkon.</p>
<p>Vaikko čuožžiliige guovtteoaivilvuohta láhkaevttohusa gieđahallama oktavuođas Sámedikki ollesčoahkkimis, de leat bealálaččat ovttaoaivilis das ahte ráđđádallamiin lea leamaš buorre ja ulbmillaš vuoigŋa. Ollu čuoggáin lea leamaš ovttamielalašvuohta, ja eará čuoggáin lea fas goabbat oaivil. Guovddáš gažaldat man hárrái lea goabbat oaidnu, lea stáhta vejolašvuohta resurssaid bearráigeahččat. Maŋŋelis dán proposišuvnnas čilgejuvvo eanet dán birra, ja eará beliid birra gokko lávdegotti árvalus ii leat čuvvojuvvon, dás maiddái makkár oaidnu ráđđádallanbeliin lea leamaš daid hárrái. Dát lea muhtun muddui čielggaduvvon 8. kapihttalis ja muhtun muddui 10. kapihttalis.</p>
</body></document>
