<document xml:lang="sme" id="no_id"><header><title>5.4 Dárbu rievdadit lága - regjeringen.no</title><genre code="admin"/><author><person firstname="" lastname="Eanandoallo- ja biebmodepartemeanta " sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>474</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/lmd/Dokumeanttat-/regpubl/otprp/2006-2007/Odprp-nr-25-2006-2007-/5/4.html?id=461210</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>5.4 Dárbu rievdadit lága - regjeringen.no</p>
<p xml:lang="nob">Od.prp. nr. 25 (2006-2007)</p>
<p type="title">Boazodoallolága birra</p>
<p type="title">5.4 Dárbu rievdadit lága</p>
<p>Boazodoalloláhkalávdegoddi lea iežas čielggadusas earret eará dadjan (čuoggás 9.1.2. siidu 88/89):</p>
<p>«1978-lága mearrádusain boazodoalu siskkáldas áššiid birra lea vuosttažettiin almmolašrievttálaš vuogádat. Ollu áššiid sáhttet dušše eiseválddit mearridit. Njuolggadusat leat hábmejuvvon nu ahte ollu gažaldagaid ferte mearridit árvvošteami bokte. Láhka lea hábmejuvvon nu ahte mearrideaddji orgána sáhttá hui friddja mearridit, leaš dál orohatstivra, guovllustivra, boazodoallostivra dahje departemeanta.</p>
<p>Nu leat eanas áššit biddjon hálddašanorgána árvvošteami háldui. Dat mielddisbuktá ahte leat unnán rievttálaš njuolggadusat maid mielde hálddahus galgá árvvoštallat, earret dábálaš hálddahuslaš prinsihpat kontradiktoralaš gieđahallama ja bealátkeahtesvuođa birra ja ahte mearrádus galgá leat áššálaš ii ge dagahit áššehis vealaheami. Lága ovdabargguin leat unnán rávvagat dasa movt njuolggadusaid galgá dulkot. Leat maiddái unnán johtočállosat ja dárkilet čujuhusat dan hárrái movt lága mearrádusaid galgá čađahit. Dát ásaha hálddahusa ja boazodolliid guovdu eahpesihkarvuođa lága mearrádusaid hárrái.</p>
<p>Lágas leat unnán njuolggadusat mat njuolga dadjet maidege boazodolliid gaskasaš vuoigatvuođaid ja geatnegasvuođaid birra. Láhka sáhttá ásahit dan áddejumi ahte easkka eiseválddiid mearrádusaid bokte dihto áššiin ožžot boazoeaiggádat geatnegasvuođa čuovvut lága ja njuolggadusaid. Dalle šaddá almmolaš stivrenorgánaid duohkái mearridit prinsihpaid ja njuolggadusaid boazodolliid gaskasaš áššiin. Dát addá boazodolliide unnán vejolašvuođa ovddosguvlui diehtit ja plánet, maiddái dan dihte go eai leat ráhkaduvvon johtočállosat ja čujuhusat, nugo ovdalis namuhuvvon.</p>
<p>Guovllustivrraid áššelisttut maŋemus jagiid čájehit maiddái ahte dat gieđahallet hui unnán áššiid boazodoallolága mearrádusaid olis. Dan dihte leat unnán konkrehta mearrádusat maid olis livččii sáhttán ásahuvvot vuođđu dan hárrái movt lága galgá áddet ja dulkot.</p>
<p>Otná boazodoalloláhka lea huksejuvvon dan ala ahte almmolašvuohta oažžu friddja organiseret boazodoalu nu movt heive áigges áigái ráđđejeaddji politihkkii. Lea omd. eiseválddiid duohken lága rámma ja ulbmila olis mearridit orohatjuohkima, doalloovttadagaid juolludeami ja boazologu jna. daid árvvoštallamiid vuođul maid ieža atnet heivvolažžan ja bealuštahttin.»</p>
<p>Váldomoaitámuššan otná lága vuostá lea leamaš ahte das lea beare garra <span type="quote">«dáčča»</span> oaidnu vuođđun ja ahte dat duođai ii doaimma dohkálaččat boazosámi oktavuođas. Erenoamážit lea doaba doalloovttadat, mii ásahuvvui 1978-lága olis, adnon unohassan guovddáš guovlluin. Boazodoallolága lea nappo dárbbašlaš rievdadit vai bohtet mearrádusat boazodoalu siskkáldas áššiid hárrái mat heivejit buorebut go </p>
<p>Nugo eará ge almmolaš doaimmat, de ferte boazodoalu almmolaš hálddašeapmi nai duos dás vuđolaččat árvvoštallojuvvot, gávnnahan dihte lea go dat ulbmillaš daid doaimmaid ektui mat galget čađahuvvot ja mearriduvvon politihkalaš mihttomeriid ektui. Dat lei ge maiddái láhkalávdegotti mandáhta duogážin. Nugo 8. kapihttalis boahtá ovdan, de ii leat departemeanta guorahallan lávdegotti árvalusa dán hárrái, ii ge árvvoštallan eará čovdosiid. Dát boahtá earret eará das go Sámediggi lea ráđđádallamiid oktavuođas bivdán ahte gažaldagat sámi iešmearrideami birra ja oktavuohta boazodollui fertejit čielggaduvvot dárkileappot. Departemeantta oaivila mielde berre hálddašangažaldaga dárkileappot geahčadit čielggadeamis Sámedikki oppalaš válddi ja váikkuheami birra.</p>
</body></document>