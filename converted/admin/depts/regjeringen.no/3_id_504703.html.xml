<document xml:lang="sme" id="no_id">
  <header>
    <title>4.3 Doaba «sámi jienastuslohku» - regjeringen.no</title>
    <genre code="admin"/>
    <author>
      <person firstname="" lastname="Arbeids- og sosialdepartementet" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2008</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>353</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/Odeldiggeproposiuvnnat/2007-2008/odprp-nr-43-2007-2008-/4/3.html?id=504703</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nob">4.3 Doaba <span type="quote">«sámi jienastuslohku»</span> - regjeringen.no</p>
    <p xml:lang="nob">Od.prp. nr. 43 (2007-2008)</p>
    <p type="title">Láhka sámelága rievdadusaid birra</p>
    <p type="title">4.3 Doaba <span type="quote">«sámi jienastuslohku»</span></p>
    <p type="title">Selle lávdegotti árvalus ja Sámedikki&#13;  mearrádus</p>
    <p>Selle lávdegotti oainnu mielde jienastuslogu váldodoaibman lea leat jienastuslohku válggaid várás, mas jienastuslohkui čálihuvvon olbmot, válgaoassálastima bakte, válljejit sápmelaččaid álbmotválljejuvvon ásahusa.</p>
    <p>Sámi jienastuslohku lea logahat mas leat buot Norgga sápmelaččat geat ieža leat ovddidan gáibádusa čálihuvvot jienastuslohkui. Jus galgá čálihuvvot jienastuslohkui ferte ollášuhttit eavttuid maid sámelága § 2 – 6 gáibida, ja nu oažžu vuoigatvuođa jienastit sámediggeválggain juohke njealját jagi.</p>
    <p>Lea govda ipmárdus ahte leat oalle ollu olbmot geat ollášuhttet sámelága § 2 – 6 sihke subjektiiva ja objektiiva eavttuid, muhto iešguđetge sivaid dihte válljejit ii čálihuvvot jienastuslohkui.</p>
    <p>Sii geat čálihuvvojit jienastuslohkui eai oaččo eará vuoigatvuođa go ahte ožžot vuoigatvuođa jienastit sámediggeválggain. Lávdegoddi atná vuođđun ahte sii geat jienastuslohkui leat čálihuvvon eai leat addán lobi jienastuslogu atnit eará ulbmiliidda.</p>
    <p>Lávdegoddi árvala danin ahte berre čielgasit ovdanboahtit ahte sámi jienastuslohku <em type="italic">ii </em>leat sámi <em type="italic">álbmot </em>logahat, muhto <em type="italic">válga </em>logahat sin várás geat háliidit dagahit sámi iešvuođaset politihkalaš áigeguovdilin sámediggeválggain juohke njealját jagi. Čalmmusteames dán, árvala lávdegoddi ahte sámelága doaba <em type="italic">sámi jienastuslohku </em>rievdaduvvo <em type="italic">Sámedikki jienastuslohkui </em>. </p>
    <p>Lávdegotti árvalus ii mearkkaš rievdadusaid jienastuslogu girjemii ja hálddašeapmái dahje jienastuslogu geavaheapmái sámediggeválggain. Árvalus iige mearkkaš rievdadusaid mearrádussii ahte jienastuslohku sámedikki dohkkeheami vuođul sáhttá jienastuslohku atnot dieđalaš dahje servodatávkkálaš ulbmiliidda, vrd. sámelága § 2 – 6 ja láhkaásahus sámediggeválggaid birra § 81 vrd. § 12.</p>
    <p>Sámediggi doarju Selle lávdegotti árvalusa ahte rievdadit lága doahpaga « <em type="italic">sámi jienastuslogus </em>» « <em type="italic">Sámedikki jienastuslohkui </em>». Sii čujuhit árvvoštallamis ahte jienastuslogu váldodoaibma šaddá čielgaseabbon go rievdada doahpaga ná movt lávdegoddi árvala. </p>
    <p type="title">Departemeanta árvvoštallan</p>
    <p>Departemeanta evttoha nu movt Selle lávdegoddi ja Sámediggi ahte sámelága namahus « <em type="italic">sámi jienastuslohku </em>» rievdaduvvo « <em type="italic">Sámedikki jienastuslohkui </em>» </p>
    <p>Rievdadus mearkkaša rievdadusaid sámelága §§ 2 – 5, 2 – 6 ja 2 – 7.</p>
    <p>Departemeanta guorrasa Selle lávdegotti ja Sámedikki ákkastallamiidda ahte berre čielgasit ovdanboahtit ahte dát ii leat sámi álbmotlogahat norggas, muhto baicce válgajienastuslohku mii atno go galgá sámediggeválggain jienastit.</p>
    <p>Namahusa rievdadeames <span type="quote">«sámedikki jienastuslohkui»</span> ii rievdat dan eavttu ahte Sámediggi sáhttá rahpat jienastuslogu dieđalaš ja eará servodatávkkálaš ulbmiliidda (vrd. Od.prp. nr. 26 (2003 – 2004).</p>
  </body>
</document>
