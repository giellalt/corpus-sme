<document xml:lang="sme" id="no_id"><header><title/><genre code="admin"/><author><person firstname="" lastname="Ođasmahttin-, hálddahus- ja girkodepartemeanta" sex="unknown" born="" nationality=""/></author><translator><unknown/></translator><translated_from xml:lang="nob"/><year>2013</year><publChannel><publication><publisher>regjeringen.no</publisher></publication></publChannel><wordcount>238</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>wget http://www.regjeringen.no/se/dep/fad/oasat/oasat/2013/stahtarai-rigmor-aasrud-boahta-markomean.html?id=732897</origFileName><parallel_text xml:lang="nob" location="statsrad-rigmor-aasrud-besoker-markomean_id_732897.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Stáhtaráđđi Rigmor Aasrud boahtá Márkomeannufestiválii - regjeringen.no</p>
<p><em type="italic">Sámeministtar Rigmor Aasrud galleda Evenášši ja Skánik suohkana Davvi Nordlánddas ja Lulli-Romssas bearjadaga suoidnemánu 26.b.2013. Son áigu galledit Várdobáiki sámi guovddáža ja Márkomeannufestivála. Márkomeanus áigu son almmuhit ođđa sámi ofelaččaid. </em></p>
<p>Ovdalis dán geasi mearridii ráđđehus viiddidit ortnega sámi ofelaččaiguin njealji ofelažžii. Dán rádjái leat golbma ofelačča ovttas johtán skuvllaid mielde. Dál go ortnet viiddiduvvo njealji ofelažžii, de sáhttet guokte joavkku mátkkoštit ja nu ollejit galledit eanet skuvllaid go ovdal.</p>
<p>-Ofelašortnet lea bures lihkostuvvan ja lea buorre vuohki juohkit dieđuid sámi dili birra norgga nuoraide. Lean hui ilus go ofelašortnet viiddiduvvo, ja illudan deaivat ođđa ofelaččaid Márkomeannufestiválas, dadjá sámeministtar Rigmor Aasrud.</p>
<p type="title">Prográmma</p>
<p>Dii. 15.30 Stáhtaráđđi galleda Várdobáiki sámi guovddáža</p>
<p>Dii. 19.30 Stáhtaráđđi searvá rabasčoahkkimii sámi ásahusaid mearkkašumi birra. Čoahkkin lea Unnalávus Márkomeanu festiválabáikkis.</p>
<p>Dii. 21.00 Sámi ofelaččaid almmuheapmi</p>
<p>Preassa beassá čuovvut buot galledemiid: Politihkalaš ráđđeaddi Jon Reidar Øyan, 900 42 616</p>
<p type="title">Duogáš</p>
<p>Sámi ofelašortnet álggahuvvui geahččalanprošeaktan jagi 2004 ja 2008 rájes šattai bissovaš doaibmabidjun. Prošeavtta duogáš lea ahte sámi nuorat galget gaskkustit máhtu iežaset árgabeaivvi birra njuolga eará nuoraide. Ofelaččaid doaibma lea johtit riikka miehtá ja galledit skuvllaid, organisašuvnnaid ja servviid juohkin dihtii dieđuid sámi kultuvrra ja servodatáššiid birra.</p>
<p>Ofelašortnega árvvoštallan jagi 2007 čájehii ahte prošeakta lea bures lihkostuvvan. Sihke oahpaheaddjit, oahppit ja ofelaččat oaivvildedje ahte prošeakta doaibmá bures ja lea hui ávkkálaš. Sámi allaskuvla hálddaša Ofelašortnega ja Ođasmahttin-, hálddahus- ja girkodepartemeanta ruhtada ortnega.</p>
<p>Loga eanet Sámi ofelaččaid birra Sámi allaskuvlla neahttasiidduin</p>
</body></document>