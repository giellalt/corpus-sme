<document xml:lang="sme" id="no_id"><header><title>13 Biras-, ealáhus- ja... - regjeringen.no</title><genre code="admin"/><author><person firstname="" lastname="Arbeids- og sosialdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2007</year><publChannel><publication><publisher>regjeringen.no</publisher></publication></publChannel><wordcount>1499</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/aid/Dokumeanttat-/proposiuvnnat-ja-dieahusat-/stuorradiggedieahusat/20002001/Stdie-nr-55-2000-2001-/13.html?id=458573</origFileName><parallel_text xml:lang="nob" location="13_id_325977.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>13 Biras-, ealáhus- ja... - regjeringen.no</p>
<p>St.dieđ. nr. 55 (2000-2001)</p>
<p type="title">Sámepolitihka birra</p>
<p type="title">13 Biras-, ealáhus- ja boaittobealpolitihka bajit prinsihpat</p>
<p>Norgga eiseválddiin lea rievttálaš geatnegasvuohta gáhttet sámi kultuvrra ávnnaslaš vuđđosa, ee. ON-konvenšuvnna bokte siviila ja politihkalaš vuoigatvuođaid birra (geahča kapihtal 3). Konvenšuvnna art. 27 bidjá ee. rájáid areálasisabahkkemiidda mat vahágahttet sámiid kultuvrra ja luondduvuđđosa.</p>
<p>Árbevirolaš sámi ealáhusat, ee. duodji, boazodoallu, guolásteapmi ja meahcásteapmi leat lagas oktavuođas luondduin. Danne leat birasperspektiiva ja bistevaš gárgedeapmi hui deaŧalaš bealit sámi ealáhusain ja sámi guovlluin.</p>
<p>Sámi kultuvra lea čadnojuvvon guovlluide maid riikkagottálaš perspektiivvas dadjet boaittobeallin dahje doaresbealbáikin. Danne leage bureslihkostuvvan boaittobealpolitihkka sámi guovlluin ovdahussan bisuhit ja viidásetfievrridit sámi kultuvrra ja giela.</p>
<p>Ráđđehus háliida ain veahkehit ealáhuseallima ođasmahttin- ja nuppástuhttinbargguin, maiddái guovlluin gos sámit ásset. Dát lea dárbbašlaš, sihke danne vai gárgeda sámi gilážiid ja sámi giela ja kultuvrra, ja maiddái ekologalaš beliid vuhtiiváldimis.</p>
<p>Ealáhuseallin ja kultuvra leat duovdagat mat guktot láhkásis duddjojit hutkáivuođa ja ovddidit servodaga. Go kulturvuđđosaš ealáhusgárgedeapmi ja čavgadit ovttasbargu ealáhusaid ja kultuvrra gaskkas dahkkojuvvo ulbmillaš nannemiin, lea deaŧalaš láhčit nu ahte lassáneaddji árvolokten adno vuđolaš perspektiivan.</p>
<p>Ráđđehus háliida oppalaččat dahkat buriid rámmaeavttuid ealáhusdoaimmaheapmái. Ealáhusgárgedeami nannenbarggu juksanmearrin galgá leat gárgedit gánnáhahtti fitnodagaid. Ráđđehus atná vuođđun ahte ealáhusgárgedeami láhčin lea bures vuođđuduvvan ealáhuspolitihka bajit juksanmeriide ja prinsihpaide. Dat mearkkaša maiddái ahte buohkanas almmolaš ealáhusgárgedanviggamuš guovlluguovdasaš ja báikkálaš dásis ferte biddjojuvvot gilvonávccalaš ja gánnáhahtti fitnodagaid ja ealáhusaid gárgedeapmái main lea buorit árvoloktennávccat. Dán rámma siskkabealde galgá leat luomusvuohta guovlluguovdasaš heivehemiide báikkálaš ealáhuseallima ovdehusaid ja gárgedanvejolašvuođaid ektui. Ráđđehus áigu bargat dan guvlui ahte arvvosmahttit ođđa ealáhusdoaimmaid maid vuolggasadjin lea sámi kultuvra ja árbevirolaš ealáhusat. Nana fágabirrasat ja eambbo geahččaladdan- ja gárgedanviggamuš sámi guovlluid ealáhusaid ja ealáhusgárgedeamia várás lea dán oktavuođas deaŧalaš. Ráđđehus áigu láhčit dili vai alit gelbbolašvuohta ja ođđaáigásaš teknologiija geavahuvvo eambbo sámi árbevirolaš guovlluin ja dan láhkái dahkat vuđđosa ođđaálggahemiide ja bissovaš ássamii maiddái boahtteáiggis.</p>
<p type="title">13.1 Riikkaidgaskasaš láidestusat biraspolitihkas</p>
<p type="title">13.1.1 Konvenšuvdna biologolaš eatnatgeardáivuođa&#13;  birra (CBD)</p>
<p>Norga nannii (ratifiserii) jagis 1993 ON konvenšuvnna biologalaš eatnatgeardáivuođa birra. Dát lea nannejuvvon sullii 170 riikkas. Konvenšuvdna lea málmmeviidosaš šiehtadus mii gohčču oassálasti riikkaid gárgedit strategiijaid, plánaid ja prográmmaid vai olahivččeii biologalaš eatnatgeardáivuođa bistevaš geavaheami. Biologalaš eatnatgeardáivuođa vuhtiiváldima galgá nu guhkás go vejolaš goarrut suorgeplánemii ja suorgedoaimmaide, ja riikkagottálaš mearridanproseassaide.</p>
<p>Artihkal 8 (j) geatnegahttá stáhtaid seailluhit ja bisuhit dieđu ja máhtu ee. eamiálbmogiid ja báikkálašservodagaid birra riikkagottálaš lágain. Dieđáhus st.meld. nr. 58 (1996–97) Miljøvernpolitikk for en bærekraftig utvikling (Birasgáhttenpolitihkka guoddinnávccalaš gárgedeami várás) ovdanváldá hástalusaid mat čadnojuvvojit ekologalaš dimenšuvdnii bistevaš gárgedeami oktavuođas. Bistevaš gárgedeamis leat dattege eambbo dimenšuvnnat. Ekonomalaš dimenšuvdna čájeha ekonomalaš gárgedeami dárbbu jeavdašuhttit erohusaid regiovnnaid gaskkas ja álbmogiid gaskkas. Biraslaš dimenšuvdna deattuha ahte ekonomalaš gárgedeapmi galgá dáhpáhuvvat siskkabealde rámmaid maid luondduvuođus addá. Bistevaš gárgedeami prinsihpain lea maiddái ovdehussan váfistit kultuvrralaš girjáivuođa.</p>
<p type="title">Boksa 13.22 Dát lea bistevaš gárgedeapmi</p>
<p>Bistevaš gárgedeamis leat golbma dimen-šuvnna: birasgáhtten, ekonomalaš gárgedeapmi ja sosiála vuhtiiváldimat. Biras ja gárgedeami máilmmekommišuvdna meroštalai ja-gis 1987 bistevaš gárgedeami dakkár gárgedeapmin mii deavdá dálá dárbbuid almmá billiskeahttá boahttevaš buolvvaid vejolašvuođa gokčat dárbbuideaset.</p>
<p>Valljodatvuđđosa galgá seailluhit dakkár vugiin mii dahká ekonomalaš ja sosiála gárgedeami vejolažžan. Dasa lassin leat demokratiija ja mieldeváikkuheapmi bistevaš gárge-deami guovdilis bealit.</p>
<p>Sámediggi lei dárkojeaddjin Norgga sáttatgotti fárus ON konfereanssas birrasa ja gárgedeami birra jagis 1992 ja maiddái ráhkkanahtti lávdegottis ovdal konfereanssa. Sámediggi oassálasttii maiddái Norgga sáttatgoddái čoahkkimis biologalaš eatnatgeardáivuođa konvenšuvnnas Sevillas, Espánnjas njukčamánus 2000. Dán čoahkkimis hábmejuvvui bargoprográmmaevttohus konvenšuvnna § 8j čuovvoleapmái, man čujuhusat leat eamiálbmogat. Prográmma gieđahallojuvvui ja vuoruhuvvon nannen mearriduvvui konvenšuvnna áššeoasálaš-čoahkkimis, masa maiddái Sámediggi bovdejuvvui searvat, miessemánus 2000. Sámediggi bovdejuvvo maiddái oassálastit norgga sáttatgotti fárus buot áigeguovdilis čoahkkimiidda biologalaš eatnatgeardáivuođa konvenšuvnnas.</p>
<p>Dieđáhusas st.meld. nr. 42 (2000–2001) Om biologisk mangfold (Biologalaš eatnatgeardáivuođa birra) válddahuvvo sihke biologalaš eatnatgeardáivuođa konvenšuvdna ja sámi dilálašvuođat. Sámediggi ráhkadii sierra mildosa namahuvvon stuorradiggedieđáhussii.</p>
<p type="title">13.1.2 Rio-deklarašuvdna birrasa ja gárgedeami&#13;  birra</p>
<p>Rio-deklarašuvdna artihkal 22 birrasa ja gárgedeami birra julggašta ahte eamiálbmogiin ja sin servodagain lea eallinfámolaš rolla birrasa hálddaheamis ja gárgedeamis sin dieđu ja árbevirolaš geavada vuođul. Viidáseappot daddjojuvvo das ahte stáhtat berrejit dovddastit ja doarjut eamiálbmogiid identitehta, kultuvrra ja beroštusaid, ja dahkat sin doaibmilis oassálastin bistevaš gárgedeami viggamušaiguin.</p>
<p type="title">13.1.3 Agenda 21 – bistevaš gárgedeami ofelaš</p>
<p>Agenda 21 lea ON-konfereanssa deaŧalaš loahppaáššegirji birrasa ja gárgedeami birra Rio de Janeiros jagis 1992. Agenda 21 lea doaibmaplána mii galgá veahkkin oččodit servodatgárgedeami sosialalaččat, ekonomalaččat ja ekologalaččat guoddinnávccalažžan. Doaibmaplána ávžžuha buot ráđđehusaid ráhkadit riikkagottálaš strategiijaid </p>
<p>Kap. 26, čuokkis (č.) 3 <em type="italic">Guovddáš oassádalliid nannen </em>máinnaša eamiálbmogiid rolla. Das daddjojuvvo ee. ahte ráđđehusat berrejit dovddastit ahte eamiálbmogiid eatnamat dárbbašit gáhttejuvvot birasvahágahtti doaibmabijuid vuostá. Eamiálbmogiid vuoigatvuođat ja geatnegasvuođat berrejit lahttuduvvot riikkagottálaš lágaide. Riikkat sáhttet maiddái mearridit lágaid ja njuolggadusaid vai seailluhuvvojit vieruiduvvan vuoigatvuođat ja eamiálbmogiid ráđđenvuoigatvuohta eatnamiid, jurdagiid ja dieđu badjel. Mearrádus deattuha sakka álbmotlaš govdadis oassálastima ja joavkkuid oassalastinvuoigatvuođa dakkár proseassain mat váikkuhit sin iežaset dili. Dát mearkkaša ahte eiseválddit vuordimis váldet fárrui guovdilis servodatjoavkkuid, ja ásahit gulahallangaskaoami singuin. Dát guoská maiddái eamiálbmogiid fárrui váldimii ja singuin gulahallamii. </p>
<p>Kapihttalis 28 daddjojuvvo ahte báikkálaš eiseválddit berrejit ráhkadit báikkálaš Agenda 21 (LA 21), ovttasráđiid ássiiguin ja ealáhusaiguin ja organisašuvnnaiguin. Norggas leat sullii 250 gieldda ja buot fylkkagielddat ovdanbuktán dáhtu bargat dákkár gažaldagaiguin dan bokte go servet <span type="quote" xml:lang="nob">«Fredrikstaderklæringen»</span>-nammasaš julggaštussii. Birasgáhttendepartemeanta lea áigodagas 1997–2001 ovddasvástidan sierra movttiidahttinprográmma mas doarju ja movttiidemiin duvdá gielddaid, organisašuvnnaid ja ealáhusaid sin LA 21 bargguin. Dán prográmma olis lea maiddái dahkkojuvvon golmmajagáš ovttasbargošiehtadus Sámedikkiin geahččaladdat sámi čuolbmadusbáikki LA 21.</p>
<p>Sámediggi lea mearridan strategiijaplána iežas LA 21 bargui, ja dáinna lágiin háliida leat mielde doaibmevaččat gávnnahit geainnuid bistevaš gárgedeapmái fylkkain ja gielddain. Sámi čuolbmadusbáikki geahččaladdama galgá Norsk institutt for by- og regionforskning (NIBR – Norgga gávpot- ja guovlodutkama instituhtta) loahppaárvvoštallat. Loahppaárvvoštallan álggahuvvui jagis 2000 ja bistá jagi 2002 lohppii. Loahppaárvvoštallan huksejuvvo sihke dan viiddis dutkamii mii máŋggaid jagiid lea dahkkojuvvon sámi servodatdilálašvuođaid birra ja eará dutkamii báikkálaš Agenda 21 vuođul NIBR olis.</p>
<p type="title">13.1.4 Bern-konvenšuvdna</p>
<p>Bern-konvenšuvdna, mii fátmmasta eurohpalaš meahccešattuid ja -elliid ja daid lunddolaš eallinguovlluid suodjaleami (the Convention on the Conservation of European Wildlife and Natural Habitats), lea deaŧalaččamus riikkaidgaskasaš konvenšuvdna mii gusto fuođđohálddaheapmái. Konvenšuvdna ráhkaduvvui jagis 1979 ja Norga nannii dan jagis 1986. Konvenšuvdna bidjá gáibádusaid sihke norgga luondduhálddaheapmái oppalaččat ja fuođđo-/boraspirehálddaheapmái sierra. lájat mat lunddolaččat gávdnojit Norggas, galget seailluhuvvot sin lunddolaš eallinguovlluin, vai eatnatgeardáivuohta váfistuvvo.</p>
<p>Artihkkalis 2 gáibiduvvo ahte vuolláičállistáhtat dahket dárbbašlaš mearrádusaid dan várás ahte suodjalit meahcceelliid ja -šattuid šládjaeatnatgeardáivuođa, ja heivehit daid dakkár dássái mii lea oktiisoahpavaš ekologalaš, dieđalaš ja kultuvrralaš gáibádusaiguin. Artihkal 3 bidjá gohččosa stáhtaide ovddidit riikkagottálaš politihka dan várás ahte seailluhit šládjaeatnatgeardáivuođa ja šlájaid lunddolaš eallinguovlluid, ja erenoamážit vuhtiiváldit áitojuvvon ja rašis šlájaid (<span type="quote" xml:lang="nob">«endangered and vulnerable species»</span>).</p>
<p>Artihkal 7(1) geatnegahttá stáhtaid bidjat heivvolaš ja dárbbašlaš doaibmabijuid láhkaaddima ja hálddaheami bealis dan várás ahte váfistit suodjalusa daidda meahccešlájaide mat sierra namahuvvojit konvenšuvnna mildosis. Bern-konvenšuvnnas leat 4 mildosa, mas mildosat fátmmastit šlájaid nu mo šattut (I) ja meahcceeallit (II), mas eaktuduvvo garrasit suodjalit gumppe, guovžža ja geatkki šlájaid ja mielddus III fátmmasta elliid mas eaktuduvvo vuhti</p>
<p>Konvenšuvnna ulbmil lea oktiisoahpavaš fuođđolága juksanmeriin váfistit eallinfámolaš boraspiremáddodagaid, seailluhit eatnatgeardáivuođa ja váfistit bistevaš gárgedeami.</p>
<p type="title">13.2 Riikkagottálaš juksanmearit</p>
<p>Distrikta- ja regiovdnapolitihka bajit juksanmearrin lea seailluhit ássanmálliid váldosašvugiid ja dáhkidit ovttaárvosaš eallindiliid juohke sajis riikkas. Gilvonávccalaš guovlluguovdasaš ealáhusat leat boaittobealbáikkiid ássama mearrideaddji vuođusin. Lassin dasa ahte bargomárkanis lea dihto govdodat ja maiddái iešguđetlágan oahppo- ja čálgofálaldagat leat deaŧalaš ovdehusat dáid juksanmeriid olaheapmái.</p>
<p>Boaittobealbáikkiid rámmaeavttuin oppalaččat lea maiddái mearkkašupmi sámi ássanguovlluid árvoráhkadeapmái ja ealáhusaid gárgedeapmái. Ráđđehus atná deaŧalažžan gárgedit ealáhuspolitihka mii heivehuvvo erenoamážit sámi ássanguovlluide. Boaittobealbáikkiid ealáhusat leat álohii leamaš sakka vuođđoávnnasvuođđosaččat ja eksportaguvllogat. Guhkes gaskkat ja bieđgguid ássamat mielddisbuktet ahte doaibma- ja infrastruktuvrainvesteremat eai sáhte vurdojuvvot addit seammá vuoittu go dain guovlluin riikkas mat leat lagabus guovdilis guovlluid.</p>
<p>Sámedikki oaivila mielde lea sámi servodatgárgedeapmái áibbas mearrideaddjin oažžut dakkár hálddahanvugiid mas báikegotti álbmogat sáhttet oažžut ávkki buohtastahtti</p>
<p type="title">13.2.1 Sámi mieldedoaibman ja váikkuhanfápmu</p>
<p>Sámediggi lea sámepolitihka vuosttamuš eavttuidbiddji, ja nu galgá ge dán rolla speadjalastojuvvot sihke politihkkahábmemis ja sámi beroštusaid hálddaheamis biras-, ealáhus- ja boaittobealbáikepolitihkas. Sámedikkis lea viiddis ovttasbargu eará almmolaš instánssaiguin, sihke riikkagottálaš ja guovlluguovdasaš dásis, gč. kap. 4. Sámediggi áigu mieldedoaibmat Plánalávdegotti 2. muttus</p>
<p>Sámediggi lea, eandalii Sámi ovddidanfoandda bokte, deaŧalaš oassádalli sámeguovlluid ealáhus- ja boaittobealbáikepolitihkas. Sámedikkis lea deaŧalaš ja guovdilis diehtu sámi kultuvrra ja ealáhusaid birra. Dát diehtu dárbbašuvvo vai sáhttá láhččojuvvot positiiva gárgedeapmi sámeguovlluide.</p>
<p>Ráđđehus áigu bargat dan ala ahte Sámediggi galgá oažžut stuorát váikkuhanfámu ja ovddasvástádusa ealáhuspolitihkas, vuosttažettiin dan bokte ahte veahážiid mielde viiddida ja gárgeda Sámi ovddidanfoandda ja dasto eambbo bálddalastá daid eará boaittobealbáike- ja ealáhuspolitihkalaš váikkuhangaskaomiiguin.</p>
<p type="title">Boksa 13.23 Sámi ovddidanfoanda</p>
<p>Sámi ovddidanfoandda (SOF) ulbmilin lea ovddidit doaibmabijuid main lea erenoamáš kultuvrralaš, sosiála ja ekonomalaš mearkka-šupmi sámi veahkadahkii ja sámi ássanguvlui. Foandda geográfalaš doaibmaviidodat lea ráddjejuvvon 20 gildii, dahje osiide gielddain Finnmárkkus, Romssas ja Nordlánddas ja sámi veahkadahkii oarjelsámeguovllus. SOF sáhttá maiddái ruhtadit doaibmabijuid mat erenoamážit nannejit sámi giela ja kultuvrra muđui riikkas. Foanda ásahuvvui jagis 1975 duogŋat sámi guovlluid ieškapitála váilevašvuođa. Raporttas gohčo-duvvon <span type="quote" xml:lang="nob">«ka kan æ få pæng til?»</span> (1999), man Agderforskning ráhkadii Gielda- ja guovlodepartemeantta ovddas, boahtá ovdan ahte SOF lea dat váikkuhangaskaoapmi sámi guovlluid ealáhusdoaluid várás mainna geavaheaddjit leat eanemus duhtavaččat, go dán veardádallá SND ja gielddaid ealáhusfoanddaiguin.</p>
<p xml:lang="nob">1</p>
<p>buohtastahtti = komparatiiva</p>
<p xml:lang="nob">2</p>
<p>muddu = fása</p>
</body></document>