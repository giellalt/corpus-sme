<document xml:lang="sme" id="no_id"><header><title>2.2 Gulaskuddaninstánssaid oainnut - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2006</year><publChannel><publication><publisher>regjeringen.no</publisher></publication></publChannel><wordcount>518</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://regjeringen.no/se/dep/kkd/dokumeanttat/proposiuvnnat-ja-dieahusat/otprp/20012002/od-prp-nr-114_2001-2002/2/2.html?id=170399</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>2.2 Gulaskuddaninstánssaid oainnut - regjeringen.no</p>
<p xml:lang="nob"/>
<p xml:lang="nob"/>
<p xml:lang="nob">Od.prp. nr. 114 (2001-2002)</p>
<p type="title">Lága birra nuppástusa birra lágas geassemánu 12. 1987 nr. 56 Sámedikki ja eará sámi vuoigatvuoðaid birra1(oðða organiseren bargui sámi gielaid ovddas)</p>
<p xml:lang="nob"/>
<p xml:lang="nob"/>
<p type="title">2.2 Gulaskuddaninstánssaid&#13; oainnut</p>
<p>Máŋga gulaskuddaninstánssa dorjot dán čuoggá láhkaevttohusas mas Sámediggi oažžu ovddasvástádusa láhčit dilálašvuoðaid sámi gielaid suddjemii ja viidáset gárgedeapmái Norggas. Romssa universiteahtta čujuha Stuorradiggedieðáhussii nr. 55 (2000-2001) mas evttohuvvo addit Sámediggái stuorát váikkuhanfámu ja lasi válddi áššiin mat namalassii gusket sámi eamiálbmogii, ja cealká čuovvovaččat: «Romssa universiteahtta doarju danne evttohusa oðða § 3-12 vuosttas laððasa birra, mii bidjá Sámedikki háldui mearridit mii lea buoremus vuohki organiseret giellabarggu. Mii ovdehit ahte dát organiseren nanne sámi giellapolitihkalaš ja giellafágalaš barggu oainnálmahttima Sámedikkis. Viidáseappot lea ovdehussan ahte ekonomalaš eavttut várehan dihtii ovddasvástádusa sámi giela suddjemis ja gárgedeamis čaðat váfistuvvojit.» </p>
<p>Sámediggi lea gulaskuddancealkámušastis evttohan čuovvovaš nuppástusa § 3-12 vuosttas laððasa álgodivodussii: «Sámedikkis lea váldi láhčit dilálašvuoðaid sámi giela suddjemii ja viidáset gárgedeapmái Norggas Vuoððolága § 110 a, riikkaidgaskasaš soahpamušaid ja Eurohpalaš lihtu guovlo- ja veahádatgielaid birra vuoðul.» </p>
<p>Sámedikki vuoððudallamis evttohuvvon nuppástusa beales lohká:</p>
<p>«Lágas berre čuožžut ahte Sámediggái addojuvvo&#13;
váldi hálddahit sámi giela Norggas, iige ahte Sámediggi oažžu&#13;
ovddasvástádusa hálddaheamis, dasgo Sámediggi lea sorjavaš iešguðet&#13;
jagi juolludusain stáhtabudjeahta bokte, iige sáhte nappo váldit&#13;
viso ovddasvástádusa dán áššis nu guhká go Sámedikki hálddus eai&#13;
leat mearihis veahkkevárit. Sámediggi galgá maiddái láhkaevttohusa&#13;
mielde raporteret departementii gárgedeami birra ja dalle lea&#13;
lunddolaš ahte departemeanttas dahje stáhtas ain lea ovddasvástádus&#13;
sámi giela gárgedeamis Norggas. Hálddahanválddiin sáhttá Sámediggi&#13;
hálddahit rámmaid siskkabealde maid stáhta čaðat addá háldui.&#13;
Deatalaš lea maiddái ahte deattastuvvo lágas ahte sámi giela&#13;
hálddaheapmi galgá dáhpáhuvvat Vuoððolága § 110 a vuoðul ja&#13;
riikkaidgaskasaš soahpamušaid vuoðul maidda Norga lea guorrasan ja&#13;
Eurohpalaš lihtu vuoðul guovlo- ja veahádatgielaid birra mii manná&#13;
guhkkelii go Sámelága giellamearrádusat meroštallamis makkár&#13;
almmolaš informašuvdna galgá gávdnot veahádatgielaide.»</p>
<p>Finnmárkku fylkkamánni cealká ahte atná govttolažžan ahte § 3-12 ja láhkaásahus nuppástuhttojuvvo dan vuogi mielde mo sámi áššiid hálddaheapmi dál leat organiserejuvvon. </p>
<p>Boazodoallohálddahus čujuha ahte go Sámediggi oažžu válddi organiseret giellasuddjen- ja giellagárgedanbarggu, de lea deatalaš ahte Sámediggi bisuha giellastivrra mas lea fágalaš ovddasvástádus sátnelisttaid jna. dohkkeheamis. Cealká viidáseappot ahte dán orgánas maiddái berre leat váldi dahkat loahpalaš mearrádusaid gažaldagain main bohciida soahpameahttunvuohta almmolaš dokumeanttaid hámuhemiid birra. </p>
<p>Norgga Boazosápmelaččaid Riikkasearvi evttoha ahte sámelága giellanjuolggadusain čielgaseappot galgá boahtit ovdan ahte Sámedikkis maiddái lea ovddasvástádus boazodoalloterminologiija suddjemis. </p>
<p>Láhkateakstaevttohus gusto sámi gielaide Norggas. Ovdal lea dávjá dušše geavahuvvon namahus sámi giella. Dán birra cealká Gielda- ja guovlodepartemeanta čuovvovaččat: «Gielda- ja guovlodepartemeanta áicá ahte láhkaálgodivodusas geatnegahttá iežas iešguðetlágan sámi gielaid/suopmaniid hárrái. Mii doarjut dán, ja atnit dán sáme- ja giellapolitihka prinsihpalaččat deatalaš viidásetgárgedeapmin.» </p>
<p>Guovdageainnu suohkan oaivvilda ahte lea buorre go dál adnojuvvo namahus sámi gielat vai dássiduvvojit sámi suopmanat/gielat Norggas. Boazodoallohálddahus oaivvilda ahte namahus gielat berre adnojuvvot láhkateavsttas, iige gielat/váldosuopmanat. Sii oaivvildit ahte dát čielgaseappot oažžu ovdan ahte leat golbma virggálaš sámi giela Norggas. </p>
<p>Norgga Boazosápmelaččaid Riikkasearvi lea ovttaoaivilis departemeanttain ahte ferte aiddostahttit ahte gávdnojit máŋga sámi giela/váldosuopmana; davvisámegiella, oarjelsámegiella, julevsámegiella ja nuorta-/goltásámegiella, ja ahte buot dáin galgá leat ovttalágan riekti suddjemii ja viidáset gárgedeapmái. </p>
<p>Romssa universiteahtta čujuha maiddái ahte láhkaevttohus galgá váfistit sámi gielaid/suopmaniid suddjen- ja gárgedanbarggu, muhto deattasta ahte maiddái davvisámegiela suopmanvallji ferte várehuvvot giellabarggus. </p>
</body></document>
