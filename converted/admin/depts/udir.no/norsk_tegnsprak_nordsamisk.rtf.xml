<document xml:lang="sme" id="no_id"><header><title/><genre code="admin"/><author><unknown/></author><wordcount>3019</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/oversatte_planer/5/norsk_tegnsprak_nordsamisk.rtf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="deu">DÁRU MEARKAGIELA OAHPPOPLÁNA</p>
<p>Máhttodepartemeanta mearridan láhkaásahussan suoidnemánu 7. b. 2011. </p>
<p>Gusto borgemánu 1. b. 2011 rájes.</p>
<p type="title">Fága ulbmil</p>
<p>Dáru mearkagiella lea visuálalaš-gestuálalaš ja našuvnnalaš giella mii lea Norgga bealjehemiid birrasis ovdánahttojuvvon. Giella lohkko visuálalažžan go dan vuostáiváldá oainnu bokte ja dat doaibmá beroškeahttá jienas. Dat lohkko gestuálalažžan go gulahallan dáhpáhuvvá giehta-, čalbme-, ámadaš-, čalbmeguolbma-, njálbme-, oaive- ja rumašlihkastagaiguin. Dáru mearkagielas leat geográfalaš ja sosiálalaš variánttat.</p>
<p>Mearkagielfága galgá leat oahppama ja máhttoháhkama vuođđofágan, ja lea guovddáš fága gulahallamii, kulturipmárdussii, oppalaš oahppahábmemii ja identitehtaovdánahttimii. Mearkagielalaš ovttasdoaibmamiin earáiguin, barggadettiin iežas teavsttaiguin ja deaivvadettiin earáid teavsttaiguin, mánát ja nuorat ovttaiduvvet kultuvrii ja servodateallimii. Lohkan- ja buvttadangelbbolašvuohta lea iehčanas ulbmil ja dárbbašlaš vuođđu buot fágaid oahppamii ja ipmirdeapmái buot cehkiin. Fága galgá veahkkin duddjot ohppiide vuođu aktiivvalaččat oassálastit servodateallimis ja bargoeallimis.</p>
<p>Dáru mearkagiella speadjalastá kultuvrra man hábmejit viiddis gulahallamat ja kulturlonohallamat sihke naššuvnnalaččat ja riikkaidgaskasaččat. Dát árbevierru lea váikkuhan gillii, sosiálalaš servvoštallanvugiide ja geahččanguovlluide. Kulturárbi lea dainna lágiin ealli árbevierru mii rievdá ja hutkojuvvo ođđasit, ja mearkagielfága galgá movttáskahttit ohppiid aktiivvalaččat searvat dán prosessii.</p>
<p>Mearkagieloahpahus galgá veahkkin ovdánahttit gielalaš iešluohttámuša ja oadjebasvuođa iežas kultuvrras. Dat galgá láhčit vuođu identitehtaovdánahttimii, eará kultuvrraid dohkkeheami, aktiivvalaš servodatoassálastimii ja eallinagi oahppamii. Bealjehis ja lossagulot ohppiide lea mearkagielalaš gulahallan čoavddan aktiivvalaččat oassálastit gielalaš ovttasdoaibmamiin stuorát ja unnit joavkkuin.</p>
<p>Mearkagielfága galgá láhčit diliid nu ahte ovdánahttá ovttaskas oahppi giella- ja teakstagelbbolašvuođa oahppi návccaid ja eavttuid vuođul. Fága vuhtiiváldá ollu iešguđetlágan teavsttaid iešguđet šáŋrain, sihke álgovuolggalaš mearkagiel teavsttaid ja teavsttaid mat leat jorgaluvvon dahje nuppesmuitaluvvon gielain main lea eará modalitehta dahje eará mearkagielain. Teavsttat sáhttet leat spontána dahje ráhkkanuvvon. Oahpahus galgá arvvosmáhttit hutkanmoktii, teavsttaid muosáheapmái ja oahppanstrategiijaid ovdánahttimii oktilis progrešuvnnas miehtá 13-jagi skuvlejumi.</p>
<p>Dáru mearkagiella ferte gehččojuvvot ovttas dárogielfágain. Dát gielat duddjojit ovttas dárbbašlaš vuođu oahpahit ohppiid geat galget šaddat doaibmi bimodála guovttegielagin Norgga servodagas. Dát guokte giela galget maid hukset máŋggagielalašvuođa vuođu ja addit vejolašvuođaid oassálastit riikkaidgaskasaš arenain.</p>
<p type="title" xml:lang="smj">Fága váldooasit</p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan.</p>
<p>Fága lea oktasašfága, mii gullá buot joatkkaoahpahusa oahppoprográmmaide. Oahpahusa galgá danin heivehit sierra oahppoprográmmaide vai dat livččii ohppiide nu relevánta go vejolaš.</p>
<p>Dáru mearkagielas leat gelbbolašvuođamihttomearit maŋŋel vuođđoskuvlla 2., 4., 7. ja 10. jahkeceahki ja maŋŋel joatkkaoahpahusa Jo1, Jo2 ja Jo3 studerenráhkkanahtti oahppoprográmmain. Fidnofágalaš oahppoprográmmain leat gelbbolašvuođamihttomearit maŋŋel Jo2 ja maŋŋel oppalaš studerengelbbolašvuođa lasáhusa.</p>
<p>Bajilgovva váldoosiin:</p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p xml:lang="koi">1.-10.</p>
<p xml:lang="smj">Jo1-Jo3</p>
<p>Njálmmálaš ovttasdoaibman</p>
<p>Mearkagielteavsttat</p>
<p xml:lang="smj">Giella ja kultuvra</p>
<p><em type="italic">Njálmmálaš ovttasdoaibman </em></p>
<p>Váldooassi <em type="italic">njálmmálaš ovttasdoaibman </em>sisttisdoallá njálmmálaš gulahallama, namalassii aktiivvalaččat guldalit, buvttadit ja suokkardit mearkagielalaš dadjosiid ovttasdoaibmandilálašvuođas. Doaba <span type="quote">”guldaleapmi”</span> galgá oahppoplánas ipmirduvvot proseassan mas vuostáiváldá ja hukse oaivila. Guldalandoaibma fátmmasta máhttit fihttet buot dovdagiid bokte, lohkat ja reflekteret. </p>
<p>Váldooassi sisttisdoallá ovdánahttit iešguđet njálmmálaš rollaid ja šáŋraid ja áddejumi das movt heivehit giela ja hámi vuostáiváldi, gulahallandilálašvuođa ja teavstta ulbmila mielde.</p>
<p><em type="italic">Mearkagielteavsttat </em></p>
<p>Váldooassi <em type="italic">mearkagielteavsttat </em>sisttisdoallá bargat mearkagielalaš teavsttaiguin mat leat čadnon iešguđet mediaide. Oahppat lohkat ja ráhkadit mearkagielteavsttaid leat buohtalas proseassat ovttaskas olbmo oahppamis. Váldooassi fátmmasta ovdánahttit teakstagelbbolašvuođa go bargá iešguđet šáŋraiguin, dađimielde go gáibádus áddet teavsttaid hámi ja doaimma gaskavuođaid lassána. Deattuhit movttiidahttit ohppiid návccaid ja hálu ráhkadit mearkagielteavsttaid ja ovddidit lohkan- ja buvttadanstrategiijaid olles 13-jagi skuvlavázzima áigge. Deattuhit maid ohppiid návccaid lohkat sierralágán teavsttaid sierra vugiiguin, sihke oahppama várás ja muosáhussan. Váldooassi fátmmasta viiddis teakstadoahpaga, mas mearkagiella, čála, filmmat ja govat sáhttet ovttas duddjot ollisvuođa teavsttas, sihke iežas ja earáid teakstabuvttadeamis. Dasa lassin gullet muosáheapmi, kritihkalaš árvvoštallan ja máŋggabealat teavsttaid analiisa váldooassái. Go máhttá lohkat máŋggabealat teavstta, de nagoda gávdnat ollislašvuođa oaivila teavstta osiin, main leat sierralágán ovdanbuktinvuogit. </p>
<p xml:lang="smj"><em type="italic">Giella ja kultuvra </em></p>
<p>Váldooassi <em type="italic">giella ja kultuvra </em>sisttisdoallá mearkagiela hápmeoahpa, sisdoalu ja árvvu ja movt giella ja giellageavaheapmi leat nuppástuvvan áiggi mielde. Dasa lassin sisttisdoallá dat gaskavuođaid gaskkal mearkagiela ovdanbuktinvugiid ja dan servodaga ja kultuvrra mii birastahttá ja váikkuha giela. Ovdánahttit áddejumi iežas giellaovdáneamis lea maid guovddážis váldooasis. </p>
<p type="title">Fága diibmolohku</p>
<p>Diibmolohku lea almmuhuvvon 60-minuvtta ovttadahkan.</p>
<p xml:lang="deu">MÁNÁIDCEAHKKI</p>
<p>1.-7. jahkeceahkit: 2059 diimmu</p>
<p xml:lang="deu">NUORAIDCEAHKKI</p>
<p>8.-10. jahkeceahkit: 678 diimmu</p>
<p xml:lang="deu">STUDERENRÁHKKANAHTTI OAHPPOPROGRÁMMAT</p>
<p>Jo1: 75 diimmu</p>
<p>Jo2: 75 diimmu</p>
<p>Jo3: 75 diimmu</p>
<p xml:lang="deu">FIDNOFÁGALAŠ OAHPPOPROGRÁMMAT</p>
<p>Jo1: 56 diimmu</p>
<p>Jo2: 56 diimmu</p>
<p xml:lang="deu">LASÁHUS OPPALAŠ STUDERENGELBBOLAŠVUHTII FIDNOFÁGALAŠ</p>
<p xml:lang="deu">OAHPPOPROGRÁMMAIN</p>
<p>Jo3: 113 diimmu</p>
<p type="title">Vuođđogálggat fágas</p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovddideame fágagelbbolašvuođa ja leat maid oassin das. Dáru mearkagielas ipmirduvvojit vuođđogálggat ná:</p>
<p><em type="italic">Máhttit njálmmálaččat ovdanbuktit </em>dáru mearkagielas mearkkaša dáiddu oassálastit aktiivvalaš gielalaš ovttasdoaibmamiin. Dat mearkkaša aktiivvalaččat guldalit earáid ja ovdanbuktit jurdagiiddis. Doaba <span type="quote">”guldaleapmi”</span> galgá oahppoplánas ipmirduvvot proseassan mas vuostáiváldá ja hukse oaivila. Guldalandoaibma fátmmasta máhttit fihttet buot dovdagiid bokte, lohkat ja reflekteret. Sosiálalaš servvoštallamis, bargoeallimis ja almmolaš eallimis mearkkaša gulahallan earáiguin máhttit árvvoštallat máŋggabealat ovttasdoaibmandili iešguđet osiid. Juogadit jurdagiid, oaiviliid, vásáhusaid ja muosáhusaid leat olmmošlaš vuođđodoaimmat mat dáru mearkagielas ainovdánahttojit systemáhtalaš oahpaheami bokte iešguđetlágan njálmmálaš šáŋrain. </p>
<p><em type="italic">Máhttit čálalaččat ovdanbuktit </em>dáru mearkagielas mearkkaša ráhkadit teavsttaid mearkagillii </p>
<p>iešguđet šáŋrain ja gaskkustit daid iešguđet mediaid bokte.</p>
<p><em type="italic">Máhttit lohkat </em>dáru mearkagielas lea sihke vuođđogálga ja kultuvrralaš gelbbolašvuohta. Lohkandáidui gullá sihke dieđuid gávdnan sierralágán teavsttain, fágaid oahppan ja ollu sierralágán teakstahámiid ákkastallamiid ja ovdanbuktimiid muosáheapmi ja ipmirdeapmi. Lohkat mearkagiela mearkkaša ahte máhttá lohkat ipmárdusain, suokkardit ja reflekteret dađistaga eanet gáibideaddji mearkagielteavsttaid mat leat čadnon iešguđet mediaide. Dan láhkái sii ožžot vásáhusaid mat addet vejolašvuođaid oahppat ja muosáhit ja ipmirdit iežaset ja sáhttet oassálastit servodagas. </p>
<p><em type="italic">Máhttit rehkenastit </em>dáru mearkagielas mearkkaša čilget, visualiseret, ovdamearkkaid čájehit ja ipmirdit eará govastatvuogádagaid. Dát mearkkaša maid hámi, vuogádaga ja komposišuvnna ipmirdeami ja maiddái dáiddu logalaš vihkkedallamiidda ja čuolbmačoavdimii. </p>
<p><em type="italic">Máhttit geavahit digitála reaidduid </em>dáru mearkagielas mearkkaša máhttit seailluhit ja gaskkustit mearkadieđu iešguđet joavkkuide. Digitála reaidduiguin sáhttá gieđahallat ja ainovdánahttit iežas ja earáid teavsttaid giela. Dát mearkkaša ođđa vejolašvuođaid mearkagieloahpahusas, teavsttaid ráhkadeamis, komponeremis ja divodeamis. Digitála reaidduid geavaheapmi mearkkaša máhttit geavahit ođđa oahppan- ja gulahallanarenaid guhkes gaskkaid badjel. </p>
<p type="title">Fága gelbbolašvuođamihttomearit</p>
<p><em type="italic">Gelbbolašvuođamihttomearit 2. jahkeceahki maŋŋel </em></p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">stoahkat, improviseret ja geahččaladdat giehtahámiin, ritmmain, lihkastagaiguin, mearkkaiguin ja oaivilguoddi elemeanttaiguin</p>
</list><list><p type="listitem">albmanahttit iežas dovdduid ja oaiviliid</p>
<p type="listitem">muitalit oktilit muosáhusaid ja vásáhusaid birra</p>
<p type="listitem">ságastallat movt mearkaválljen, geahčastagat ja rumašgiella duddjojit iešguđetlágan oaiviliid mearkagielteavsttain</p>
<p type="listitem">guldalit ja buktit fuomášumiid earáide ságastallamiin ja ovdanbuktimiin</p>
<p type="listitem">aktiivvalaččat oassálastit ságastallamiin smávva ja stuora joavkkuin</p>
<p type="listitem">ságastallat máidnasiid ja muitalusaid olbmuid ja sisdoalu birra</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">lohkat álkes teavsttaid oktilit ja ipmárdusain</p>
<p type="listitem">ipmirdit ja ságastallat álkes mearkagielteavsttaid sisdoalu birra</p>
<p type="listitem">geavahit iežas máhtu ja vásáhusaid lohkkojuvvon teavsttaid sisdoalu ipmirdeapmái ja kommenteremii</p>
<p type="listitem">ráhkadit álkes teavsttaid mearkagillii</p>
</list><list><p type="listitem">bargat hutkkálaččat teakstaráhkademiin mearkagillii</p>
<p type="listitem">albmanahttit iežas teakstamuosáhusaid mearkagiela, sárgumiid, govaid ja lihkastagaid bokte</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ságastallat iešguđet teakstamálliid ovttaláganvuođaid ja erohusaid birra</p>
<p type="listitem">oaidnit máŋga giehtaalfabehta ja geavahišgoahtit ovtta dain aktiivvalaččat</p>
<p type="listitem">čatnat giehtaalfabehta bustávaid čálalaš govastagaide</p>
<p type="listitem">čatnat lohkomearkkaid lohkodoahpagiidda</p>
<p type="listitem">ságastallat báike- ja persovdnamearkkaid birra ja digaštallat gos dákkár mearkkat leat vuolgán</p>
</list><p><em type="italic">Gelbbolašvuođamihttomearit 4. jahkeceahki maŋŋel </em></p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ovttasdoaibmat earáiguin stoahkama, dramatiserema, ságastallamiid ja digaštallamiid bokte ja čuovvut joavkoságastallamiid njuolggadusaid</p>
<p type="listitem">muitalit, čilget, addit ja vuostáiváldit dieđuid</p>
<p type="listitem">čilget movt giela bokte sáhttá earáid duolbmat</p>
<p type="listitem">albmanahttit iežas jurdagiid ja muosáhusaid mánáidgirjjálašvuođa, teáhtera, filmmaid, dihtorspealuid ja TV-prográmmaid birra</p>
<p type="listitem">ovdanbuktit mearkagielteavsttaid eará ohppiide</p>
<p type="listitem">čilget movt dulka geavahuvvo</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">lohkat mánáid čáppagirjjálašvuođa ja fágateavsttaid ja refereret daid sisdoalu</p>
<p type="listitem">ipmirdit mearkagielteavsttaid mánáid váste ja ságastallat daid birra</p>
<p type="listitem">gávnnahit oaiviliid dan vuođul, ahte ipmirda teavsttaid osiid ja ollislašvuođa gaskavuođa</p>
<p type="listitem">ovddidit ja geavahit lohkanstrategiijaid ulbmillaččat oahppamis</p>
<p type="listitem">jorgalit álkes teavsttaid dárogielas mearkagillii ja mearkagielas dárogillii</p>
<p type="listitem">ráhkadit muitalusaid, poesiija ja áššeteavsttaid mearkagillii</p>
<p type="listitem">hálddašit doarvái stuora mearka- ja doabahivvodaga ovdanbuktit máhtu, vásáhusa, muosáhusaid, dovdduid ja iežas oaiviliid</p>
<p type="listitem">digaštallat iežas ja earáid teavsttaid</p>
<p type="listitem">dovdát ja geavahit dáid gielalaš váikkuhangaskaomiid: geardduheapmi, kontrásta ja álkes gielalaš govat</p>
<p type="listitem">atnit digitála reaidduid teakstaráhkadanbargguin</p>
<p type="listitem">reidet teavsttaid bajilčállagiin, álggahusain ja loahpahusain</p>
<p type="listitem">ohcat dieđuid máŋggabealat teavsttas, mas leat mearkkat ja govat</p>
</list><list><p type="listitem">ráhkadit muitalusaid go ovttastahttá mearkagiela ja govaid</p>
<p type="listitem">ságaskuššat mearkagielteavsttaid estehtalaš váikkuhangaskaomiid</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ovdanbuktit jurdagiid iešguđet áiggiid ja kultuvrraid teavsttaid birra</p>
<p type="listitem">válddahit mearkagiela geográfalaš variánttaid</p>
<p type="listitem">dovdát ja lohkat ruoŧa oktagiehtaalfabehta</p>
<p type="listitem">lohkat ja ipmirdit veahá ruoŧa ja dánskka mearkagiela</p>
<p type="listitem">válddahit iešguđet dadjosiid ja cealkkamálliid doaimmaid</p>
<p type="listitem">ságastallat mearka- ja dárogiela muhtun ovttaláganvuođaid ja erohusaid birra</p>
<p type="listitem">válddahit bealjehemiid kultuvrra ja dáčča kultuvrra ovttaláganvuođaid ja erohusaid ovdal ja dál</p>
<p type="listitem">selvehit oktagiehtaalfabehta, guoktegiehtaalfabehta ja sámi giehtaalfabehta</p>
<p type="listitem">válddahit bealjehemiid kultuvrra ovdalaš ja dálá deaivvadanbáikkiid</p>
</list><p><em type="italic">Gelbbolašvuođamihttomearit 7. jahkeceahki maŋŋel </em></p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">doaibmat iešguđetlágan giellarollain rollaneavttašeami ja drámá, muitaleami, jearahallamiid ja ovdandivvumiid bokte</p>
<p type="listitem">guldalit ja ipmirdit earáid, buktit ovdan ja ákkastallat oaiviliiddis ja respekteret earáid oaiviliid</p>
<p type="listitem">ságaskuššat movt giella sáhttá albmanahttit ja ovddidit miellaguottuid ovttaskas olbmuide ja olmmošjoavkkuide</p>
<p type="listitem">álggahit ja jođihit čoahkkimiid ja digaštallamiid</p>
<p type="listitem">ságaskuššat ja árvvoštallat čáppagirjjálašvuođa teavsttaid iežas muosáhusaid vuođul ja giela ja sisdoalu ipmirdemiin</p>
<p type="listitem">árvvoštallat earáid njálmmálaš ovdanbuktimiid ja vuođustit árvvoštallama</p>
<p type="listitem">ovdandivvut fágaášši anedettiin muittus gii vuostáiváldijoavku lea</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">lohkat ollu sierralágán teavsttaid, mat gullet sierra šáŋgraide ja main lea sierra kompleksitehta</p>
<p type="listitem">sátnádit lohkkojuvvon teavsttaid dulkomiid</p>
<p type="listitem">albmanahttit iežas muosáhusaid ja ákkastallat iežas oaiviliid lohkkojuvvon teavsttaid hárrái</p>
<p type="listitem">geavahit sierra lohkanstrategiijaid, mat heivejit lohkanulbmilii</p>
<p type="listitem">refereret ja čoahkkáigeassit teavstta váldoosiid</p>
<p type="listitem">lohkat guhkebuš mearkagielteavsttaid ja albmanahttit ipmárdusa ja muosáhusaid</p>
<p type="listitem">refereret ja čoahkkáigeassit mearkagielteavsttaid</p>
<p type="listitem">ovdandivvut movt lea vásihan mearkagielteavsttaid</p>
<p type="listitem">struktureret ja hukset mearkagielteavsttaid iešguđet šáŋrain vai ráhkada oktavuođa ovttaskas teavsttas</p>
<p type="listitem">geahččaladdat iešguđetlágan mearkagielalaš váikkuhangaskaomiiguin ja stiilavariánttaiguin</p>
<p type="listitem">hukset mearkagielteavsttaid mat leat strukturerejuvvon áigeortnetvuoru ja temá mielde, geavahettiin girjás mearkahivvodaga ja iešguđetlágan cealkkaráhkadusaid</p>
<p type="listitem">árvvoštallat iežas ja earáid mearkagielteavsttaid</p>
<p type="listitem">ipmirdit, dulkot ja čohkket dieđuid máŋggabealat teavstta máŋgga ovdanbuktinvuogis</p>
<p type="listitem">geavahit digitála reaidduid go buvttada mearkagielteavsttaid ja máŋggabealat teavsttaid</p>
<p type="listitem">geavahit ulbmillaččat girjerádjosa ja digitála diehtogálduid ja máhttit čujuhit gálduide maid leat geavahan</p>
<p type="listitem">reflekteret ja árvvoštallat movt mearkagiella geavahuvvo medias ja digitála diehtogálduin</p>
<p type="listitem">čilget dahkkivuoigatvuođa njuolggadusaid mat gustojit teavsttaid geavaheapmái maid lea viežžan Interneahtas</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">gávdnat gielalaš iešvuođaid iežas birrasis ja buohtastahttit eará mearkagiel variánttaiguin</p>
<p type="listitem">čilget spontána ja ráhkkanuvvon giellageavaheami ovttaláganvuođaid ja erohusaid</p>
<p type="listitem">čájehit ovdamearkkaiguin movt mearkkat hápmášuvvet ja nuppástuvvet áiggi mielde</p>
<p type="listitem">ipmirdit ja nuppesmuitalit álkes ruoŧa ja dánskka mearkagiel teavsttaid</p>
<p type="listitem">selvehit davviriikkalaš bealjehis dáiddáriid ja sin bargguid</p>
<p type="listitem">ipmirdit ja máhttit geavahit iešguđet lohkovuogádagaid dáru mearkagielas</p>
<p type="listitem">selvehit beliid bealjehemiid historjjás mat leat ovdánan</p>
</list><p><em type="italic">Gelbbolašvuođamihttomearit 10. jahkeceahki maŋŋel </em></p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ovdanbuktit iežas oaiviliid digaštallamiin ja árvvoštallat mii lea áššálaš ákkastallan</p>
<p type="listitem">ságaskuššat movt giellageavaheapmi sáhttá doaibmat vealaheaddjin ja vuortnuheaddjin</p>
<p type="listitem">oassálastit suokkardalli ságastallamiin girjjálašvuođa, teáhtera ja filmma birra deattuhettiin bealjehemiid kultuvrra</p>
<p type="listitem">ipmirdit ja nuppesmuitalit ruoŧa ja dánskka mearkagiela dieđuid</p>
<p type="listitem">ipmirdit ja nuppesmuitalit eŋgelasgielat guovllu mearkagiela álkes dadjosiid</p>
<p type="listitem">ipmirdit ja nuppesmuitalit <span type="quote">”Riikkaidgaskasaš mearkagiela”</span> álkes dadjosiid</p>
<p type="listitem">jođihit čoahkkimiid ja digaštallamiid ja refereret dain</p>
<p type="listitem">árvvoštallat iežas ja earáid njálmmálaš ovdanbuktimiid</p>
<p type="listitem">čađahit álkes logaldallamiid, ovdandivvumiid, nuppesmuitalemiid, rollaneavttašemiid ja dramatiseremiid, heivehuvvon iešguđetlágan vuostáiváldiide</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ipmirdit ja ráhkadit mearkagielteavsttaid iešguđet šáŋrain</p>
<p type="listitem">dovdát dáid gielalaš váikkuhangaskaomiid: humor, ironiija, kontrásttat ja buohtastahttimat, symbolat ja gielalaš govat, ja geavahit daid iežas teavsttain</p>
<p type="listitem">geavahit varierejuvvon ja dárbui heivehuvvon strategiijaid čáppagirjjálašvuođa ja áššeprosa lohkamis</p>
<p type="listitem">dádjadit stuorra teakstahivvodagain ozadettiin relevánta dieđuid</p>
<p type="listitem">lohkat kritihkalaččat ja árvvoštallat teavsttaid doallevašvuođa</p>
<p type="listitem">dovdát ja geavahit sierralágán ákkastallanvugiid mearkagielteavsttain</p>
<p type="listitem">ovdanbuktit dárkilit ja girjás ja máŋggabealat mearkahivvodagain iešguđetlágan teavsttain</p>
<p type="listitem">árvvoštallat iežas teavsttaid ja iežas teakstaráhkadeami giella- ja teakstalingvistihkamáhtu bokte</p>
<p type="listitem">geavahit digitála reaidduid vurket ja systematiseret iežas bargguid</p>
<p type="listitem">geavahit iešguđetlágan mediaid, gálduid ja estehtalaš albmanemiid iežas mearkagielfágalaš ja fágaidrasttideaddji teavsttain</p>
<p type="listitem">árvvoštallat estehtalaš váikkuhangaskaomiid máŋggabealat teavsttain mat leat vižžojuvvon diehto- ja guoimmuhanmediain, máidnosiin ja dáidagis ja reflekteret dan birra movt jietna, giella ja govat váikkuhit midjiide</p>
<p type="listitem">ipmirdit vissis meari ruoŧa ja dánskka mearkagiel teavsttaid ja nuppesmuitalit daid dáru mearkagillii</p>
<p type="listitem">dulkot ja árvvoštallat sierrahámat máŋggabealat teavsttaid</p>
<p type="listitem">geavahit mearkagielteavsttaid ja eará govva- ja teakstadieđuid maid lea viežžan girjerádjosis, Interneahtas ja mediain gáldokritihkalaččat ja čujuhit geavahuvvon gálduide</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">selvehit makkár árvvut ja jurddašanvuogit bohtet ovdan álgovuolggalaš mearkagielteavsttain</p>
<p type="listitem">ságaskuššat njálmmálaš muitaleami rolla min iežamet ja eará bealjehemiid kultuvrrain ovdal ja dál</p>
<p type="listitem">ovdandivvut guovtti iežasválljen fáttá čiekŋudeami mearkagiela giellavuogádaga dahje bealjehemiid historjjá, kultuvrra ja organisašuneallima birra</p>
<p type="listitem">selvehit ja buohtastahttit mearkagielagiid ja sámi/unnitlogugielagiid vuoigatvuođaid Davviriikkain ja eará sajiin máilmmis</p>
<p type="listitem">čilget movt oaivil ja hápmi seailluhuvvojit ja rivdet teavsttain mat jorgaluvvojit</p>
<p type="listitem">čilget movt mearkagielteavsttat leat huksejuvvon</p>
<p type="listitem">ságaskuššat Norgga bealjehemiid servodaga nuppástusaid historjjálaš geahččanguovllus</p>
<p type="listitem">válddahit dáru mearkagiela iešguđet variánttaid ja iešguđet davviriikkalaš mearkagielaid erohusaid ja ovttaláganvuođaid</p>
<p type="listitem">selvehit mearka- ja dárogiela dadjanmálliid ja nuoraidgiela erohusaid</p>
<p type="listitem">ságaskuššat áššiid mat gusket kultuvrii, gillii ja identitehtii</p>
<p type="listitem">selvehit iešguđet arenaid gos bealjehemiid kultuvra doaibmá</p>
</list><p type="title">Gelbbolašvuođamihttomearit Jo1 – studerenráhkkanahtti oahppoprográmmaid maŋŋel</p>
<p type="title">Gelbbolašvuođamihttomearit Jo2 – fidnofágalaš oahppoprográmmaid maŋŋel</p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">hálddašit iešguđetlágan njálmmálaš rollaid joavkoságastallamiin</p>
<p type="listitem">čađahit logaldallamiid, dramatiseremiid, ovdanbuktimiid ja ovdandivvut fágaáššiid</p>
<p type="listitem">ságaskuššat ráhkkaneami gáibádusaid ovdanbuktimiid oktavuođas maidda gáibiduvvo dulka</p>
<p type="listitem">geavahit guoskevaš ja áššálaš ákkaid digaštallamiin ja čájehit rabasvuođa earáid ákkastallamiidda</p>
<p type="listitem">geavahit máhtu giela ja teavstta birra ságastallamiin álgovuolggalaš mearkagielteavsttaid birra</p>
<p type="listitem">geavahit iežas oahppoprográmma fágamáhtu logaldallamiin ja digaštallamiin skuvlla, servodaga ja bargoeallima birra</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ságaskuššat representatiiva meari mearkagiel teavsttaid sisdoalu ja hámi, sihke čáppagirjjálašvuođa ja áššeprosateavsttaid</p>
<p type="listitem">selvehit ja geavahit ollu iešguđetlágan gielalaš váikkuhangaskaomiid áššeprosas ja hutkojuvvon teavsttain ja čilget makkár doaibma dain lea</p>
<p type="listitem">buvttadit fágateavsttaid, mat laktásit iežas oahppoprográmmii</p>
<p type="listitem">válddahit teáhtera, filmmaid, musihkkavideoid, aviissaid ja máidnosiid estehtalaš albmanemiid ja ságaskuššat iešguđet doaimmaid mat leat čadnon gillii ja govvii</p>
<p type="listitem">geavahit dihtorteknologiija vurkemii ja systematiseremii iežas teavsttaid</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ságaskuššat máŋggagielalašvuođa guovddáš beliid ja čatnat ságaskuššama iežas máŋggagielalašvuhtii</p>
<p type="listitem">selvehit davviriikkalaš mearkagielaid ovttalágánvuođaid ja erohusaid</p>
<p type="listitem">čilget dáru mearkagiela gielalaš ja grammáhtalaš iešvuođaid, go buohtastahttá eará gielaiguin</p>
<p type="listitem">válddahit ja árvvoštallat movt iešguđet joavkkuid ovddasteaddjit geavahit mearkagiela šáŋraid ja giellavariánttaid ja movt šáŋrat ja giellavariánttat geavahuvvojit iešguđet sosiála oktavuođain</p>
<p type="listitem">dokumenteret movt dáru mearkagiella lea váikkuhuvvon ja nuppástuvvan áiggi mielde</p>
<p type="listitem">válddahit ja čilget bealjehemiid kultuvrra ovdanbuktinvugiid</p>
</list><p type="title">Gelbbolašvuođamihttomearit Jo2 – studerenráhkkanahtti oahppoprográmmaid maŋŋel</p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ovdandivvut fágalaš fáttáid ja buktit fuomášumiid earáid ovdandivvumiidda</p>
<p type="listitem">ovdandivvut mearkagielalaš temá vuostáiváldiide geat eai máhte mearkagiela</p>
<p type="listitem">digaštallat ja reflekteret dan birra maid mearkkaša gullat gielalaš ja kultuvrralaš unnitlohkui</p>
<p type="listitem">hálddašit ja čilget <span type="quote" xml:lang="eng">”International Sign”</span> álkes gulahallama prinsihpaid</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">analyseret teavsttaid iešguđet šáŋrain vai sáhttá oaivvildit maidege dain áššiin maid teavsttat váldet ovdan ja dain árvvuin maid dat ovddastit</p>
<p type="listitem">muitalit vissis meari davviriikkalaš teavsttaid sisdoalu</p>
<p type="listitem">analyseret ja árvvoštallat movt bealjeheamit ja mearkagiella govviduvvojit iešguđet mediain</p>
<p type="listitem">buvttadit ja árvvoštallat iežas teavsttaid iešguđet šáŋrain</p>
<p type="listitem">digitála reaidduiguin analyseret iežas ja earáid mearkagielteavsttaid</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">árvvoštallat gielalaš erohusažiid teavsttain mat leat jorgaluvvon mearka- ja dárogiela gaskkas</p>
<p type="listitem">selvehit dáčča ja riikkaidgaskasaš bealjehemiidhistorjjá ovdánanlinjjáid</p>
<p type="listitem">selvehit movt eará mearkagielat leat váikkuhan ja ain váikkuhit dáru mearkagillii</p>
<p type="listitem">árvvoštallat giela ja identitehta gaskavuođa</p>
<p type="listitem">ságaskuššat movt identitehta sáhttá váikkuhit kultuvrralaš ovdanbuktinvugiide mearkagielbirrasis</p>
</list><p type="title">Gelbbolašvuođamihttomearit Jo3 – studerenráhkkanahtti oahppoprográmmaid maŋŋel</p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ovdanbuktit vissis meari girjjálašvuođa divttaid, drámá ja prosa hámis</p>
<p type="listitem">analyseret sisdoalu, váikkuhangaskaomiid ja ulbmila gaskavuođa njálmmálaš šáŋrain</p>
<p type="listitem">lohkat ja gulahallat <span type="quote" xml:lang="eng">”International Sign”</span> gillii</p>
<p type="listitem">ovdandivvut prográmmafága temá vuostáiváldiide geat eai máhte mearkagiela</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">analyseret ja buohtastahttit iešguđet šáŋraid váikkuhangaskaomiid</p>
<p type="listitem">hálddašit teakstaovdánahttima fuomášumi rájes gárvves buktaga rádjái ja máhttit heivehit giela ja váikkuhangaskaomiid iešguđet teavsttaide ja ulbmiliidda</p>
<p type="listitem">digaštallat davviriikkalaš mearkagielaid gielalaš ovttaláganvuođaid ja erohusaid</p>
<p type="listitem">árvvoštallat iežas ja earáid teavsttaid ákkasteami</p>
<p type="listitem">árvvoštallat iežas ovdáneami mearkagielteavsttaid buvttadeamis</p>
<p type="listitem">buohtastahttit ja árvvoštallat teavsttaid mat sirdojuvvojit ovtta gielas nubbái</p>
<p type="listitem">ovdandivvut stuorát mearkagielfágalaš barggu dahje prošeavtta bohtosiid</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">selvehit Norgga mearkagielpolitihka 1900-logu rájes otnážii</p>
<p type="listitem">válddahit Davviriikkaid mearkagieldili ja mearkagielpolitihka</p>
<p type="listitem">válddahit mearkagiela olggobealde Davviriikkaid</p>
<p type="listitem">selvehit njálmmálaš ja čálalaš giela oktavuođa</p>
<p type="listitem">čađahit iežasválljen čiekŋudanbarggu historjjá ja kultuvrra birra ja hábmet dan mearkagielteakstan</p>
</list><p type="title">Gelbbolašvuođamihttomearit lasáhusa oppalaš studerengelbbolašvuhtii – fidnofágalaš oahppoprográmmaid maŋŋel</p>
<p><em type="italic">Njálmmálaš ovttasdoaibman </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ovdandivvut fágalaš fáttáid ja buktit fuomášumiid earáid ovdandivvumiidda</p>
<p type="listitem">digaštallat ja reflekteret dan birra maid mearkkaša gullat gielalaš ja kultuvrralaš unnitlohkui</p>
<p type="listitem">hálddašit ja čilget <span type="quote" xml:lang="eng">”International Sign”</span> álkes gulahallama prinsihpaid</p>
<p type="listitem">ovdanbuktit vissis meari girjjálašvuođa divttaid, drámá ja prosa hámis</p>
<p type="listitem">analyseret sisdoalu, váikkuhangaskaomiid ja ulbmila gaskavuođa njálmmálaš šáŋrain</p>
<p type="listitem">ovdandivvut mearkagielfágalaš temá vuostáiváldiide geat eai máhte mearkagiela</p>
</list><p><em type="italic">Mearkagielteavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">muitalit vissis meari davviriikkalaš teavsttaid sisdoalu</p>
<p type="listitem">analyseret ja árvvoštallat movt bealjeheamit ja mearkagiella govviduvvojit iešguđet mediain</p>
<p type="listitem">buvttadit ja árvvoštallat iežas teavsttaid iešguđet šáŋrain</p>
<p type="listitem">digitála reaidduiguin analyseret iežas ja earáid mearkagielteavsttaid</p>
</list><list><p type="listitem">hálddašit teakstaovdánahttima fuomášumi rájes gárvves buktaga rádjái ja máhttit heivehit giela ja váikkuhangaskaomiid iešguđet teavsttaide ja ulbmiliidda</p>
<p type="listitem">árvvoštallat iežas ovdáneami mearkagielteavsttaid buvttadeamis</p>
<p type="listitem">buohtastahttit ja árvvoštallat teavsttaid mat sirdojuvvojit ovtta gielas nubbái</p>
</list><list><p type="listitem">ovdandivvut stuorát mearkagielfágalaš barggu dahje prošeavtta bohtosiid</p>
</list><p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">árvvoštallat gielalaš erohusažiid teavsttain mat leat jorgaluvvon mearka- ja dárogiela gaskkas</p>
<p type="listitem">selvehit dáčča ja riikkaidgaskasaš bealjehemiidhistorjjá ovdánanlinjjáid</p>
<p type="listitem">árvvoštallat giela ja identitehta gaskavuođa</p>
<p type="listitem">ságaskuššat movt identitehta sáhttá váikkuhit kultuvrralaš ovdanbuktinvugiide mearkagielbirrasis</p>
<p type="listitem">válddahit Davviriikkaid mearkagieldili ja mearkagielpolitihka</p>
<p type="listitem">válddahit mearkagiela olggobealde Davviriikkaid</p>
<p type="listitem">čađahit iežasválljen čiekŋudanbarggu historjjá ja kultuvrra birra ja hábmet dan mearkagielteakstan</p>
</list><p type="title">Árvvoštallan fágas</p>
<p>Loahppaárvvoštallama mearrádusat:</p>
<p xml:lang="smn"><em type="italic">Oppala š á rvos á ni á rvvo š tallan </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>10. jahkeceahkki</p>
<p>Oahppit galget oažžut guokte oppalašárvosáni, ovtta teakstahábmemis ja ovtta njálmmálaš ovttasdoaibmamis.</p>
<p>Jo2 fidnofágalaš oahppoprográmmat</p>
<p>Oahppit galget oažžut guokte oppalašárvosáni, ovtta teakstahábmemis ja ovtta njálmmálaš ovttasdoaibmamis.</p>
<p>Jo3 studerenráhkkanahtti oahppoprográmmat</p>
<p>Lasáhus oppalaš studerengelbbolašvuhtii</p>
<p>Oahppit galget oažžut guokte oppalašárvosáni, ovtta teakstahábmemis ja ovtta njálmmálaš ovttasdoaibmamis.</p>
<p>Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas.</p>
<p><em type="italic">Eks á men – oahppit </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>10. jahkeceahkki</p>
<p>Oahppit sáhttet vuorbáduvvot mearkagiela teakstahábmema eksámenii. Teakstahábmema eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot mearkagiela njálmmálaš ovttasdoaibmama eksámenii. Njálmmálaš ovttasdoaibmama eksámen ráhkaduvvo ja sensurerejuvvo báikkálaččat.</p>
<p>Jo2 fidnofágalaš oahppoprográmmat</p>
<p>Oahppit sáhttet vuorbáduvvot mearkagiela teakstahábmema eksámenii. Teakstahábmema eksámen ráhkaduvvo ja sensurerejuvvo báikkálaččat. Oahppit sáhttet maid vuorbáduvvot mearkagiela njálmmálaš ovttasdoaibmama eksámenii. Njálmmálaš ovttasdoaibmama eksámen ráhkaduvvo ja sensurerejuvvo báikkálaččat. Eksámen fátmmasta olles fága (112 diimmu).</p>
<p>Jo3 studerenráhkkanahtti oahppoprográmmat</p>
<p>Lasáhus oppalaš studerengelbbolašvuhtii</p>
<p>Oahppit sáhttet vuorbáduvvot mearkagiela teakstahábmema eksámenii. Teakstahábmema eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot mearkagiela njálmmálaš ovttasdoaibmama eksámenii. Njálmmálaš ovttasdoaibmama eksámen ráhkaduvvo ja sensurerejuvvo báikkálaččat. Eksámen fátmmasta olles fága (225 diimmu).</p>
<p xml:lang="fao"><em type="italic">Eks á men – privatisttat </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>10. jahkeceahkki</p>
<p>Geahča rávisolbmuid vuođđoskuvlaoahpahusa gustovaš ortnega.</p>
<p>Jo2 fidnofágalaš oahppoprográmmat</p>
<p>Privatisttat galget váldit mearkagiela teakstahábmema eksámena. Teakstahábmema eksámen ráhkaduvvo ja sensurerejuvvo báikkálaččat. Privatisttat galget maid váldit mearkagiela njálmmálaš ovttasdoaibmama eksámena. Njálmmálaš ovttasdoaibmama eksámen ráhkaduvvo ja sensurerejuvvo báikkálaččat. Eksámen fátmmasta olles fága (112 diimmu).</p>
<p>Jo3 studerenráhkkanahtti oahppoprográmmat</p>
<p>Lasáhus oppalaš studerengelbbolašvuhtii</p>
<p>Privatisttat galget váldit mearkagiela teakstahábmema eksámena. Teakstahábmema eksámen ráhkaduvvo ja sensurerejuvvo guovddáš ásahusain. Privatisttat galget maid váldit mearkagiela njálmmálaš ovttasdoaibmama eksámena. Njálmmálaš ovttasdoaibmama eksámen ráhkaduvvo ja sensurerejuvvo báikkálaččat. Eksámen fátmmasta olles fága (225 diimmu).</p>
<p>Árvvoštallama oppalaš mearrádusat leat oahpahuslága láhkaásahusas.</p>
</body></document>
