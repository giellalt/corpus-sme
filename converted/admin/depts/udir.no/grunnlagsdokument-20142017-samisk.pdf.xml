<document xml:lang="sme" id="no_id"><header><title/><genre code="admin"/><author><unknown/></author><wordcount>2730</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/vurdering/vfl/grunnlagsdokument-20142017-samisk.pdf</origFileName><parallel_text xml:lang="nno" location="grunnlagsdokument-2014-2017-nyn.pdf"/><parallel_text xml:lang="nob" location="grunnlagsdokument-2014-2017.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Oahpahusdirektoráhtta</p>
<p><em type="bold">Vuođđodokumeanta</em> </p>
<p><em type="italic">Árvvoštallan</em><em type="bold"> oahpaheami várás 2014–2017 nákcabidjama joatkka </em></p>
<p>Vuođđodokumeanta lea ođasmahtton 2014´giđa dan oktavuođas go jotkojuvvui nákcabidjan Árvvoštallan oahppama várás ja go álggahuvvui 5. joavku.</p>
<p><em type="bold">1. Láidehus </em>Dát dokumeanta válddaha guđet oktasaš prinsihpat ja láidestusat gustojit <em type="italic">Árvvoštallan oahpaheami várás</em> nationála nákcabidjama oasseváldiide, ja dat čielggada iešguđet aktevrraid rollaid ja ovddasvástádusaid. Dokumeantta ulbmilin lea váikkuhit oktasaš áddejupmái ja leat doarjjan skuvlaeaiggádiidda ja skuvllaide go galget plánet, čađahit ja joatkit iežaset árvvoštallangeavadii guoski bargguid. Lea stuorra friddjavuohta hábmet ja duddjot nákcabidjama sisdoalu báikkálaččat daid oktasaš láidestusaid vuođul mat lea válddahallon dán dokumeanttas. </p>
<p>Bovdehusreivvet Fylkkamánniide nákcabidjama juohke joavkkus leat dán vuođđodokumeantta vuođđun.</p>
<p><em type="italic">Nákcabidjama duogáš </em>Riikkaidgaskasaš dutkamat čájehit ahte árvvoštallan oahpaheami várás lea okta dain beaktileamos vugiin nannet ohppiid oahppanjoksosiid ja oahppanvejolašvuođaid. Árvvoštallama oahpaheami várás sáhttit áddet jurddašan- ja bargovuohkin, mas ohppiid oahppan lea ulbmilin geažos áigge. Árvvoštallamis oahpaheami várás ii leat nappo sáhka erenoamáš teknihkain, ii prosedyrain, ii skoviin ii ge čálalaččat duođašteamis, muhto baicce skuvlla oahpahan- ja árvvoštallanvieruin. </p>
<p>Dutkamat leat deattuhan dárbbu viidáseappot ovddidit vuođđooahpahusa árvvoštallangeavada. TALIS-iskkadeapmi 2008:s ja norgga čuovvolanraporta 2009:s čájehit ovdamearkka dihtii ahte olu norgga oahpaheaddjit eará oasseváldiriikkaid oahpaheddjiid ektui bidjet unnit mihttomeriid eai ge čuovvol ohppiid oahppama systemáhtalaččat.</p>
<p>OECD-raporta árvvoštallama birra buktá ávžžuhusaid Norgga oktagaslaš árvvoštallama joatkkabargui. Sii ávžžuhit Norgga earret eará joatkit barggu oččodit árvvoštallama oahpaheami várás eanet ovttaidahtton oassin beaivválaš oahpahusas. Dás berret mii erenoamážit geahččagoahtit fágalaš relevánta máhcahemiid ja váldit ohppiid mielde.</p>
<p>2013’ ohppiidiskkadeami bohtosat dorjot OECD’ ávžžuhusaid. Bohtosat čájehit earret eará ahte menddo unnán oahppit ožžot máhcahemiid mat veahkehit sin viidáseappot oahppamis, ja ahte menddo unnán oahppit váldojit mielde árvvoštallanbargui mas earret eará besset árvvoštallat iežaset barggu.</p>
<p>Sd. Dieđáhusas 20 (2012–2013) čállá Máhttodepartemeanta iežaset háliidit «<em type="italic">… joatkit nationála nákcabidjama nannet oahpaheddjiid ja bagadeddjiid árvvoštallangealbbu ja nannet gaska- ja loahppaárvvoštallama.</em>» Bargoreivves 33/13 bivdá departemeanta direktoráhta álggahit joatkkanákcabidjama. Direktoráhtta lea danne ráhkadan doaibmabidjopáhka mas <em type="italic">Árvvoštallan oahpaheami várás</em> jotkojuvvo ja lea okta máŋgga doaibmabijus, ja masa dát vuođđodokumeanta gusto. </p>
<p><em type="italic">Oahpahusa ulbmil </em>Skuvlla ulbmilparagráfa (oahpahusláhka § 1-1) mearrida <em type="italic">árvvoštallama oahpaheami várás</em> barggu. </p>
<p>Ulbmilparagráfas čuožžu ahte skuvla galgá vuostáiváldit oahppi luohttevašvuođain, árvvusatnimiin ja gáibádusaiguin ja addit sidjiide hástalusaid mat ovddidit olmmošvieruid ja oahppanmovtta. Oahppit galget beassat ovdánahttit gelbbolašvuođa, gálggaid ja guottuid vai sáhttet hálddašit iežaset eallimiid ja vai sáhttet aktiivvalaččat searvat servodahkii. Sii galget beassat čájehit duddjonmovtta, searvanmovtta ja suokkardanmovtta. Dasa lassin galget oahppat jurddašit kritihkalaččat, váldit mielovddasvástádusa ja sis galgá leat riekti váikkuhit.</p>
<p>Ulbmilparagráfas lea mearkkašupmi dasa mo mii láhčit oahpahusa, ja maiddái dasa makkár árvvoštallangeavat ohppiide galgá leat. Árvvoštallanbargu ferte nannet ohppiid oahppanmovtta ja movtta ja fuolahit ahte dat buktá duddjonmovtta, movtta ja suokkardanmovtta. Dákkár geavat sáhttá dušše leat oahppanbirrasiin gos lea luohttevašvuohta, lotnolas árvvuatnin ja čielga vuordámušat, ja birrasis gos lea oadjebas geahččaladdat ja meaddit.</p>
<p>Árvvoštallamis oahpaheami várás lea dehálaš bealli ohppiid váikkuheapmi. Iežasárvvoštallama ja árvvoštallanbargui seaguheami bokte hárjánit ovdánahttit diđolašvuođa iežaset oahppanproseassaid hárrái, juoga mii lea dehálaš vai sáhttá ovdánahttit iešmuddejuvvon oahppama.</p>
<p><em type="italic">Ohppiid oahppan lea vuolggasadjin Árvvoštallamis oahpaheami várás</em> lea vuoruheami vuolggasadjin doaba <em type="italic">gaskaárvvoštallan</em> nugo lea definerejuvvon oahpahuslága láhkaásahusas. Gaskaárvvoštallan galgá geavahuvvot oahppanreaidun, heivehuvvon oahpahusa vuođđun ja galgá veahkehit oahppi buoridit iežas fágagelbbolašvuođa. Deattuhan dihtii ahte gaskaárvvoštallamis lea oahpaheapmi mihttomearrin, de geavahuvvo <em type="italic">árvvoštallan oahpaheami várás</em>-doaba dán nákcabidjamis. </p>
<p>Árvvoštallan oahpaheami várás lea dan birra ahte dieđut ohppiid gelbbolašvuođas ja ovdáneamis čájehit geainnu oahpaheami plánemii ja čađaheapmái. Dát gáibida ahte oahpaheaddjit systemáhtalaččat vižžet, analyserejit ja geavahit árvvoštallandieđuid ohppiid birra dainna ulbmiliin ahte oidnet -  gos leat oahppamis -  gosa leat jođus -  mo buoremusat olahit iežaset mihttomeriid</p>
<p>Dieđuid bajábeale čuoggáin ferte muitalit ohppiide ja gustojeaddji oahppit fertejit geavahit daid vai oahpásmuvvet iežaset oahppamii ja ožžot vejolašvuođa buoridit iežaset. Váldit ohppiid mielde lea áibbas dehálaš árvvoštallanbarggus oahpaheami várás.</p>
<p><em type="italic">Mihttomearri </em>Váldomihttomearrin lea ahte skuvlaeaiggádat ja skuvllat viidáseappot ovdánahttet árvvoštallanvieruid ja árvvoštallanvuogi mas oahppan lea mihttomearrin. Dat galgá dáhpáhuvvat stuorát gelbbolašvuođa ja stuorát áddejumi bokte geavahit árvvoštallama oahppanreaidun. </p>
<p>Nákcabidjan galgá nannet skuvlaeaiggádiid kapasitehta jođihit gealboovdánahttima báikkálaččat go ásahit bargostruktuvrraid ja -vugiid oasseváldiáigodaga áigge. Ulbmilin lea ahte dát vuohki jođihit ovdánahttinbargguid joatkašuvvá gielddain ja skuvllain maŋŋá go nationála nákcabidjama oasseváldiáigodat nohká.</p>
<p><em type="italic">Ulbmiljoavkkut</em><em type="bold"> </em>Ulbmiljoavku leat almmolaš skuvlaeaiggádat geain leat dihto skuvllat. Priváhta skuvllat bovdejuvvojit maiddái oassálastit. Vuoruheapmi fátmmasta oahpaheddjiid, ohppiid, skuvlahálddahusaid ja skuvlaeaiggádiid. Bargu lea ovttasbargu skuvlaeaiggádiid, Fylkkamánni, Oahpahusdirektoráhta ja fágabirrasiid resursapersovnnaiguin. </p>
<p><em type="bold">2. Mihttodallan ja ruđat </em>Nákcabidjama joatkašuvvan dáhpáhuvvá áigodagas 2014–2017, ja dan galgá čađahit njeljiin joavkkuin. 5. joavku álgá 2014’ giđa/geasi, ja 6. joavku álgá 2014/2015’ jahkemolsumis. 7. joavku ja vejolaš 8. joavku čuovvu(ba) 6. joavkku vuogádaga. Juohke joavkku oasseváldiáigodat lea viiddiduvvon ovddežis ja lea dál guovtti jagi badjel. Dábálaččat galgá juohke gielda oassálastit unnimusat golmmain skuvllain. Jus lea vejolaš ja ulbmillaš, de galget sihke mánáid- ja nuoraidskuvllat lea mielde. Priváhta skuvllat leat iešheanalaš juridihkalaš ovttadagat ja oassálastet iežaset skuvllain. </p>
<p>Oahpahusdirektoráhtta juolluda ruđa skuvlaeaiggádii Fylkkamánni bokte. Skuvlaeaiggát hálddaša ruđa dihto eavttuid vuođul. Ruhtageavaheami eavttut čužžot juohke joavkku oasseváldiid bovdehusreivves. Lea eaktun ahte oassálasti skuvlaeaiggádat servet iežasruhtademiin. Direktoráhtta addá dárkilat láidestusaid ruhtageavaheami raporteremis fápmudusreivves Fylkkamánniide.</p>
<p><em type="bold">3. Sisdoalu oktasaš láidestusat </em></p>
<p><em type="italic">Joatkkanákcabidjamis ii leat dušše gaskaárvvoštallamis sáhka </em>Barggu vuolggasadjin galget leat gaskaárvvoštallama njeallje prinsihpa mat leat oahpahuslága láhkaásahusas: </p>
<p>Oahppit ja fidnooahppit ohppet buoremusat go</p>
<p type="listitem">•  áddejit maid galget oahppat, ja mii sis vurdojuvvo</p>
<p type="listitem">•  ožžot máhcahemiid mat muitalit barggu dahje olahusa kvalitehtas</p>
<p type="listitem">•  ožžot rávvagiid das mo sáhttet buoridit iežaset</p>
<p type="listitem">•  leat mielde iežaset oahppanbarggus go earret eará árvvoštallat iežaset barggu ja ovdáneami</p>
<p>Stuorradiggedieđáhus 20 (2012–2013) deattuha ahte joatkkanákcabidjan galgá nannet ja čielggadit gaska- ja loahppaárvvoštallama oktavuođa, dása gullá maid geavahit geahččalemiid ja bohtosiid viidásat oahppama vuođđun. Dát mearkkaša ahte nákcabidjan lea gealbodoaibmabidju masa gullá eanet go dušše gaskaárvvoštallan.</p>
<p>Báikkálaš oahppoplánabarggut galget láhčit dili ohppiid oahppamii ja ovdáneapmái, ja bures jođihuvvon ovdánahttinbargu addá maiddái gealbonannema bargiid gaskkas.</p>
<p>Báikkálaš oahppoplánabarggut ja buorre oahppanbiras leat eaktun dasa ahte ovdánahttit buori árvvoštallangeavada, ja goappašiid fáttáin lea danne guovddáš sadji čoagganemiin.</p>
<p><em type="italic">Praktiseret árvvoštallama oahpaheami várás luohkkálanjas </em>Nákcabidjan galgá čadnot geavadii. Dat mearkkaša ahte nákcabidjama oasseváldit galget ovttaiduhttit gaskaárvvoštallama prinsihpaid iežaset geavadii. Oasseváldit berrejit jođáneamos lági mielde geahččaladdat dan njealji prinsihpa ohppiiguin. Lea mearrideaddji ahte oasseváldiin leat arenat árvvoštallat ja smiehttat mo iežas geavat buoremusat sáhttá veahkehit ohppiid viidáseappot oahppanproseassas. </p>
<p>Dutkamat deattuhit oahpaheaddji-oahppi-árvvoštallama ovttasdoaibmama mearkkašumi oahpahusa ovttaidahttinoassin nannet ohppiid fágalaš olahusaid. Dát ii dárbbaš mearkkašit ahte oahppit dađistaga vásihit árvvoštallandiliid mat sin mielas sáhttet leat lossadat ja goddalit movtta. Lea baicce sáhka jurddašan- ja bargovuogis vai oahpaheaddji geažos áigge lea áicil das mii váikkuha ohppiid oahppamii. Oahpaheaddji hábme ja mudde iežas oahpahusa nu ahte buot oahppit dovdet máhtestuvvama ja movtta.</p>
<p><em type="italic">Ohppiid oahppandárbbuin leat váikkuhusat oahpahussii </em>Oahpaheaddji oažžu dieđuid ohppiid oahppamis árvvoštallamiid dahje dárkumiid bokte ja dialoga bokte ohppiiguin. Lea oahppama árvvoštallama vuođđojurdda ahte dát dieđut geavahuvvojit muddet oahpahusa nu, ahte oahppit galget oahppat buorebut (<em type="italic">to adjust teaching to meet student needs</em>). Dát guoská sihke oahpaheaddjái ja oahppái. Oahpaheaddjit fertejit atnit árvvoštallama oahpahusa oassin ja plánet mo ohppiid váldit mielde árvvoštallanbargui. Sidjiide ferte leat čielggas mo sii galget sáhttit čuovvut ovttaskas oahppi oahppama ja ovdáneami. Mihttomearrin bargat njeljiin prinsihpain lea earret eará čalmmustahttit oahpahusa sisdoalu sidjiide geat galget oahppat. Ohppiid oahppan ja ovdáneapmi galget váikkuhit oahpahussii. Ohppiid oahppandárbbut dat nappo bidjet eavttuid oahpahusa plánemii, čađaheapmái ja árvvoštallamii. </p>
<p><em type="bold">4. Bargovuogi ja struktuvrra oktasaš láidestusat </em>Norgga ja eará riikkaid vásáhusat čájehit ahte árvvoštallangeavadiid ja árvvoštallanvieruid rievdadeapmi ja viidáseappot ovdáneapmi leat kompleaksa proseassat mat gáibidit ulbmillaš ja oahppovuđot fokusa guhká.. Moanat dutkamat čájehit ahte molssodallat bargat iežas skuvllas ja bargat fierpmádagas, mas oahpaheaddjit besset smiehttat ja juogadit iežas geavatvásáhusaid, lea ulbmillaš bargovuohki ovdánahttit oahpaheddjiid gealbbu ja geavada. <em type="italic">Árvvoštallan oahpaheami várás</em> nákcabidjan organiserejuvvo danne <em type="italic">oahpahalli</em> <em type="italic">fierpmádahkan</em>, mas fierpmádatbargu galgá váikkuhit viidáseappot ovdánahttit ovttaskas skuvllaid árvvoštallangeavada. </p>
<p><em type="italic">Ovdánahttinbargu skuvllain </em>Lea mearrideaddji ahte skuvlaeaiggádat ja skuvlahálddahusat smihttet ja mearridit mo sii háliidit organiseret gealbonannema árvvoštallamis. Ovdamearkkat gažaldagaide mat leat dehálaččat skuvlaeaiggádii ja hálddahussii árvvoštallat, lea mo buot bargiid galgá váldit mielde, mo galget astat lonohallat vásáhusaid ja ovttasbargat (omd. oktasaš áiggi geavaheapmi), ja geavatrievdadusaid sáhttit fievrridit viidáseappot guhkit áigái. </p>
<p>Okta vásáhus <em type="italic">Kunnskapsløftet – fra ord til handling:as</em> lea ahte go iežas sajádaga árvvoštallá ja analysere, de lea eanet jáhkehahtti ahte doaibmabijut ollašuhttojit. Danne lea dehálaš ahte skuvllat ja skuvlaeaiggádat ožžot buriid dieđuid ja máhtu iežaset árvvoštallangeavada birra ovdalgo álggahit barggu. Ovdamearkka dihtii sáhttet báikkálaš Ohppiidiskkadeami bohtosat ja iešguđet smiehttan- ja kártenreaidduid geavaheapmi govvidit skuvllaid árvvoštallangeavada. Dasa lassin ahte analyseret skuvllaid iežas geavada ja sajádaga, de lea dehálaš </p>
<p type="listitem">•  ovdánahttit oktasaš áddejumi ja eaiggátvuođa mihttomeriide ja vuordámušaide</p>
<p type="listitem">•  diktit ovdánahttinbarggu váldit vuolggasaji beaivválaš árvvoštallan- ja oahpahusgeavadiin</p>
<p type="listitem">•  sihkkarastit ahte oahpaheddjiin leat arenat ovdánahttit iežaset árvvoštallangealbbu mas juogadit ja smihttet iežaset vásáhusain, teoriijain ja ovdamearkkain iežaset geavadiin, ja mas árvvoštallet mo sin vásáhusat, geat leat mielde “<em type="italic">oahpahalli fierpmádagain</em>” eará skuvllaiguin, sáhttet váikkuhit ovttaskas skuvlla ovdánahttinbargui </p>
<p><em type="italic">Oahpahalli fierpmádagat </em>Fierpmádagat bargovuohkin lea dan birra ahte ásahit struktuvrraid ja bargovugiid báikkálaččat mat leat mielde rievdadeamen geavada. Deattuhan dihtii ahte ulbmil lea oahpaheapmi ja bistevaš geavatrievdadeapmi, de geavahit mii <span type="quote">“oahpahalli fierpmádagat”</span>-doahpaga. Deháleamos lea mo barget fierpmádagain, ii ge iešalddis fierpmádatstruktuvrrat. Fierpmádagat galget leat fágalaš ovdáneami, vásáhuslonohallama ja smiehttamuša arenat. Barggu vuolggasadjin galget leat konkrehta geavatovdamearkkat man teoriija ja dutkamat dorjot. </p>
<p>Báikkálaš ja regionála fierpmádagaid sáhttet organiseret iešguđet láhkai, muhto gáibiduvvo láhčit deaivvadansajiide skuvllaid rastá. Lea maiddái ovdamunnin ahte olbmot geat barget iešguđet dásiin, ovttasbarget dahje oassálastet oktasaš fierpmádagas. Máŋgga skuvlaeaiggádis 2010–2014’ vuoruhanáigodagas leat leamaš buorit vásáhusat sierra fierpmádagaiguin skuvlahálddahusa váras. Sáhttá leat ulbmillaš geavahit dálá struktuvrraid gielddalaš/fylkkalaš ja vejolaš regionála fierpmádagain.</p>
<p>Ovddeš vásáhusat oahpahalli fierpmádagaiguin čájehit ahte lea dehálaš</p>
<p type="listitem">•  čielggadit vuordámušaid, rollajuogadeami ja ovttasbarggu ráddjehusaid</p>
<p type="listitem">•  ovdánahttit oktasaš áddejumi das mii árvvoštallan oahpaheami várás lea, ja mii fierpmádaga barggu ulbmilin lea</p>
<p type="listitem">•  čatnat fierpmádagaid barggu čielgasit ovdánahttinprosessii ovttaskas skuvllas, ja dás lea sihke skuvlaeaiggádis ja skuvlahálddahusas ovddasvástádus</p>
<p type="listitem">•  ahte lea dárkilit smihttojuvvon ja plánejuvvon struktuvra čoagganemiide/fierpmádatčoahkkimiidda maid sisdoallu lea ovdagihtii definerejuvvon ja main lea geatnegahtti ja lotnolas searvan. Dát mearkkaša ahte buot oasseváldit leat ráhkkanan ja buktet geavatvásáhusaid čoagganemiide/fierpmádatčoahkkimiidda</p>
<p type="listitem">•  doallat jeavddalaš čoagganemiid main gáibiduvvo bargu/geahččaladdan luohkkálanjas čoagganemiid/fierpmádatčoahkkimiid gaskkas</p>
<p type="listitem">•  deattuhit vásáhuslonohallama ja smiehttat iežas geavada birra</p>
<p type="listitem">•  ovdánahttit vieruid fierpmádagas oahppat earáin ja smiehttat earáid ja iežas geavada birra</p>
<p type="listitem">•  ovdánahttit vieruid gažadit dálá geavada, čilgehusaid ja čoavddusevttohusaid, ja main fágalaš sierraoaivilvuohta ja digaštallan adno konstruktiivvalaš fápmun ovttasbarggus</p>
<p type="listitem">•  atnit árvvus ja beroštit earáid profešunalitehtas ja fágalaš oaiviliin, ja ovdánahttit konstruktiivvalaš máhcahanvieruid</p>
<p type="listitem">•  doallat fágalaš sáhkavuoruid ja oamastit girjjálašvuođa mii hástala iežas geavada ja váikkuha gealbonannemii</p>
<p type="listitem">•  viežžat olgguldas gelbbolašvuođa dárbbu mielde</p>
<p><em type="bold">5. Rollat ja ovddasvástádusat </em>Oahpahuslága § 2-1 láhkaásahusas doaibmavuđot árvvoštallama birra čuožžu ahte “<em type="italic">skuvla (…) galgá jeavddalaččat árvvoštallat man muddui oahpahusa organiseren, láhčin ja čađaheapmi lea mielde olaheamen mihttomeriid mat leat mearriduvvon Máhttoloktema oahppaplánabuktosis. Skuvlaeaiggádis lea ovddasvástádus fuolahit ahte árvvoštallan čađahuvvo eavttuid vuođul.</em>” </p>
<p>Oahpahusdirektoráhtas, Fylkkamánnis, skuvlaeaiggádis ja oahpaheddjiin leat iešguđet rollat ja ovddasvástádusat nákcabidjanáigodaga áigge. Buot joavkkuide gustojit dát:</p>
<p type="listitem">•  <em type="italic">Oahpahusdirektoráhtta</em> bidjá láidestusaid nákcabidjama sisdollui ja organiseremii, juolluda ruđa ja ovdánahttá ja geavaha dutkamiid, dokumentašuvnnaid ja vásáhusaid nákcabidjamis viidáseappot máhttolávdadan- ja policyhábmenbarggus. Direktoráhtas lea maiddái ovddasvástádus oktasaš fágalaš plánii skuvlaeaiggádiid resursaolbmuide. </p>
<p type="listitem">•  <em type="italic">Fylkkamánnit</em> válljejit oassálastiid nákcabidjamii, juolluda ruđaid, ja dain lea čuovvolanovddasvástádus skuvlaeaiggádiid ektui. </p>
<p type="listitem">•  <em type="italic">Skuvlaeaiggádiin</em> lea váldoovddasvástádus plánet, čađahit ja čuovvolit nákcabidjama báikkálaččat. Dát mearkkaša ahte skuvlaeaiggát dahká sihke fágalaš ja organisatoralaš árvvoštallamiid, jearaha ja čuovvola dieđuid skuvllaid árvvoštallanvieruid ja árvvoštallangeavada birra ja láhčá dili vásáhuslávdui ja gealbonannemii. Skuvlaeaiggádiid barggut leat: -  Skuvlaeaiggát ásaha báikkálaš dahje vejolaš regionála fierpmádagaid ja fuolaha ahte skuvlaeaiggáda ja skuvllaid ovdánahttinbargu ovdána. -  Skuvlaeaiggát vállje ovtta dahje eanet resursaolbmo geat galget jođihit ovdánahttinbargguid báikkálaččat, sihke sisdoalu ja organiserema ektui. Ovdamearkkat resursaolbmuid bargguide leat: o  ráhkadit plánaid, organiseret ja jođihit fierpmádatčoagganemiid o  čuovvolit skuvllaid mat leat searvan </p>
<p>-  Skuvlaeaiggát lea geatnegahtton dasa ahte resursaolbmot servet ja leat mielde čoagganemiin maid Oahpahusdirektoráhtta lágida. Go vállje resursaolbmo, de berre skuvlaeaiggát vuhtiiváldit ahte olbmuin lea relevánta gelbbolašvuohta, ja ahte sáhttet doaibmat resursan gielddas árvvoštallanbargguin oahpaheami várás, maiddái maŋŋá go searvan nationála nákcabidjan nohká. -  Skuvlaeaiggát raportere Fylkkamánnii vásáhusaid ja skuvllaid ovdáneami ja ruhtageavaheami birra.</p>
<p type="listitem">•  <em type="italic">Skuvlaeaiggát ja skuvllat</em> ráhkadit geatnegahtti plánaid fágalaš ja organisatoralaš gealbonannenortnegiidda nákcabidjamii searvama váras. </p>
<p type="listitem">•  <em type="italic">Skuvlahálddahusas</em> lea fágalaš ja organisatoralaš ovddasvástádus iežas skuvlla ovdánahttinbarggu ovdáneapmái, ja jearaha ja čuovvola dieđuid das mo skuvlla árvvoštallanvierut ja árvvoštallangeavat ovdána. Skuvlahálddahus láhčá dili dulkonsearvevuhtii iežas skuvllas ja fuolaha ahte oahpaheddjiin lea áigi oktasaš ovdánahttinbargui ja vásáhuslonohallamiid. </p>
<p type="listitem">•  <em type="italic">Oahpaheaddjit</em> barget buori gaskaárvvoštallama njeljiin prinsihpain nu, ahte oktiivástida árvvoštallamiin oahpaheami várás, nu go lea čilgejuvvon dán dokumeanttas. Oahpaheaddjit servet aktiivvalaččat fierpmádagas ja eará vásáhuslonohallandoaibmabijuin ja árvvoštallangealbbu nannemis. Sii leat mielde ovdánahttimin dulkonsearvevuođa iežaset skuvllas. </p>
<p>Mat barggut ja ovddasvástádussuorggit oassálastiin leat, čilgejuvvo dárkileappot bovdehusreivves juohke joavkku oasseváldiide.</p>
<p><em type="bold">6. Vásáhuslávdu ja barggu joatkka </em>Dehálaš oassi vuoruheamis lea láhčit dili vásáhuslonohallamii ja vásáhuslávdui skuvllaid ja gielddas gaskkas, maiddái maŋŋá go searvan nationála nákcabidjamii lea nohkan. Dán fertet atnit gullamen oktii dainna ahte skuvlaeaiggáda ovddasvástádus lea sihkkarastit bargogeavada mii čuovvu oahpahuslága láhkaásahusa gaskaárvvoštallama gáibádusaid. Dutkamat ja vásáhusat skuvlaovdánahttinprošeavttain čájehit ahte lea kritihkalaš áigi go nákcabidjanáigodat dahje prošeakta loahpahuvvo, ja ođđa bargovuogit galget joatkašuvvat. </p>
<p>Danne gáibiduvvo ahte skuvlaeaiggádiid nákcabidjanplána galgá válddahit mo bargu viidáseappot ovdánahttit geavada galgá čađahuvvot maŋŋá go searvan nationála nákcabidjamii manná loahpa guvlui. Dasa lassin galgá skuvlaeaiggádis maiddái leat plána mo vásáhusat galget leat buot gieldda skuvllaide ávkin, omd. makkár rolla resursaolbmos ja searvan olbmuin galgá leat barggu joatkašuvvamis.</p>
<p>Eanet dieđut nákcabidjamis ja ovddit joavkkuid vásáhusaid birra leat dáppe:</p>
<p xml:lang="nno">www.udir.no/vurdering-for-laring</p>
<p><em type="bold">7. Hástalusat ja eavttut lihkostuvvat </em>Lea áddjás bargu ovdánahttit árvvoštallanvieruid ja árvvoštallangeavada. Dutkit, geat leat čuvvon sullasaš proseassaid, earret eará Stuorra Británnias, dadjet ahte gollet okta–guokte jagi ovdalgo oasseváldit orrot iežaset mielas praktiseremin árvvoštallama oahpaheami várás buori láhkai. Muhtun skuvllat Buoret árvvoštallangeavatprošeavttas raporterejedje ahte vaikko bargat iežas árvvoštallangeavadiin sáhtii leat duššástuhtti ja lossat, de lei bargu movttiidahtti ja dehálaš go dat guoskkai skuvlla váimmusdoibmii. </p>
<p>Mii leat dađistaga olu oahppan hástalusain mat gusket jođihit ovdánanproseassaid oppalaččat, sihke skuvlaeaiggádiidda ja skuvllaide. Ovdamearkan hástalusaide lea hábmet oktasaš áddejumi, movtta ja eaiggátvuođa searvan olbmuide skuvlaeaiggátdásis, hálddahusdásis ja bargiid gaskkas. Dasa lassin lea hástalussan oažžut olu bargiid mielde ja rievdadit áššiid mat mearkkašišgohtet áiggi badjel.</p>
<p>Mieldeváldin ja smiehttan oahppanbarggu ja oahpahusa mihttomeriid birra lea dehálaš vai hárjehallá ohppiid stivret iežaset oahppanproseassaid, maiddái eallinagi oahppanperspektiivvas. Dát sáhttá almmatge orrut veahá amas sihke alcceseaset ja oahpaheddjiide go oahppit ožžot ođđa ja aktiivvalat rolla árvvoštallanbarggus.</p>
<p>Dábálaš hástalus árvvoštallanbarggus lea sirdit fokusa oahppandoaimmain ja dain maid oahppit galget <em type="italic">dahkat</em>, oahpahussii mas fokuserejit dasa maid galget <em type="italic">oahppat</em>. Dasto sáhttá leat hástaleaddjin addit árvvoštallamiid mat eai dušše máinnaš dan maid leat oahppan ja máhttet, muhto mat maiddái čujuhit ovddos guvlui joatkkabargui. Sáhttá maiddái leat hástaleaddjin oadjudit ohppiid dasa ahte sii ožžot máhcahemiid ja árvosániid ovddidan dihtii oahppama, ii ge dego <span type="quote">“loahppaduopmun”</span> dahje stivremin. Bargat systemáhtalaččat prinsihpain rievdadit/muddet iežas oahpahusa jus dat ii atte sávahahtti oahppama, sáhttá maiddái orrut amas ja lossat álggos. </p>
<p>Mii leat dás váldán ovdan muhtun dehálaš beliid maid skuvlaeaiggádat ja skuvllat berrejit váldit vuhtii nákcabidjanbarggus.</p>
<p><em type="italic">Oadjebas ja dorvvolaš oahppanbiras </em>Oadjebas ja dorvvolaš oahppanbiras lea dehálaš eaktu hábmet árvvoštallanvieruid mas oahppan lea guovddážis. Máŋga dutkama oahpaheami birra raporterejit ahte oahpaheddjiid geavada kvalitehta dat eanemusat mearrida buriid bohtosiid luohkkálanjas. Oahpaheddjiid dáidu hábmet dorvvolaš oahppanbirrasa mas fokus lea oahppandárbbuide, ohppiid ovttasbargui ja ohppiid iežasárvvoštallamii, lea dutkiid mielas deháleamos bealit mat eanemusat váikkuhit buoret oahppanbohtosiidda ohppiid gaskkas. </p>
<p>Lea nappo mearrideaddji <em type="italic">mo</em> oahpaheaddji praktisere buori árvvoštallama prinsihpaid. Danne galget oahpaheaddjit leat erenoamáš áicilat hábmet dorvvolaš oahppanbirrasa. Dát mearkkaša oahppanbiras mas lea fuomášupmi ohppiid oahppandárbbuide ja buohkaid mihttoolahusaide. Galgá leat geahččalan- ja muddenmunni, ja galgá leat oadjebasvuohta muitalit maid dárbbaša oahppat eanet. </p>
<p>Nationála nákcabidjan <em type="italic">Buoret Oahppanbiras</em> (BLM) deattuha ahte buorre ja oadjebas oahppanbiras lea ohppiid vuoigatvuohta ja oahppama eaktu. Buori oahppanbirrasii gullá buorre luohkkájođiheapmi. Árvvoštallama oahpaheami várás vuođđun leat BLM’ máhttu ja váldočuoggát. Resurssat ja eanet dieđut buori luohkkájođiheami ja oahppanbirrasa birra leat dáppe: http://www.udir.no/Laringsmiljo/Bedre-laringsmiljo/. </p>
<p>Oadjebas ja dorvvolaš oahppanbiras lea maiddái dehálaš sidjiide geat galget oahpahit. Oahpaheaddjit fertejit dovdat ahte lea lohpi geahččalit ja meaddit go ovdánahttet árvvoštallanbarggu oahpaheami várás. Máhcaheamit, mielbargibagadallan ja vásáhuslonohallan leat dehálaš oasit hábmet árvvoštallanvieruid mas oahppan lea guovddážis.</p>
<p><em type="italic">Máhcaheapmi ja čuovvoleapmi buot dásiin </em>Skuvlaovdáneami dutkamat čujuhit dasa ahte sihke skuvlaeaiggádiid ja skuvllaid besten ja dat mo dat servet áigodaga áigge leat dehálaččat ovdánahttinbarggu ovdáneapmái ja eaiggátvuhtii, ja nu maiddái bohtosii. Aktiivvalaš searvan, máhcaheapmi ja čuovvoleapmi buot dásiin leat danne guovddáš prinsihpat buohkaide geat leat mielde nákcabidjamis. Skuvlaeaiggáda ovddasvástádus árvvoštallat kvalitehta ja mihttomearreolahusa ja čuovvolit dáid árvvoštallamiid čužžot oahpahuslágas § 13.10. </p>
<p>TALIS-iskkadeapmi ja OECD-raporta árvvoštallama birra konkluderejit ahte hejodit ovdánan čuovvolanvierut leat erenoamáš hástalussan buot dásiin norgga skuvllas, namalassii mo oahpaheaddjit, skuvlahálddahusat ja skuvlaeaiggátdásit čuovvolit ohppiid ja bargiid ovdáneami ja olahusaid ja addet máhcahusaid daidda.</p>
<p>Máhcaheamit guoskkahit gaskaárvvoštallama guovtti prinsihpa ja leat nannejuvvon láhkaásahusas. Skuvlahálddahusat ja oahpaheaddjit berrejit maiddái oažžut máhcahemiid iežaset jođiheddjiin ja mielbargiin das mo árvvoštallet.</p>
<p><em type="bold">8. Neahttaresurssat </em>Neahttasiiddus www.udir.no/vfl leat árvvoštallamii oahpaheami várás dieđut ja materiálat. Earret eará gávdná siidduin smiehttangažaldagaid, reaidduid ja filmmaid mat čájehit ovdamearkkaid mo dan njealji prinsihpa sáhttá praktiseret luohkkálanjas. Dasa lassin leat siidduin ovddeš joavkkuid loahpparaporttat oktan dutkanraporttain ja fágagirjjálašvuođain árvvoštallama birra. </p>
</body></document>