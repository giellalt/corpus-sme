<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>5692</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.udir.no/globalassets/filer/vurdering/kartlegging/generell_veiled_kp_lesing_1trinn_nordsamisk.pdf</origFileName>
    <parallel_text xml:lang="nno" location="kp_lesing_1_trinn_lararrettleiing_2015_nn.pdf"/>
    <parallel_text xml:lang="nob" location="kp_lesing_1_trinn_larerveiledning_2015_bm.pdf"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="deu">1<em type="bold">  </em>GEAHČČALEAMI BIRRA </p>
    <p>Dát bagadus lea dutnje geas leat oahppit geat galget čađahit lohkančehppodaga iskama 1. jahkeceahkis. Bagadusas leat rávvagat ja dieđut dan birra maid berre dahkat ovdal go čađaha geahččaleami, čađahettiin ja maŋŋel čađaheami. Bagadusa maŋemus oasis muitaluvvo veaháš dan birra maid berre dahkat maŋŋel čađaheami, ja čilge veahá mo bohtosiid sáhttá geavahit viidásit čuovvoleapmái. Sáhtát lohkat eambbo geahččaleami birra Oahpahusdirektoráhta neahttasiidduin <em type="italic">(www.udir.no).</em> </p>
    <p xml:lang="deu">KÁRTENGEAHČČALEMIID BIRRA</p>
    <p type="listitem">  Mii lea geahččaleami ulbmil?</p>
    <p>Geahččaleamit galget addit dieđuid dan birra guđet oahppit dárbbašit erenoamáš čuovvoleami. Kártengeahččaleamit galget čájehit leat go oahppit geat eai leat oamastan dárbbašlaš gálggaid álgooahpahusas. Bohtosat galget veahkkin oahpaheddjiide ja skuvlajođiheddjiide fuobmát ohppiid geat leat sierra beroštumi ráji vulobealde, ja dárbbašit liige čuovvoleami. Dieđuid maid oažžu kártengeahččaleamis ferte buohtastahttit eará dieđuiguin mat skuvllas muđui leat oahppi birra. Jus bohtosat čájehit ahte oahppis lea váilevaš doabaipmárdus ja/dahje gálggat, de dáidá leat dárbu eambbo kártet ovdal go oahppi oažžu erenoamáš čuovvoleami.</p>
    <p type="listitem">  Maid lohkančehppodaga iskan mihtida?</p>
    <p>Kártengeahččaleamit galget iskat man muttus ohppiid doabaipmárdus ja lohkangálggat leat oahppoplánaid mihttomeriid ektui das mii guoská vuođđogálggaide. Geahččaleamis leat ollu álkis bargobihtát, ja addáge unnán dieđuid ohppiid birra geat máhttet buot dahje measta buot bargobihtáid. Áidna maid sáhttá dadjat ohppiid birra geat máhttet eanaš oasi dahje buot bargguid, lea ahte sis leat doarvái buorit gálggat viidásit oahppamii, muhto leat unnán dieđut das man bures sii duođai máhttet. Diekko sierranit kártengeahččaleamit nationála geahččalemiin, go dain leat maid váttis bargobihtát mat addet dieđuid buot dásiid birra.</p>
    <p type="listitem">  Galget go buot oahppit čađahit kártengeahččalemiid?</p>
    <p><em type="italic">Buot</em> 1. ceahki oahppit galget čađahit iskama. Oahppit geat leat buohccit dahje eará ákkaid geažil eret geahččalanbeaivvi, galget beassat iskama čađahit eará beaivvi. Eambbo dieđut luvvema birra leat <em type="italic">Retningslinjer for gjennomføring (Njuolggadusat čađaheapmái). </em></p>
    <p type="listitem">  Sáhttá go iskama heivehit ohppiide?</p>
    <p>Skuvllas lea ovddasvástádus láhčit dili vai oahppit geat dárbbašit erenoamáš heiveheami, maid sáhttet čađahit kártengeahččaleami. Heivehit sáhttá ovdamearkka dihte nu ahte iskan čađahuvvo unnit joavkkus, oktolanjas dahje ahte leat máŋga bottu iskama čađahettiin. Skuvla ii sáhte ieš ráhkadit ortnegiid mat sáhttet váikkuhit ohppiid bohtosiidda, degomat geavahit veahkkeneavvuid dahje bidjat guhkit áiggi juohke siidui. Skuvlajođiheaddji galgá árvvoštallat dárbbašit go ovttaskas oahppit sierra heiveheami.</p>
    <p type="listitem">  Geas lea ovddasvástádus kártengeahččaleami čađaheapmái?</p>
    <p>Skuvlajođiheaddjis lea bajimus ovddasvástádus láhčit dili nu ahte buot oahppit čađahit geahččaleami.</p>
    <p>1.1<em type="bold">  </em>Sierra beroštumi rádji </p>
    <p>Kártengeahččaleami ulbmil lea gávdnat ohppiid geat dárbbašit sierra čuovvoleami go galget oahppat lohkama vuođđogálgan. Sierra beroštumi rádji meroštallojuvvo dainna lágiin ahte dihto ohppiidjoavkku bohtosat guorahallojuvvojit maŋŋel go lea vuosttaš geardde čađahuvvon. Sierra beroštumi rádji biddjo dan mielde man ollu čuoggáid dat 20 proseantta ohppiin geain leat heajumus bohtosat, leat ožžon. Don gávnnat gaskaboddosaš sierra beroštumi rájiid registrerenskovis gihppagis <em type="italic">Čađahan- ja árvvoštallanbagadus</em> mii lea almmuhuvvon Prøveadministrasjonssystemet (PAS) (Geahččalemiid hálddašanvuogádagas). Doaivumis lea unnán erohus gaskaboddosaš ja loahpalaš sierra beroštumi rájiid gaskkas.  </p>
    <p>Lea dehálaš atnit muittus ahte sáhttet leat oba iešguđet áššit maiguin oahppit geat leat sierra beroštumi ráji vulobealde, rahčet, ja oalle iešguđet áššit maid máhttet. Danne ferte ge buohtastahttit ovttaskas ohppiid bohtosiid eará dieđuiguin mat leat oahppi birra ovdalaččas, go galgá gávnnahit mo viidáseappot bargá. Lea dehálaš ahte skuvla gulahallá váhnemiiguin bohtosiid birra ja mo áigu viidáseappot bargat, erenoamážit jus leat oahppit geat dárbbašit sierra čuovvolahttima. Dalle besset váhnemat doarjut iežaset máná lohkangálggaid ovddidemiin. Eanas oahppit geaid fuobmá lohkančehppodaga iskama bokte, dáidet sáhttit oažžut čuovvoleami heivehuvvon oahpahusa rámmaid siskkobealde. Leat goitge muhtin oahppit geaid berre iskkadit viidáseappot oaidnin dihte dárbbašit go erenoamášoahpahusa.</p>
    <p>Sierra beroštumi rádji ii galgga gehččojuvvot čavga rádjin. Muhtin oahppit geat ožžot juste dan mađe čuoggáid ahte leat bajábealde sierra beroštumi ráji, sáhttet maiddái dárbbašit erenoamáš čuovvoleami. Seammás soaitá oahpaheaddji vásihit ahte muhtin oahppi oažžu nu čuoggáid ahte lea vulobealde dahje juste sierra beroštumi ráji alde, vaikko ovddeš áicamat čájehit eará. Lea danne dehálaš árvvoštallat ja buohtastahttit eará dieđuiguin mat leat ohppiid birra.</p>
    <p xml:lang="fkv">Muitte:</p>
    <p type="listitem">  Ohppiid sierra beroštumi ráji vulobealde galgá viidáseappot čuovvolit.</p>
    <p type="listitem">  Don fertet muitalit váhnemiidda lohkančehppodaga iskamiid bohtosiid birra, erenoamážit jus čájehuvvo ahte oahppi lea sierra beroštumi ráji vulobealde ja dárbbaša erenoamáš čuovvoleami.</p>
    <p type="listitem">  Maiddái oahppit geat ožžot čuokkessupmiid juste bajábeale sierra beroštumi ráji, soitet dárbbašit viidásit čuovvoleami.</p>
    <p type="listitem">  Ohppiid bohtosat galget buohtastahttojuvvot eará dieđuiguin mat leat ohppiid birra.</p>
    <p>1.2<em type="bold">  </em>Maid 1. ceahki lohkančehppodaga iskan mihtida </p>
    <p>Lohkančehppodaga iskamiid vuođđu lea dat mo vuođđogálga <em type="italic">máhttit lohkat</em> lea čilgejuvvon Máhttoloktema (LK06S) oahppoplánain ja sámegiela vuosttašgiellan gelbbolašvuođamihtuin.  </p>
    <p>1.-3. cehkiid lohkančehppodaga iskamat speadjalastet mo lohkangálggat vuordimis ovdánit: gielalaš diđolašvuođa rájes, bustávvamáhtu ja sátnelohkama bokte dassážii go máhttá lohkat máŋgga lágan teavsttaid ja fáhtet sisdoalu. Lea dehálaš muitit ahte dát galggat duohtadilis ovdánit buohtalaga, ovdamearkka dihte lohket/čállet oahppit sániid iešguđet ládje, dan mielde man oahpis sátni lea sutnje.</p>
    <p type="listitem">  <em type="italic">Gielalaš diđolašvuohta </em></p>
    <p>Ovdal go mánát ohppet lohkat, de sii beroštit eanas sisdoalus ja oaivilis go geavahit giela. Go galget oahppat lohkat, fertejit mánát eambbo giddet fuomášumi giela hápmái ja struktuvrii. Okta oahpes ovdamearka dása lea go mánná ipmirda ahte sátni <em type="italic">láigenođđu</em> lea guhkit go sátni <em type="italic">láigi</em>, váikko láigi duohtavuođas lea guhkit go láigenođđu. Go oahppit galget čoavdit alfabehtalaš koda, de fertejit giddet fuomášumi dasa ahte daddjojuvvon sánit leat ráhkaduvvon jietnadagain. Stoahkan gielain, ovdamearkka dihte go <span type="quote">“máisttaša”</span> ártegis sániid ja riimmaiguin bargá ovddida dán diđolašvuođa. Go oahppit máhttet dovdat (ja rievdadallat) ovttaskas jietnadagaid daddjojuvvon sániin, dalle leat fonemalaš diđolaččat. </p>
    <p type="listitem">  <em type="italic">Sihkkaris bustávvamáhttu </em></p>
    <p>Sihkkaris dahje doaibmi bustávvamáhttu mearkkaša ahte oahppit jođánit ja beaktilit máhttet čatnat bustávaid gullevaš jietnadagaide (giellajienaide) ja nuppe ládje (máhttu lea automatiserejuvvon). Oahppi ipmirda ahte juohke bustávva prinsihpas ovddasta dihto jietnadaga hupmangielas. Ipmirdit oktavuođa hupmangiela jietnadagaid ja čállingiela bustávaid gaskkas lea <em type="italic">kritihkalaš fáktor</em> oahppat alfabehtalaš čállingiela. </p>
    <p type="listitem">  <em type="italic">Lohkat ja čállit sániid </em></p>
    <p>Olmmoš sáhttá geavahit iešguđet strategiijaid sániid lohkamii ja čállimii. <em type="italic">Lohkat fonologalaččat </em>mearkkaša ahte jorgala bustávaid jietnadahkan ja geassá dáid oktii sátnin maid dovdat (lohkki sáhttá gullat man sáni jietnadanminsttar sulastahttá). Máhttit fonologalaččat lohkat lea buorre vuođđu oahppat ortográfalaččat lohkat. <em type="italic">Lohkat ortográfalaččat</em> mearkkaša ahte dovdá bajil stuorát ovttadagaid nugo stávvaliid, bustávvaovttastumiid ja olles sániid (Lohkki oaidná guđe sáni sátnegovva govvida). Ortográfalaš sátnelohkan lea eaktun olahit buriid lohkangálggaid.  </p>
    <p>Ollu oahppit geain leat lohkan- ja čállinváttisvuođat olahit dađistaga dohkálaš sátnelohkangálgga. Muhtimiin leat goitge gaskaboddosaš dahje bistevaš váttisvuođat <em type="italic">čállit</em> sániid riekta. Čállingeahččaleapmi addá dieđuid das man bures oahppit máhttet analyseret hupmangiela jietnadagaid, ja máhttet go oahppit čállit sániid mat eai čállo nu go daddjojit. Dan dihte lea čálliniskan oassin lohkangálggaid kártemis. </p>
    <p>Čállit <em type="italic">fonologalaččat</em> mearkkaša ahte sirre (analysere) daddjojuvvon sáni jietnadagaid, kode jietnadagaid bustávvan ja čállá bustávaid nu ahte dain šaddá sátni. Čállit ortográfalaččat mearkkaša ahte oahppi čállá olles sániid dahje sátnegovaid riekta, váikko sánit eai čállo nu go daddjojit. Ortográfalaččat čállit lea eaktun dasa ahte olaha buriid čállingálggaid.  </p>
    <p>Oahppit dárbbašit máhttit sihke fonologalaš ja ortográfalaš sátnelohkama ja čállima. Dát guokte sátnelohkan- ja stávenvuogi geavahuvvojit iešguđet ulbmiliidda, dan mielde man oahppásat sánit leat sutnje gii galgá lohkat dahje čállit. Jus sátni lea amas dahje hárve, de geavaha oahppi dávjjimusat fonologalaš strategiija. Oahpes sániid fas lohket ja čállet ortográfalaččat.</p>
    <p type="listitem" xml:lang="smj">  Lohkanáddejupmi /Lohkanipmárdus</p>
    <p>Lohkanoahpahusa ulbmil lea ahte oahppit galget máhttit lohkat teavsttaid sihke muosáhusa ja oahppama váste. Oahppoplánaid čilgehusain das mii lohkama vuođđogálga lea, biddjo ohppiid lohkanipmárdus guovddáš áššin. Leat máŋga beali mat váikkuhit dasa man bures mii ipmirdit dan maid lohkat. Sátnelohkangálggat, sátnemáhttu, duogášdieđut ja máhttu fáttá birra, lohkanstrategiijat ja bargomokta leat buohkat bealit mat váikkuhit lohkanipmárdussii.</p>
    <p>Nuoramus ohppiin lea dávjá eahpesihkkaris sátnelohkan mii gáržžida lohkanipmárdusa. Dađi mielde lohkagohtet oahppit sániid jođáneappot ja sihkkareappot, seammás go teavsttat šaddet váddáseappot. De álget eará bealit, degomat sátnemáhttu, lohkanstrategiijat dađistaga váikkuhit eambbo ohppiid lohkanipmárdussii.</p>
    <p>1.3<em type="bold">  </em>1. ceahki lohkančehppodaga iskama oassegeahččaleamit  </p>
    <p>1. ceahki lohkančehppodaga iskamis leat guhtta oassegeahččaleami. Oassegeahččaleamit mihtidit čállingiellagálggaid maiguin oahppit geain lea riska/várra oažžut lohkan- ja čállinváttuid dávjá rahčet.</p>
    <p>Muhtin gálggaid birra oažžut dieđuid máŋgga oassegeahččaleamis. Ovdamearkka dihte oažžut dieđuid oahppi bustávvamáhtu birra sihke oasis <em type="italic">Čállit bustávaid</em>, <em type="italic">Gávdnat jietnadagaid sániin</em> ja <em type="italic">Čállit sániid</em>. Dasa lassin lea bustávvamáhttu vuođđun eanas oassegeahččalemiide.  </p>
    <p>Lea dehálaš ahte don leat oahpásmuvvan geahččaleami sisdollui  buori áiggis ovdal čađaheami. Ávžžuhit ahte dus lea ohppiidgihpa (Lohkančehppodaga iskan) sadjogis go logat čilgehusaid, vai buoremus lági mielde oahpásmuvat bargobihtáide.</p>
    <p>1. ceahki lohkančehppodaga iskamis leat dát oasit:</p>
    <p type="listitem">  Čállit bustávaid</p>
    <p type="listitem">  Gávdnat jietnadagaid sániin</p>
    <p type="listitem">  Oktii geassit jietnadagaid sátnin</p>
    <p type="listitem">  Čállit sániid</p>
    <p type="listitem">  Lohkat sániid</p>
    <p type="listitem">  Áddet maid lohká</p>
    <p>
      <em type="italic">Čállit bustávaid </em>
    </p>
    <p>Maid: Oassegeahččaleapmi, mii lea hábmejuvvon bustávvadiktáhttan, kárte máhttá go oahppi čatnat oktii jietnadagaid ja daidda gullevaš bustávaid, ja máhttá go hábmet bustávaid motoralaččat.</p>
    <p>Mo: Oahppi čállá vuosttaš bustáva sánis maid don dajat: Vuosttaš jietnadat sánis mánnu lea /m/. Čále m”</p>
    <p>Manne: Oassegeahččaleapmi čájeha máhttá go oahppi bustáva ja jietnadaga oktavuođa bures. Máhttit bustávva-jietnadat-oktavuođa bures lea dehálaš go galgá lohkat. Oassegeahččalemiin <em type="italic">Čállit bustávaid</em>, <em type="italic">Gávdnat jietnadagaid sániin</em> ja <em type="italic">Čállit sániid</em>, iskkaduvvo ohppiid bustávvamáhttu, earret ŧ. Oahppit berrejit máhttit buot bustávaid vuosttaš jahkeceahki loahpas. Eará oassegeahččalemiin lea biddjon sierra beroštumi rádji, muhto dán oassái ii leat biddjon. Jus oahppit eai máhte čállit buot bustávaid, de lea dat sierra beroštumi veara  </p>
    <p>Hástalusat: Ohppiin geat čállet vearru bustáva, sáhttet leat iešguđetlágan hástalusat. Sidjiide soaitá váttis čatnat rievttes bustáva jietnadahkii. Soaitá maid čállit vearu bustáva danne go lea viggan lohkat sáni iežas siste, muhto lohkan vearrut (ovdamearkka dihte /bábba/ dan sadjái go /spábba/). Muhtumiidda soaitá leat váttis hábmet iežas dan bustáva.</p>
    <p>
      <em type="italic">Gávdnat jietnadagaid sániin </em>
    </p>
    <p>Maid: Oassegeahččaleapmi kárte máhttá go oahppi identifiseret ovttaskas jietnadaga dihto posišuvnnas sánis (fonologalaš posišuvdnaanalysa) ja čállit bustáva mii gullá jietnadahkii.</p>
    <p>Mo: Don logat juohke bargobihtá. Oahppi galgá identifiseret rievttes jietnadaga mii lea mearriduvvon posišuvnnas (ovddemusas, gasku, maŋemusas), kode jietnadaga bustávvan ja čállá bustáva. Ovdamearkka dihte: “Guhte jietnadat lea ovddemusas sánis <em type="italic">lávvu</em>? Čále bustáva mii gullá vuosttaš jietnadahkii sánis <em type="italic">lávvu</em>.”  </p>
    <p>Manne: Oassegeahččaleapmi čájeha man bures oahppi nákce identifiseret guđege jietnadaga sánis. Fonologalaš (jietnadatlaš) diđolašvuohta ja buorre bustávvamáhttu lea dárbbašlaš go galgá oahppat lohkat.</p>
    <p>Hástalusat: Ohppiin geat čállet vearu bustávaid sáhttet leat iešguđet hástalusat. Sidjiide sáhttá leat váttis earuhit ovttaskas jietnadagaid sánis. Sáhttá leat váttis čatnat rievttes bustáva jietnadahkii ja/dahje hábmet bustávaid motoralaččat.  Oahppit geat eai dovdda sajádatdoahpagiid ovddemus, gasku ja maŋemus (čállingiela oktavuođas), šaddet rahčat go galget čoavdit bargobihtáid.</p>
    <p>
      <em type="italic">Oktii geassit jietnadagaid </em>
    </p>
    <p>Maid: Oassegeahččaleapmi kárte máhttet go oahppit geassit oktii jietnadagaid sátnin (fonologalaš syntesa).</p>
    <p>Mo: Guđege bargobihtás dán oasis lea linjá mas leat njeallje govvosa mat govvidit njeallje iešguđege sáni. Don muitalat álggos maid dát njeallje gova govvidit ja dasto logat ovtta sáni hui njozet, ja galgá leat čielga gaska juohke jietnadaga gaskkas (r-i-š-š-a). Oahppi galgá geassit jietnadagaid oktii sátnin (rišša) ja russet dan gova mii gullá sátnái. Oassebargu ii gáibit bustávvamáhtu.</p>
    <p>Manne: Váttisvuođat jietnadagaid oktiigeassimiin sátnin, sáhttá čujuhit fonologalaš váttisvuođaide. Dat leage dábálaš ohppiin geain leat lohkan- ja čállinváttisvuođat. Máhttit geassit jietnadagaid oktii sátnin ja gávnnahit sáni mearkkašumi, ovttas buriin bustávvamáhtuin, lea dárbbašlaš go galgá máhttit sániid lohkat fonologalaččat. Lohkat fonologalaččat lea buorre álgu dasa ahte dađistaga máhttigoahtá lohkat ortográfalaččat (lohkat olles sániid).</p>
    <p>Hástalusat: Ohppiin geat russejit vearu gova, sáhttet leat iešguđetge hástalusat. Muhtin oahppit rahčet ipmirdit jietnadagaid ja doalahit daid riekta maŋŋálagaid oanehismuittus. Geassit jietnadagaid oktii sátnin sáhttá maiddái leat hástalussan (máŋga sáni sulastahttet nubbi nuppi jietnadagaid dáfus, nu go <em type="italic">rissi</em> ja <em type="italic">rássi</em>, mii maid vádduda barggu). Oahppit fertejit maiddái dovdat sáni ja ipmirdit maid mearkkaša. Hárve adnon (vuollegisfrekveanta) sánit sáhttet muhtimiidda addit váttisvuođaid). </p>
    <p>
      <em type="italic">Čállit sániid </em>
    </p>
    <p>Maid: Oassegeahččaleapmi kárte máhttá go oahppi čállit sániid maid oahpaheaddji sihtá.</p>
    <p>Mo: Don logat cealkaga. Oahppi galgá čállit ovtta sániin cealkagis. Ovdamearkka dihte: “Dá lea ađa. Čále sáni <em type="italic">ađa</em>”. Čállit sániid sisttisdoallá gávdnat ja earuhit jietnadagaid mat leat sánis (fonologalaš analysa), kodet jietnadagaid bustávvan ja hábmet bustávaid motoralaččat. Buot sánit bargobihtás leat oanehis sánit. </p>
    <p>Manne: Analyseret jietnadagaid daddjon sánis ja kodet jietnadagaid bustávvan lea gáibideaddji bargu: oahppi galgá lassin dasa ahte juohká sáni jietnadagaide, máhttit viežžat muittus bustávaid mat gullet guđege jietnadahkii. Váttisvuođat bargguin sirret sáni jietnadagaide, sáhttá čujuhit fonologalaš váttisvuođaide, mii lea ge dábálaš ollu ohppiide geain leat lohkan- ja čállinváttisvuođat</p>
    <p>Hástalusat: Ohppiin geat čállet sániid vearrut sáhttet leat iešguđetlágan hástalusat. Sidjiide soaitá váttis analyseret jietnadagaid daddjojuvvon sániin. Sáhttá maiddái leat váttis čatnat rievttes bustáva rievttes jietnadahkii. Muhtimat dáidet rahčamin hábmet bustávaid motoralaččat.</p>
    <p>
      <em type="italic">Lohkat sániid </em>
    </p>
    <p>Maid: Oassegeahččaleapmi kárte máhttá go oahppi dekodet ja ipmirdit sániid.</p>
    <p>Mo: Guđege bargobihtás lea govus masa gullet njeallje sáni. Oahppi russe dan sáni mii gullá govvosii. Sánit mat gullet guđege govvii leat visuálalaš ja jietnadatlaš sullasašvuođat, mat gáibidit ahte dekode dárkilit (ovdamearkka dihte muohta – duohta - muohtu - muorra) Oahppi bargá iešheanalaččat ja oažžu 5 minuhta bargat oassegeahččalemiin.</p>
    <p>Manne: Máhttit lohkat sániid álkit ja jođánit lea eaktun doaibmi lohkanmáhttui. Oassegeahččaleapmi sáhttá muitalit juoidá dan birra mo oahppi lohká: oahppit geat čovdet bargobihtáid jođánit ja geain leat unnán meattáhusat, lohket árvvusge ortográfalaččat (sii dovdet sániid oppalašvuohtan). Oahppit geat dárbbašit guhkit áiggi, muhto barget riekta, lohket várra eanas fonologalaččat (sii dekodejit ovtta ja ovtta bustáva jietnadahkan ja gesset daid oktii sátnin). Goalmmát joavkkus leat oahppit geat lohket eahpedárkilit. Sis leat ollu ja soaittáhat meattáhusat. Sii dávjá árvádallet, earret eará visuálalaš dovdomearkkaid dahje konteavstta/mearkkašumi vuođul.</p>
    <p>Hástalusat: Ohppiin geat russejit vearu sániid, dahje eai geargga buot bargobihtáiguin, sis sáhttet lea hástalusat čatnat rievttes jietnadaga rievttes bustávvii. Sidjiide soaitá maiddái váttis geassit jietnadagaid oktii sátnin. Oahppit geat lohket eahpedárkilit, sáhttet malssidit sániid, go máŋgga sánis leat visuálalaš ja jietnadatlaš sullasašvuođat (dego <em type="italic">mánnu</em> ja <em type="italic">mánná</em>). Oahppit geat dábálaččat barget hui njozet dahje jođánit, dahje geain lea eahpesihkkaris sátnedáidu, eai dáidde nu bures hálddašit dán oassegeahččaleami.  </p>
    <p>
      <em type="italic">Áddet/ipmirdit maid lohká </em>
    </p>
    <p>Maid: Oassegeahččaleapmi kárte oahppi cealkkadási lohkanipmárdusa.</p>
    <p>Mo: Guđege bargobihtás lea cealkka masa gullet njeallje govvosa. Oahppi russe dan govvosa mii čájeha cealkaga sisdoalu, ovdamearkka dihte “<em type="italic">Ivvár lávggoda</em>”. Bargobihtát gáibidit ahte oahppi máhttá dekodet dárkilit ja ipmirda buot sániid cealkagis, nákce muitit sániid, vai ipmirda olles cealkagiid, ja dovdá dábálaš cealkkastruktuvrraid. Oahppit barget iešheanalaččat ja ožžot vihtta minuhta čoavdit buot bargobihtáid.  </p>
    <p>Manne: Máhttit njuovžilit lohkat ja ipmirdit eaŋkilis teavsttaid lea okta lohkanoahpahusa mihttomeriin maŋŋel 2. jahkeceahki. Máhttit lohkat cealkagiid lea okta lávki dan barggus.</p>
    <p>Hástalusat: Ohppiin geat russejit vearu gova, dahje eai geargga buot bargobihtáiguin, sáhttet leat iešguđetge hástalusat. Sivvan váttisvuođaide sáhttá leat eahpedárkilis dekoden, ovdamearkka dihte ahte oahppit eai máhte earuhit gaskal gáhkku/gáhkut, oahppi ii loga buot sániid cealkagis, ovdamearkka dihte “<em type="italic">Dá leat guokte eappela</em>” dahje váilevaš sátnemáhttu. Muhtin ohppiide daguha njoazes sátnelohkan ja/dahje heittot oanehismuitu ahte eai šat muitte vuosttaš sániid cealkagis go ollejit cealkaga lohppii. De lea váttis ipmirdit cealkagiid sisdoalu obbalaččat.  </p>
    <p>1.4<em type="bold">  </em>Mo geavahit bohtosiid viidásit oahppamii </p>
    <p>Buot árvvoštallan mii dahkko oahpahusa áigge, gohčoduvvo dađistaga-árvvoštallamin ja galgá ovddidit oahpahusa. Buot oahppit galget dan oažžut, ja lea dehálaš ahte oahppit ipmirdit mii sis vurdojuvvo. Lea dehálaš ahte oahpaheaddjit geavahit iskama bohtosiid ávkin heivehit viidáset oahpahusa ohppiid dárbbuide.</p>
    <p>Dákkár formatiiva árvvoštallan gohčoduvvo maiddái <em type="italic">árvvoštallan oahpahusa várás, </em>ja njeallje prinsihpa leat guovddážis go geavaha geahččaleami bohtosiid viidásit bargui. Prinsihpat leat čilgejuvvon Oahpahuslága 3. kapihttala láhkaásahusain.  </p>
    <p>
      <em type="italic">Guovddáš čuoggát leat: Maid mihtuid galggan joksat, man muttus lean mun dáid mihtuid olaheami ektui ja mo galggan olahit daid?  </em>
    </p>
    <p>Oahppit galget ipmirdit maid sii galget oahppat, ja mii sis vurdojuvvo  Go don barggat iskkademiiguin ja árvvoštallamiin, lea dehálaš ahte oahppit dihtet manne sii árvvoštallojuvvojit, ja mii sis vurdojuvvo. Oahppit fertejit diehtit manne lea dehálaš bargat lohkamiin vuođđogálgan. Humat ohppiiguin geahččaleami ulbmila birra, ja maid dat mihtida.</p>
    <p>Atte dieđuid ohppiide sin máhtu birra, ja rávve mo galget viidáseappot bargat Fágalaš responsa lea guovddáš oassi árvvoštallamis ja čuovvolahttinbarggus. Responsa galgá muitalit ohppiide makkár kvalitehta sin barggus, olahusas dahje ovdanbuktimis lea. Galggat maid addit ráđiid ja bagadallat mo guhtege sáhttá buoridit bargguidis. Iskama bohtosat sáhttet addit dutnje gova das maid oahppi máhttá, ja mainna son ferte eambbo bargat. Dán dieđu fertet bidjat oktii eará dieđuiguin mat dus leat oahppi birra, ja daid berret geavahit go ságastalat ohppiiguin ja sin váhnemiiguin.</p>
    <p>Oaččo ohppiid searvat árvvoštallamii Don berret ovttas ohppiiguin geahčadit geahččaleami. Dat go jearahalat ohppiin maid sii jáhkket iežaset máhttán, ja maid sii jáhkket dárbbašit eambbo hárjehallat, soaitá mielddisbuktit ahte oahppit ieža guorahallet maid sii máhttet. Maŋŋel go bohtosiid lehpet guorahallan, sáhttá ávkkálaš diktit ohppiid geahčadit vástádusaideaset ja guorahallat maid guhtege sáhttá bargat buoridan dihte oahppama. Ohppiid iešárvvoštallamat sáhttet addit dutnje dehálaš dieđuid das mii sin mielas lea váttis, ja mainna fertejit bargat</p>
    <p xml:lang="vep">NJEALLJE PRINSIHPA</p>
    <p>Ohppiid oahppaneavttut nannejuvvojit go sii</p>
    <p>1.  ipmirdit maid sii galget oahppat, ja mii sis vurdojuvvo 2.  ožžot responssa ja besset gullat makkár kvalitehta sis barggus dahje bohtosis lea 3.  ožžot rávvagiid mo sii sáhttet buorebut bargat  4.  oassálastet iežaset oahppamis earret eará nu ahte árvvoštallet iežaset barggu ja ovdáneami eambbo. Iešárvvoštallan sáhttá maid oažžut ohppiid diđolaččabun iežaset lohkanmáhtu hárrái.</p>
    <p xml:lang="deu">MO GEAHČČAT DAN NJEALLJE PRINSIHPA DAĐISTAGA-ÁRVVOŠTALLAMIS OVTTAS GEAHČČALEAMI ČAĐAHEMIIN</p>
    <p type="listitem">  <em type="italic">Mo mun galggan ráhkkanahttit ohppiid geahččaleami čađaheapmái vai dahkko ulbmila mielde? </em></p>
    <p type="listitem">  <em type="italic">Mo galggan mun geavahit bohtosiid addin dihte fágalaččat vuođuštuvvon dieđuid ohppiide, mat ovdánahttet sin viidásit oahppama?   </em></p>
    <p type="listitem">  <em type="italic">Mo galggan mun oažžut ohppiid searvat bargat viidáseappot bohtosiiguin?  </em></p>
    <p type="listitem">  <em type="italic">Mo oahppit sáhttet leat mielde árvvoštallat iežaset barggu? </em></p>
    <p xml:lang="deu">2<em type="bold">  </em>OVDAL GEAHČČALEAMI </p>
    <p>Ovdal go čađahat lohkančehppodaga iskama lea dehálaš ahte leat vuđolaččat geahčadan <em type="italic">Čađahan- ja árvvoštallanbagadusa</em>. Dan gávnnat PAS:s. Muhtin oassegeahččaleamit galget čađahuvvot áigemeari siskkobealde. Bagadusas čuožžu man guhkes áiggi oahppit ožžot geavahit čoavdit bargobihtáid juohke siiddus. Jus diktá ohppiid geavahit nu guhkes áiggi go dárbbašit, de sáhttet máŋggas dain riskaohppiin máhttit buot bargobihtáid. Dalle it beasa diehtit geavahit go sii gávnnehis strategiijaid. Dan dihte ferte čuovvut dárkilit mearriduvvon áigemeriid.  </p>
    <p>2.1<em type="bold">  </em>Diehtu váhnemiidda </p>
    <p>Lea dehálaš ahte váhnemat ožžot dieđuid geahččalemiid birra ovdal čađaheami. Oahpahusdirektoráhtta lea ráhkadan diehtojuohkingihppagiid váhnemiidda maid gohčodit: <em type="italic">Diehtu kártengeahččalemiid birra</em> giđđat 2015. Diehtojuohkingihppagat sáddejuvvojit ohppiid mielde ruoktot, ja berre maiddái biddjot skuvlla ruovttusiidui dahje oahppolávdái.  </p>
    <p>Gihppagat leat jorgaluvvon sámegillii (davvi-, lulli- ja julevsámegillii) ja eŋgelasgillii. Gihppagiid sáhttá viežžat pdf-fiilan Oahpahusdirektoráhta neahttasiiddus. Gihppagat almmuhuvvojit buori áiggis ovdal lohkan- ja rehkenastingeahččalemiid čađaheami.</p>
    <p>2.2<em type="bold">  </em>Diehtu ohppiide </p>
    <p>Oahppit galget oažžut dieđuid kártengeahččalemiid birra oktanis dainna go juogát gihppagiid váhnemiidda. Lea dehálaš geavahit buori áiggi čilget mii kártengeahččaleapmi lea, manne sii galget dan čađahit, ja mii geahččaleami oktavuođas dáhpáhuvvá, ja goas.</p>
    <p>Ovdal čađaheami sáhtát oahpásmuhttit ohppiid geahččalandilálašvuhtii. Oahppit sáhttet oažžut bargobihtáid maid galget čoavdit sullasaš eavttuiguin go iskamis juo leat ge. Oahppit galget oažžut dieđu ahte galget bures guldalit, bargat juste nu go don siđat, ja vuordit dassážii go don suovat sin joatkit maŋit siidui. Oahppit fertejit diehtit ahte dus guhte leat oahpaheaddji ii leat lohpi veahkehit sin bargguiguin de go čađahehpet lohkančehppodaga iskama. Ieš kártengeahččaleapmi ii oaččo geavahit ráhkkaneapmái.</p>
    <p xml:lang="deu">DÁRKKISTANLISTU OAHPAHEADDJÁI OVDAL ČAĐAHEAMI</p>
    <p>Mun lean</p>
    <p type="listitem">  várren buori áiggi geahččaleami čađaheapmái</p>
    <p type="listitem">  ovdagihtii dárkilit lohkan dán bagadusa ja <em type="italic">Čađahan- ja árvvoštallan- bagadusa  </em></p>
    <p type="listitem">  fuolahan váhnemiidda diehtojuohkingihppagiid ja ahte sii dihtet čađaheami ja viidásit čuovvoleami birra</p>
    <p type="listitem">  hupman ohppiiguin ahte geahččaleapmi galgá leat ávkin oahpaheaddjái vai son sáhttá addit ohppiide nu buori oahpahusa go vejolaš</p>
    <p type="listitem">  várren áiggi maŋŋel čađaheami árvvoštallamii ja ovttaskas oahppi bohtosii čuovvolahttimii</p>
    <p xml:lang="vep">3<em type="bold">  </em>GEAHČČALEAMI ČAĐAHETTIIN </p>
    <p>Čađahan- ja árvvoštallanbagadus, mii čilge mo galggat čađahit geahččaleami, lea almmuhuvvon PA<em type="italic">S:i, https://pas.udir.no.</em> Das lea maid árvvoštallanbagadus mii čilge mo galggat divvut geahččalemiid. Skuvlla rektor addá dutnje beassanlobi PAS:i. </p>
    <p>Lea du bargu oahpaheaddjin fuolahit ahte oahppit leat oadjebasat ja lea buorre bargodilli čađaheami áigge. Vuohki mo ovdanbuvttát bargobihtáid sáhttá váikkuhit dasa mo oahppit vásihit iskandilálašvuođa, ja nu maiddái váikkuhit bohtosiidda. Dan dihte fertet leat dihtomielalaš iežat jođihanrollii, fuolahit bargoráfi luohkkálanjas, ja geavahit buori jiena, ja čielgasit dadjat dan maid logat. Don fertet láidestit bargguid njuovžilis ja dássedis leahtuin ja árvvoštallat bargobihtáid barggadettiin man guhkes áiggi galgá geavahit oassebargguide main ii lea áigemearri. Jus guhtege oassegeahččaleapmi bistá menddo guhká, sáhttet oahppit dolkat ja mášohuvvat.</p>
    <p>3.1<em type="bold">  </em>Ohppiid áican </p>
    <p>Ohppiid vuohki bargat geahččalemiin sáhttá addit ávkkálaš dieđuid sin lohkama birra. Oahppit geat barget njozet dahje menddo jođánit/háreheamet, sáhttet leat dakkárat geat rahčet juogamainna. Sáhttá leat ávkkálaš árvvoštallat bargá go oahppi fuolalaččat vai lea go mášoheapme barggadettiin. Váikko don soaittát ráhkkanan čađaheapmái ovttas ohppiiguin, soaitá goitge geahččalandilálašvuohta leat amas.</p>
    <p>Oahpaheaddji čađahanbagadusas gávnnat áicanskovi. Dan skovvái sáhtát registreret ohppiid geat ovdamearkka dihte leat mášoheamit, barget njozet dahje dávjá sihtet geardduhit bagadusa.</p>
    <p>Evttohus dasa maid berre dárkot dahje áicat</p>
    <p type="listitem">  Sávrivuohta: fuolalaš ja dárkil, dárkilmeahttun, mášoheapme gieđaiguin ja</p>
    <p>julggiiguin, viggá guođđit sajis, vuollána</p>
    <p type="listitem">  Iešheanalašvuohta: Iešheanalaš, ii leat iešheanalaš, geahččá sutnje gii čohkká</p>
    <p>bálddas, sihtá geardduhit bargobihtá, sihtá veahki vai ipmirda bargobihtá.</p>
    <p type="listitem">  Barganleahttu: Jámma buorre, hui buorre, geargá menddo jođánit bargobihtáin</p>
    <p>almmá dárkkiskeahttá, bargá njozet, ii geargga bargobihtái(gui)n</p>
    <p type="listitem">  Fágalaččat sihkar: Orru sihkar go čoavdá bargobihtáid, orru eahpesihkar ja</p>
    <p>jurddaša, čállá vearrut, divvu vástádusa dávjá, ohca doarjaga bustávvagovain seainnis</p>
    <p>3.2<em type="bold">  </em>Praktihkalaš dieđut </p>
    <p>Berrejit leat guokte oahpaheaddji luohkkálanjas go geahččaleapmi čađahuvvo, vai buoremus lági mielde sáhttá áicat ohppiid go sii barget geahččalemiin. Lea vejolaš juohkit luohká ja čađahit geahččaleami unnit joavkkuiguin. Oahpaheaddji gii dovdá ohppiid deavdá áicanskovi mii geavahuvvo kártemii geahččaleami čađahettiin. Jus don leat akto joavkkuin ja lea váttis noteret čađahettiin, de lea dehálaš ahte don deavddát skovi njuolga maŋŋel čađaheami jus lea mihkke erenoamáš maid berre muitit.</p>
    <p>Lea dehálaš ahte siđat ohppiid čorget bevddiideaset ovdal čađaheami, ja váldit eret vejolaš bustávvalinnjá. Bustávvagovat mat leat seinniin eai galgga váldot eret. Muhtin oassegeahččalemiin galgá váldit áiggi, ja de ferte leat diibmu/ bissehandiibmu olámuttos čađahettiin. Galggat maiddái sirddášit bevddiid jus lea vejolaš, vai oahppit eai beasa geahččat nuppiideaset vástádusaid.</p>
    <p xml:lang="deu">4<em type="bold">  </em>MAŊŊEL GEAHČČALEAMI </p>
    <p>Dán oasis čilgejuvvo mo galggat čuovvolit bohtosiid maŋŋel čađaheami.</p>
    <p>Don fertet divvut geahččalemiid árvvoštallanbagadusa mielde mii lea čađahanbagadusa maŋágeahčen (gávdno PAS:s). Ohppiid bohtosiid galgá árvvoštallat sierra beroštumi ráji vuođul mii lea biddjon guđege oassegeahččaleapmái (gč. 4. s.). Muitte várret buori áiggi bohtosiid árvvoštallamii!</p>
    <p xml:lang="deu">OAHPAHEADDJI DÁRKKISTANLISTU MAŊŊEL GEAHČČALEAMI</p>
    <p>Mun galggan</p>
    <p type="listitem">  geahčadit dárkileappot bohtosiid jus oahppit leat ožžon unnit čuoggáid dahje juste dan mađe ollu čuoggáid go sierra beroštumi rádji lea.</p>
    <p type="listitem">  árvvoštallat maid sii leat máhttán/eai máhttán guđege bargobihtás</p>
    <p type="listitem">  árvvoštallat gerge go oahppit áigemearrái daiguin bihtáiguin main lei áigemearri</p>
    <p type="listitem">  bidjat bohtosiid oktii eará dieđuiguin mat leat ohppiid birra, earret eará áicamiid mat leat dahkkon barggadettiin iskamiin</p>
    <p type="listitem">  fuolahit ahte oahppit geat dárbbašit erenoamáš čuovvoleami ja sin váhnemat ožžot dieđu bohtosiid, ja viidásit čuovvoleami birra</p>
    <p>4.1<em type="bold">  </em>Mo čuovvolahttit ohppiid geat leat sierra beroštumi ráji vulobealde dahje juste bajábealde  </p>
    <p>Kártengeahččaleami boađus galgá adnot vuolggasadjin oahppiságastallamii ja oahppi čuovvoleami viidásit plánemii. Ságastallan ferte lágiduvvot oanehis áiggi maŋŋel čađaheami, vai oahppi muitá eanas oasi iskkadanbargguin. Ovttas ohppiin sáhtát bidjat vuoruhuvvon oahppanulbmiliid lohkama ja čállima viidásit bargui. Bohtosiid fertet maid gaskkustit váhnemiidda. Buorre ovttasbargu gaskkal du ja váhnemiid sáhttá dahkat ahte oahppi joksá ulbmiliid mat biddjojit. Váhnemat galget dovdat oadjebassan dasa ahte don oainnát oahppi ja ahte son oažžu buori čuovvoleami jođáneamos lági mielde. Lea dehálaš deattuhit muhtin realisttalaš mihtuid hávális, mat leat ávkin ohppiid viidásit barggus ovdánahttit lohkangálggaid.</p>
    <p>Vejolaš gažaldagat ohppiide geat leat vulobealde dahje juste sierra beroštumi ráji alde</p>
    <p type="listitem">  Mo du mielas lei čađahit dán geahččaleami?</p>
    <p type="listitem">  Ledje go muhtin bargobihtát maid it ipmirdan mo galgá čoavdit?</p>
    <p type="listitem">  Makkár bargobihtát ledje váddásat? Makkárat bargobihtáiguin manai bures?</p>
    <p type="listitem">  Ledje go sánit maid it ipmirdan?</p>
    <p>4.2<em type="bold">  </em>Viidáset kárten ja doaibmabijut </p>
    <p>Ohppiid lohkančehppodaga iskan addá midjiide dieđuid gálggaid birra maid dárbbašit diehtit go galgat veahkehit oahppi viidáseappot. Seammás ferte kártengeahččaleapmi leat doarjjan dahje lassin du iežat árvvoštallamiidda: áiccadeapmi, árvvoštallan ja doaibmabijuid johtui bidjan galget <span type="quote">“vázzit giehtalaga.”</span></p>
    <p>Oahppi boađus kártengeahččaleamis čájeha maid oahppi máhttá bargat veahki haga dihto áiggi. Go geavahat kártengeahččaleami dávgasit (dynamisk), namalassii go ovttasbarggat ohppiin, de oaččut dieđuid ovdamearkka dihte das makkár strategiijaid oahppi geavaha, oahppi bargoleavttu, movtta ja oahppi oahppaneavttuid. Fuomášumi ferte bidjat dasa mo sáhttá <em type="italic">veahkehit oahppi viidáseappot</em>, vai oahpahus heivehuvvo buoremus lági mielde oahppái.  </p>
    <p>Go geavahat oassegeahččaleami mas oahppi lea ožžon unnit dahje jur dan mađe čuoggáid go sierra beroštumi rájis, de sáhtát dárkot dahje áiccadit mo oahppi čoavdá barggu akto. Dasto fertet gávnnahit makkár ja man ollu doarjaga oahppi dárbbaša vai máhttá bargat bargobihtáid. De lea ge dehálaš ipmirdit makkár hástalusaid guhtege bargobihttá sisttisdoallá (geahča oassegeahččalemiid čilgehusa dás ovdalis). Go buohtastahttá dán dieđu dieđuiguin maid leat oahppis ožžon dan botta go čoavdá bargobihtá, de sáhttet vuollelis čilgejuvvon doaimmat veahkkin dutnje heivehit oahpahusa oahppi dárbbuide.</p>
    <p>Mearkkaš ahte <em type="italic">sierra beroštumi rádji</em> ii sáhte geavahuvvot <em type="italic">dynámalaš kártemii</em>, go dát leat ráhkaduvvon dan váste ahte oahppit barget iešheanalaččat, standardiserejuvvon čilgehusa mielde. </p>
    <p>Vuollelis čilgejuvvon doaimmat berrej<em type="italic">it álo geavahuvvot oaivválaččat ja deattuhit ipmárdusa. </em>Bustávat ja bustávvaovttastumit maid oahppit leat hárjehallan, berrejit nu jođánit go vejolaš geavahuvvot olles sániin. Ovttaskassánit maid oahppi lea hárjehallan, berrejit farggamusat geavahuvvot cealkagiin. Oahppit galget lohkat ja čállit muosáhusa váste, fága oahppama váste ja vai iežaset jurdagiid ovdanbuktet, ii ge dušše bargat teknihkalaš gálggaiguin. Go geavaha oaiviladdi teavsttaid dan sadjái go bođu sániid, de oahppit ohcagohtet oaivila logadettiin. Sániin sáhttá mearkkašupmi rievdat dan mielde makkár konteavsttas leat. Seamma ládje galget oahppit čállit muitalan dihte, eai ge dušše hárjehallat riektačállima.   </p>
    <p>Jus oahppis leat heajos sátnelohkangálggat, soaitá fertet geavahit 1. ceahki lohkančehppodaga iskama vuolggasadjin viidásit kártemii.</p>
    <p>Muhtin oassegeahččalemiin leat máŋga gálgga. Lea dehálaš kártet guđiiguin dáin gálggain oahppi rahčá, vai oahppi čuovvoleapmi šaddá nu dárkil go vejolaš. Jus oahppi lea vulobealde sierra beroštumi ráji máŋga oassegeahččaleamis, de lea maiddái lunddolaš iskat oahppi oainnu ja gulu.</p>
    <p>Viidásit kárten ja doaibmabijut lea čilgejuvvon ovttaskas oassegeahččaleami vuođul. Juohke oassegeahččaleamis lea teaksta juhkkojuvvon guovtti oassái, namalassii árvvoštallan ja doaibma. Čuoggát árvvoštallama vuolde čalmmustahttet maid berret kártet viidáseappot jus oahppi oažžu unnit go, dahje jur eanebuš čuoggáid go sierra beroštumi rádji dan oassebarggus lea. Doaibmabijuid ovdamearkkat čalmmustahttet mo sáhtát boahtit johtui ohppiid viidásit veahkehemiin. Ii leat dárbu álggahit doaimma mii lea čilgejuvvon dakkár árvvoštallančuoggá vuolde maid oahppi hálddaša.</p>
    <p>
      <em type="italic">Čállit bustávaid </em>
    </p>
    <p>
      <em type="italic">Árvvoštala lea go oahppis sihkkaris bustávvamáhttu: máhttá go jođánit ja doaimmalaččat čatnat bustávaid jietnadagaide ja nuppe ládje. </em>
    </p>
    <p><em type="italic">Doaibma </em>Bargga bustávaiguin ja daidda gullevaš jietnadagaiguin. Huma jietnadagaid birra ja gokko njálmmis dat ráhkaduvvojit. Ságastala makkár hápmi lea bustávas mii gullá jietnadahkii. Geavat bustávaid oaiviladdi dilálašvuođain, ovdamearkka dihte lohkat ja čállit smávva sániid ja cealkagiid. </p>
    <p>Bija ohppiid hutkat jurddagovvidusaid/assosiašuvnnaid bustáva ja jietnadaga oktavuođaide. Ovdamearkka dihte sáhttá čatnat bustáva oahpes olbmuid namaide <span type="quote">“Dá lea Erkke bustávva. Dat lea /E/.”</span></p>
    <p>Bija ohppiid ohcat bustávaid teavsttas ja mearkut daid seammás go dadjá bustáva jietnadaga.</p>
    <p>Sáhttá leat ávkkálaš ja movttiidahtti geavahit PC bustávvačállimii ja sániid čállimii, ja nu bargat bustávvagálggaiguin. Go čállá boallobevddiin mas lea jietnadoarjja, beassá máŋgii geardduhit bustávva-jietnadat-oktavuođa.</p>
    <p>
      <em type="italic">Árvvoštala máhttá go oahppi hábmet bustávaid čálalaččat. </em>
    </p>
    <p>Doaibma Barget bustávaid hámiiguin dainna lágiin ahte suorpmain čuovvu bustávaid mat leat sárgojuvvon báhpirii seammás go dadjá jietnadaga. Jus lea dárbu, de doala oahppi gieđa ja veahket su jođihit suorpma bustávvahámi mielde, seammás go dadjabeahtti jietnadaga. Lea dehálaš máŋgii geardduhit ja ahte oahppis lea vejolašvuohta čállit ja hábmet bustávaid, seammás go dadjá jietnadaga.</p>
    <p>Hupmat maid bustávva sulastahttá: ovdamearkka dihte ahte f sulastahttá soappi mas lea sáhcu doarrásii, ja s sulastahttá gearbmaša jna. Muhtimiidda sáhttá leat ávkkálaš ahte čilge geometralaš hámiiguin, ovdamearkka dihte ahte b lea guhkes sáhcu mas lea dávgi vuollin olgešbealde. b-bustávva sáhttá maiddái sulastahttit muora mas lea báhkki olgešbealde (dahje ovddabealde), ja d-bustávva ges olmmoš geas lea dávgi duogábealde. Dahje b-bustávas lea buoiddes čoavji ja d-bustávas lea dávgi duogábealde.</p>
    <p>
      <em type="italic">Gávdnat jietnadagaid sániin </em>
    </p>
    <p>
      <em type="italic">Árvvoštala máhttá go oahppi earuhit ovttaskas jietnadagaid sánis. </em>
    </p>
    <p><em type="italic">Doaibma </em>Barget geahččalit earuhit jietnadagaid sánis, beroškeahttá gokko sánis jietnadat lea. Ovdamearkka dihte: <span type="quote">“Gulat go don jietnadaga /u/ mus-sánis?”</span> Gávdnat sániid mat álget ovdamearkka dihte /s/. (Stohket <span type="quote">“Mu fatnasis leat dievva ...”</span>) Geavat álggos jietnadagaid maid sáhttá guhká jietnadit, ovdamearkka dihte vokálaid dahje konsonánttaid m, n, f, l jna. Maŋŋel geavahišgoahtá eará konsonánttaid (b,d,g jna). </p>
    <p>Daja sániid njálmmálaččat, ovdamearkka dihte «mun”. Váldde eret vuosttaš jietnadaga: <span type="quote" xml:lang="deu">“_un”</span> <span type="quote">“Mii jietnadagaid lea váldon eret?”</span> Joatkke eará sániiguin.</p>
    <p>
      <em type="italic">Árvvoštala dovdá go oahppi doahpagiid <span type="quote">“ovddemus”</span><span type="quote">”/”álggus”</span>, <span type="quote">“gasku”</span>, ja <span type="quote" xml:lang="smj">“maŋemus”</span><span type="quote">”/”loahpas”</span> lohkama oktavuođas. </em>
    </p>
    <p>Doaibma  Čájet ovdamearkkaid dasa mii <em type="italic">ovddemus</em> lea sániin maid mii lohkat ja čállit, ja ahte <em type="italic">ovddemus</em> sáhttá geavahuvvot maiddái eará ládje go leat čuožžumin ráiddus, galgat speallat breahttaspealuid ja nu ain. Geavat bustávvabrihkáid hukset sániid ja ságastalat gokko guđege bustáva sadji lea sánis. Guldalehket ja sirrejehket jietnadagaid sánis ja barget erenoamážit fuomášit jietnadaga sajádaga, nu ahte doahpagat ovddemus, gasku ja maŋemus adnojit ságastallamis. Visuála doarjja addo go bidjá bustávvabrihkáid sátnin, ja váldá daid eret go oahppi máhttá analyseret bustávaid.   </p>
    <p>Mii jietnadagaid gullo álggus sánis mus? (_ u s)</p>
    <p>Mii jietnadagaid gullo maŋemusas sánis mus (m u _)</p>
    <p>Mii jietnadagaid gullo gasku sánis mus (m _ s)</p>
    <p>
      <em type="italic">Geassit oktii jietnadagaid sátnin </em>
    </p>
    <p>
      <em type="italic">Árvvoštala máhttá go oahppi geassit jietnadagaid oktii </em>
    </p>
    <p>Doaibma Barget jietnadagaid oktii geassimiin bustávvabrihkáiguin. Álget sániiguin main lea dušše okta stávval degomat mun, don, son. Ovdamearkka dihte: Daja čielgasit sáni /m u n/ ja bordde sáni bustávvabrihkáiguin. Oahppi áđđestallá ja <span type="quote">“lávlu mielde”</span> jietnadaga seammás go suorpmain čuovvu bustávvabrihkáid. Barget maiddái riibmasániiguin, degomat mus – dus - sus, mis - dis – sis. jna. Álget oanehis sániiguin mat čállojit oalle muddui nu go daddjojit.</p>
    <p>Daga veahá váddáseabbon, riibmasániiguin main leat eanet bustávat degomat áidi – báidi – sáidi jna. Oahpat ohppiid lohkat dainna lágiin ahte juhket sániid stávvaliidda. Oahpahallet stávvaliid speaddjut rytma mielde: ái-di, bái-di. Dat lea veahkkin maiddái dalle go galget oahppat dássemolsašumiid čállit. Dađistaga bargabehtet sániiguin main leat dássemolsašumit main leat ollu konsonánttat maŋŋálagaid.</p>
    <p>
      <em type="italic">Čállit sániid </em>
    </p>
    <p><em type="italic">Árvvoštala  máhttá go oahppi analyseret (sirret) ovttaskas jietnadagaid sániin (fonologalaš analyseren) ja čállit sániid jietnadagas jietnadahkii.  </em>Doaibma Barget fonemalaš diđolašvuođain dainna lágiin ahte bidjabehtet erenoamáš fuomášumi ovttaskas jietnadagaide sánis. Ovdamearkka dihte: Daja sáni mun /m/u/n/. Oahppi áđđestallá du. Loahpas dadjá oahppi sáni akto.  </p>
    <p>Oahppi galgá dasto geahččalit bidjat sáni mun bustávvabrihkáiguin dahje -goarttaiguin. Oahppi sirdá bustávaid guhkkálagaid, dadjá juohke jietnadaga ja bidjá fas sáni bustávaid oktii ja/dahje čállá sáni.</p>
    <p>Čájet gova mas lea olbmo govva ja muital ahte dát lea mun. Sárggo golbma sázu gova vulobeallai: _ _ _. Oahppi cuoigu ja dadjá mii jietnadagaid galgá biddjot guđege guoros sadjái. Dasto čállibeahtti bustávaid rievttes sajiide.</p>
    <p><em type="italic">Árvvoštala geavaha go oahppi bustávvanamaid go čállá sániid (ovdamearkka dihte čállá go sáni mánnu /MNU/ </em>Doaibma Oahpat ohppiid diđolaččat geavahit bustávaid jietnadagaid, ii ge bustávvanamaid  čálidettiin.  </p>
    <p>
      <em type="italic">Árvvoštala  máhttá go oahppi bustávaid sihkkarit ja bures. </em>
    </p>
    <p><em type="italic">Doaibma </em>Geahča doaimmaid čuoggás <em type="italic">Čállit bustávaid</em>. </p>
    <p>
      <em type="italic">Árvvoštala máhttá go oahppi hábmet bustáva čálalaččat. </em>
    </p>
    <p>Doaibma Geahča doaimmaid čuoggás <em type="italic">Čállit bustávaid</em>. </p>
    <p>Hárjehallet čállit sániid dihtoriin dahje neahttabreahtain mas lea jietnadoarjja.</p>
    <p>
      <em type="italic">Lohkat sániid </em>
    </p>
    <p>
      <em type="italic">Árvvoštala makkár strategiijaid oahppit geavahit lohkat sániid. Oahppit geat lohket jođánit, muhto lohket ollu vearrut, áinnas árvádallet sáni vuosttaš bustáva dahje eará dovdomearkkaid vuođul. Oahppi gii geavaha ollu áiggi, viggá dávjá guldalit bures juohke áidna sáni. </em>
    </p>
    <p>
      <em type="italic">Árvvoštala árvádallá go oahppi vai geavaha go eahpesihkkaris fonologalaš strategiija. </em>
    </p>
    <p>Doaibma Hárjehallet sihkkaris fonologalaš dekodema. Juohke bustávva čállojuvvon sánis ferte kodejuvvot jietnadahkan, seammás go jietnadagat gessojuvvojit oktii sátnin. Dat gáibida ahte oahppit lea automatiseren bustáva ja jietnadaga oktavuođa.</p>
    <p>Čalmmustahte ahte go <em type="italic">okta</em> bustávva lea goabbatlágan guovtti sánis, de šaddá sániide goabbatlágan mearkkašupmi, degomat <em type="italic">mus</em> ja <em type="italic">sus</em>. Čalmmustahte maid ahte jus okta bustávva lea goabbat ládje guovtti sánis, de sáhttá rievdadit olles cealkaga mearkkašumi: </p>
    <p>-  Sáhttá go muohtačalbmi oaidnit? -  Sáhttá go muohtačalmmi oaidnit?</p>
    <p>Lea dehálaš ahte oahppit oidnet man dárbbašlaš lea lohkat dárkilit. Hárjehallet lohkat dárkilit.</p>
    <p>
      <em type="italic">Árvvoštala máhttá go oahppi geassit jietnadagaid oktii sátnin. </em>
    </p>
    <p><em type="italic">Doaibma </em>Geahča doaimmaid čuoggás <em type="italic">Geassit jietnadagaid oktii sátnin</em>. </p>
    <p>
      <em type="italic">Árvvoštala máhttá go oahppi bustávaid bures. </em>
    </p>
    <p>Doaibma Geahča doaimmaid čuoggás <em type="italic">Čállit bustávaid</em>. </p>
    <p>
      <em type="italic">Árvvoštala ipmirda go oahppi buot sániid bargobihtáin. </em>
    </p>
    <p>Doaibma  Geahča doaimmaid čuoggás <em type="italic">Áddet/ipmirdit maid lohká</em>. </p>
    <p>
      <em type="italic">Áddet/ipmirdit maid lohká  </em>
    </p>
    <p>
      <em type="italic">Árvvoštala ipmirda go oahppi sániid cealkagis. </em>
    </p>
    <p>Doaibma Barget systemáhtalaččat nanusmahttit ohppiid sátneriggodaga. Geavahehket ovdamearkka dihte sániid mat leat adnon teavsttain maiguin oahppi bargá 1. luohkás dahje eará teavsttaid main oahppit beroštit. Maiddái sániid mat leat adnon njálmmálaš ja árbevirolaš teavsttain (sihke njálmmálaš ja čálalaš) lea dehálaš oahpahit ohppiide.</p>
    <p>Bija fuomášumi sihke sáni <em type="italic">hápmái</em> (vokálat/ konsonánttat, stávvalat, sojahanminstarat, sánit-sánis ja nu ain) ja <em type="italic">sisdollui</em>. </p>
    <p>Geavat jurddakárta sihke kárten dihte ohppiid sátnemáhtu ja reaidun viiddidit ohppiid semánttalaš fierpmádaga ja assosiašuvnnaid mat čatnasit sániide. Dasa sáhttá atnit veahkkin teavstta, symbolaid, govaid ja govvosiid.</p>
    <p>Gávdnet synonymaid, antonymaid ja sániid maid dávjá geavahuvvojit ovttas dainna sániin masa ain giddebehtet fuomášumi. Ovdamearkka dihte leat go dadjanvuogit mas sátni adno.</p>
    <p>Atte ohppiide vejolašvuođa deaivat sániid iešguđetlágan cealkagiin ja dilálašvuođain, ja láže dili nu ahte oahppit ieža besset ollu geavahit ođđa sániid go ráhkadit cealkagiid.</p>
    <p>
      <em type="italic">Árvvoštala máhttá go oahppi hukset dábálaš cealkagiid. </em>
    </p>
    <p>Doaibma Barget rievttes sátnesajádagain cealkagiin, ovdamearkka dihte dainna lágiin ahte čuohpadit álkis cealkagiid guhtege sáni sierra. Álgge cealkagiiguin main leat moadde sáni, viiddit dasto guhkit cealkagiidda. Čájet olles cealkagiid ovdal go čuohpat sániid luvvolaga. Seagut sániid. Bija ohppiid ráhkadit cealkaga sániin.</p>
    <p>
      <em type="italic">Árvvoštala rahčá go oahppi sátnelohkamiin, ja makkár strategiija oahppi dasto geavaha lohkamii. </em>
    </p>
    <p>
      <em type="italic">Árvvoštala árvádallá go oahppi dahje geavaha go eahpesihkkaris fonologalaš strategiija. </em>
    </p>
    <p><em type="italic">Doaibma </em>Geahča doaimmaid čuoggás <em type="italic">Lohkat sániid</em>. </p>
    <p>
      <em type="italic">Árvvoštala máhttá go oahppi geassit bustávaid jietnadagaid oktii sátnin. </em>
    </p>
    <p><em type="italic">Doaibma </em>Geahča doaimmaid čuoggás <em type="italic">Geassit oktii jietnadagaid sátnin</em>. </p>
    <p>
      <em type="italic">Árvvoštala máhttá go oahppi bustávaid bures. </em>
    </p>
    <p><em type="italic">Doaibma </em>Geahča doaimmaid čuoggás <em type="italic">Čállit bustávaid</em>. </p>
    <p>4.3<em type="bold">  </em>Bohtosiid čuovvoleapmi oahpaheaddjejoavkkus </p>
    <p>Vuođđogálggat leat ovttastahttojuvvon buot fágaid gelbbolašvuođamihttomeriide. Dan dihte lea dehálaš ahte buot oahpaheaddjit jahkeceahkis čuovvolahttet lohkančehppodaga iskamiid bohtosiid. Go oahpaheaddjit čoahkkáigesset geahččalemiid bohtosiid ovttas, sáhttet sii oažžut oppalašgova sihke das maid oahppit máhttet, ja mainna guhtege oahpaheaddji ferte bargat eambbo. Dát lea hui dehálaš eandalii ohppiide geat leat ožžon čuoggáid sierra beroštumi ráji vulobeallái dahje juste bajábeallái. Oasis mas čilge mo ovttaskas oahppi čuovvolahttá, gávnnat ovdamearkkaid dasa mo dán ohppiidjoavkku sáhttá čuovvolahttit.</p>
    <p>Go skuvla analysere geahččaleami bohtosiid, de lea dehálaš muitit báikkálaš diliid, earret eará báikkálaš oahppoplánaid, skuvlla áŋgiruššansurggiid dahje ovttaskas jahkebuolvva dahje ohppiidjoavkku sierranasvuođaid. Árvvoštaladettiin bohtosiid ferte maiddái váldit vuhtii ohppiid oppalaš eavttuid, ohppiid gálggaid, bargomovtta ja áŋgirvuođa bargat.</p>
    <p>Gažaldagat oktasaš guorahallamii ja ságastallamii</p>
    <p type="listitem">  Leat go bohtosat nu go vurdojuvvon?</p>
    <p type="listitem">  Oaidnit go minstariid/tendeanssa min skuvlla bohtosiin?</p>
    <p type="listitem">  Leat go mis eará dieđut mat duođaštit dahje njeidet kártengeahččaleami bohtosiid?</p>
    <p type="listitem">  Čájehit go bohtosat kártengeahččaleamis ahte lea dárbu eambbo kártet?</p>
    <p type="listitem">  Makkár váikkuhusaid addet bohtosat skuvlla viidásit bargui?</p>
    <p type="listitem">  Maid mii sáhttit bargat buoridit bohtosiid maiguin eat leat duhtavaččat?</p>
    <p type="listitem">  Makkár doaimmaid sáhttit mii álggahit ohppiid ektui geat leat vulobealde ja juste sierra beroštumi rájis?</p>
    <p>5<em type="bold">  </em>Skuvlajođiheaddji ovddasvástádus </p>
    <p>Dán listtus čilgejuvvo mii skuvlajođiheaddji ovddasvástádus lea ovdal čađaheami, čađahettiin ja maŋŋel čađaheami.</p>
    <p>Skuvlajođiheaddji galgá:</p>
    <p xml:lang="vep">OVDAL ČAĐAHETTIIN MAŊŊEL</p>
    <p xml:lang="nob">- lohkan <em type="italic">Retningslinjer for gjennomføring</em> ja oahpásmuvvan oahpaheaddjebagadussii  </p>
    <p>- fuolahit ahte oahpaheaddjit dovdet oahpaheaddjebagadusaid sisdoalu</p>
    <p>- fuolahit ahte kártengeahččaleamit čađahuvvojit nu go čilgejuvvon <em type="italic">Retningslinjer for gjennomføring</em>  </p>
    <p>- čuovvut mielde dehálaš <em type="italic">dieđuid www.udir.no </em>siiddus </p>
    <p>- fuolaha ahte váhnemat leat ožžon dieđu čađaheami birra, ja ahte váhnengihpa dahje diehtočálus eaktodáhtolaš geahččalemiide lea juhkkojuvvon buori áiggis ovdal čađaheami.</p>
    <p>- Leat olámuttos go oahpaheaddjit dárbbašit veahki dahje doarjaga ráhkkanit čađaheapmái.</p>
    <p>- gozihit ahte skuvla lea ožžon geahččalangihppagiid ja iskat ahte lohku ja giella lea riekta - doarjut oahpaheddjiid geahččaleami čađahettiin  - čuovvolit bohtosiid skuvladásis oassin báikkálaš ovdánahttinbarggus</p>
    <p>- láhčit dili nu ahte oahpaheaddjit sáhttet čuovvolit ohppiid geat bohtet sierra beroštumi ráji vulobeallái</p>
    <p>- fuolahit ahte daid ohppiid váhnemat, geat bohtet sierra beroštumi ráji vulobeallái, ožžot dieđu bohtosiid birra ja movt skuvla áigu dáinna viidáseappot bargat, ja ahte dat biddjo oktii eará relevánta dieđuiguin mat oahpaheaddjis leat ovdalaččas</p>
    <p>6<em type="bold">  </em>Gos gávdná rávvagiid, dieđuid ja heivvolaš resurssaid </p>
    <p xml:lang="vep">LOHKAMA BIRRA VUOĐĐOGÁLGAN</p>
    <p><em type="italic">Maid vuođđogálggaid galget oahppit máhttit?</em> Máhttoloktema oahppoplánain gávdnojit dieđut:<em type="italic"> </em></p>
    <p xml:lang="nno">
      <em type="italic">www.udir.no/lareplaner/kunnskapsloftet/ </em>
    </p>
    <p><em type="italic">Mii lea lohkama vuođđogálga ja mo dat ovdána?</em> Vuođđogálggaid rámmavuogádat <em type="italic"> </em></p>
    <p xml:lang="nob">
      <em type="italic">http://www.udir.no/Lareplaner/Forsok-ogpagaende-arbeid/Lareplangrupper/Rammeverkfor-grunnleggende-ferdigheter/  </em>
      <em type="italic"> </em>
    </p>
    <p><em type="italic">Gos gávnnan eambbo resurssaid ja materiálaid oahppi viidásit čuovvoleapmái?</em> </p>
    <p xml:lang="nno"><em type="italic">www.lesesenteret.no </em> </p>
    <p xml:lang="fkv">GEAHČČALEAMI JA ÁRVVOŠTALLAMA BIRRA</p>
    <p><em type="italic">Gos gávnnan eambbo dieđuid árvvoštallama ja geahččaleami birra?</em> <em type="italic">Árvvoštallan </em><em type="italic">www.udir.no </em><em type="italic">siiddus     </em></p>
    <p><em type="italic">Mii lea skuvlajođiheaddji bargu kártengeahččalemiid oktavuođas?</em> Loga <em type="italic">Retningslinjer for gjennomføring av kartleggingsprøver </em>mii almmuhu<em type="italic">vvo www.udir.no </em></p>
    <p><em type="italic">Gos gávnnan bagadusa kártengeahččaleami čađaheapmái? </em>Prøveadministrasjonssystemet (PAS)<em type="italic">  </em></p>
    <p xml:lang="fkv">
      <em type="italic">https://pas.udir.no </em>
    </p>
    <p><em type="italic">Gos sáhtán lohkat eambbo oahppama árvvoštallama birra?</em>  Oahppama árvvoštallama b<em type="italic">irra www.udir.no/vfl </em><em type="italic"> </em></p>
  </body>
</document>
