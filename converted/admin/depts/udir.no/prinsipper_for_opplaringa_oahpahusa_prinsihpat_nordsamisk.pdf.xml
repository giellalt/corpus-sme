<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>2117</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/prinsipper_for_opplaringa_oahpahusa_prinsihpat_nordsamisk.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="vep">
      <em type="bold">OAHPAHUSA PRINSIHPAT - SÁMI </em>
    </p>
    <p>Oahpahusa prinsihpat oktiigesset ja čiekŋudit oahpahuslága ja láhkaásahusa mearrádusaid, dasa gullá maid oahppoplánabuvttus. Prinsihpaid ferte geahččat visot njuolggadusaid ektui. Prinsihpat leat mielde čielggasmahttime skuvlaeaiggáda ovddasvástádusa fállat oahpahusa mii čuovvu lága ja láhkaásahusaid, olmmošvuoigatvuođaid ja álgoálbmotvuoigatvuođaid ja mii lea heivehuvvon báikkálaš ja oktagaslaš eavttuid ja dárbbuid mielde.</p>
    <p>Oahpahusa prinsihpat galget leat vuođđun vuođđooahpahusa kvalitehta ainovdánahttimis ja sámi skuvlla ja oahppofitnodaga systemáhtalaš árvvoštallamis. Sámi skuvla galgá sámegiela, sámi kultuvrra ja servodateallima vuođul hukset ja áimmahuššat ohppiid duogážiid ja eavttuid</p>
    <p>girjáivuođa. Oahpahus galgá nannet ja ovdánahttit ohppiid identitehta dakko bokte ahte áimmahuššat ohppiid gielalaš ja kultuvrralaš duogáža ja dárbbuid, ja ovddidit sin máŋggabeallásaš ovdáneami ja sin máhtu ja gálggaid. Skuvllas galgá leat gudneángirvuohta ohppiid ektui ja galgá addit ohppiide hástalusaid ja mihttomeriid máid áŋgiruššet olahit. Seammás galgá skuvla ja oahppofitnodat vuhtiiváldit ohppiid iešguđetlágan eavttuid ja ovdáneami nu ahte buohkat besset muosáhit ilu go hálddašit ja olahit mihttomeriideaset. Oahpaheaddjit ja bagadeaddjit galget ovttasráđiid skuvlla ja oahppofitnodaga jođiheddjiiguin ovddidit buori oahppobirrasa buohkaide.</p>
    <p>
      <em type="italic">(ON´1948 máilmmijulggaštus olmmošvuoigatvuođaid hárrái, ILO-soahpamuš nr. 169 Álgoálbmogiid ja čearddalaš álbmogiid hárrái iešmearrideaddji riikkain, ON´soahpamuš mánáid vuoigatvuođaid hárrái, Vuođđolága §110a ja oahppoplánabuktosa oppalaš oassi)   </em>
    </p>
    <p><em type="bold">Sámi oahppoplakáhtta   </em>Sámi skuvla ja oahppofitnodat galgá: </p>
    <p type="listitem"> láhčit dili nu ahte oahppit ja fidnooahppit ožžot kvalitehtalaččat buori oahpahusa mas</p>
    <p>vuođđun lea sámegiella, sámi kultuvra ja servodateallin</p>
    <p>
      <em type="italic">(ON´ 1948 máilmmijulggaštus olmmošvuoigatvuođaid hárrái, ILO-soahpamuš nr. 169 Álgoálbmogiid ja čearddalaš álbmogiid hárrái iešmearrideaddji riikkain, ON´soahpamuš mánáid vuoigatvuođaid hárrái,artihkal 30, Vuođđolága §110a, Oahpahusl. 1-2 ja kap. 6, ja oahppoplánabuktosa oppalaš </em>
    </p>
    <p>
      <em type="italic">oassi)  </em>
    </p>
    <p type="listitem">  fállat buot ohppiide ja fidnoohppiide/oahppokandidáhtaide seamma buriid</p>
    <p>vejolašvuođaid ovdánahttit iežaset dáidduid ja attáldagaid oktagaslaččat ja ovttas earáiguin</p>
    <p><em type="italic">(Oahpahusl. § 1-2 ja kap. 5 ja oahppoplánabuktosa oppalaš oassi)</em>  </p>
    <p type="listitem">  arvvosmahttit ohppiid ja fidnoohppiid/oahppokandidáhtaid oahppanhálu, sávrodaga ja</p>
    <p>diehtoáŋgirvuođa  (<em type="italic">Oahpahusl. § 1-2 ja  oahppoplánabuktosa oppalaš oassi)</em> </p>
    <p type="listitem">  arvvosmahttit ohppiid ja fidnoohppiid/oahppokandidáhtaid ovdánahttit iežaset</p>
    <p>oahppanstrategiijaid ja kritihkalaš jurddašandáiddu   <em type="italic">(Oahpahusl. § 1-2 ja  oahppoplánabuktosa oppalaš oassi)</em> </p>
    <p type="listitem">  arvvosmahttit ohppiid ja fidnoohppiid/oahppokandidáhtaid sin persovnnalaš ja</p>
    <p>identitehtalaš ovdáneamis, ja ovdánahttit ehtalaš, sosiálalaš ja kultuvrralaš gelbbolašvuođa ja demokratiijaipmárdusa ja demokráhtalaš oassálastindáiddu</p>
    <p><em type="italic">(Oahpahusl. § 1-2 ja  oahppoplánabuktosa oppalaš oassi)</em> </p>
    <p type="listitem"> láhčit dili ohppiidmieldeváikkuheapmái ja dasa ahte oahppit ja</p>
    <p>fidnooahppit/oahppokandidáhtat sáhttet diđolaččat válljet árvvuid, oahpu ja boahttevaš barggu</p>
    <p><em type="italic">(Oahpahusl. § 1-2, láhkaásahusa kap. 22  ja  oahppoplánabuktosa oppalaš oassi)</em> </p>
    <p type="listitem">  ovddidit heivehuvvon oahpahusa ja molsašuddi bargovugiid</p>
    <p> <em type="italic">(Oahpahusl. § 1-2 ja kap. 5 ja oahppoplánabuktosa oppalaš oassi) </em></p>
    <p type="listitem">  arvvosmahttit, atnit ja ainovdánahttit dan ovttaskas oahpaheaddji gelbbolašvuođa</p>
    <p xml:lang="smj"><em type="italic">(Oahpahusl. kap. 10)</em> </p>
    <p type="listitem">  bargat dan ala ahte oahpaheaddjit ja bagadeaddjit doibmet čielga jođiheaddjin ja</p>
    <p>ovdagovvan mánáide ja nuoraide</p>
    <p><em type="italic">(Oahppoplánabuktosa oppalaš oassi)</em> </p>
    <p type="listitem"> sihkkarastit ahte fysalaš ja psykososiálalaš bargo- ja oahppanbiras ovddida</p>
    <p>dearvvašvuođa, loaktima ja oahppama</p>
    <p xml:lang="smj"><em type="italic">(Oahpahusl. kap. 9a)</em> </p>
    <p type="listitem"> láhčit dili ovttasbargui ruovttuin ja sihkkarastit váhnemiid/ovddasvástideddjiid</p>
    <p>searveovddasvástádusa skuvllas</p>
    <p><em type="italic">(Oahpahusl. § 1-2 ja láhkaásahus § 3-2)</em> </p>
    <p type="listitem"> láhčit dili nu ahte báikkálaš servodat ávkkálaččat fátmmastuvvo oahpahussii</p>
    <p><em type="bold">Sosiálalaš ja máŋggakultuvrralaš gelbbolašvuohta </em>Ohppiin geain lea nanu identitehta čadnojuvvon iežaset kultuvrii, ja geain seammás lea buorre máhttu eará kultuvrraid birra, sis lea buorre vuođđu ovdánahttit gierdilvuođa ja árvvusatnima. Čielga árvovuođđu ja viiddis kulturipmárdus lea dárbbašlaš dakkár sosiálalaš ja kultuvrralaš searvevuođas ja fátmmasteaddji oahpposearvevuođas gos girjáivuohta dohkkehuvvo ja árvvusadnojuvvo. Sámi skuvla galgá ovddidit sámi árvo-, giella- ja kulturipmárdusa. Skuvla galgá áimmahuššat ja ainovdánahttit ohppiid identitehta, ja addit buot ohppiide seamma buriid vejolašvuođaid ovdánit fátmmasteaddji oahpposearvevuođas. Dakkár oahppobirrasis lea sadji ovttasbargat, ságastallat ja digaštallat. Oahppit besset oassálastit demokráhtalaš proseassain ja sáhttet dainna lágiin ovdánahttit demokráhtalaš miellalági ja ipmárdusa das man deaŧalaš lea aktiivvalaččat ja áŋgirit oassálastit girjás máŋggakultuvrralaš servodagas gos lea dásseárvu ja ovttadássásašvuohta.  </p>
    <p>Ovdánahttindihte ohppiid gelbbolašvuođa oassálastit máŋggagielalaš ja máŋggakultuvrralaš servodagas, galgá oahpahus láhčit dili nu ahte oahppit ohppet iešguđet kultuvrraid birra ja vásihit ollu iešguđetlágan kultuvrralaš ovdanbuktinvugiid. Sámi skuvla galgá gaskkustit máhtu álgoálbmotkultuvrraid, -diliid ja -vuoigatvuođaid birra. Oahpahus galgá ovddidit máŋggakultuvrralaš ipmárdusa ja bargat dan ala ahte ovdánahttit sihke iešipmárdusa, identitehta ja gullevašvuođa iežas kultuvrii ja árvvusatnima ja gierdilvuođa earáid kultuvrraid hárrái. Oahppit galget deaivvadit dáidagiin ja kulturvugiiguin mat ovdanbuktet sihke olbmuid oktagaslašvuođa ja searvevuođa, ja mat arvvosmahttet sin hutkáivuođa ja dáidduid ođđafuomášumiide. Sii galget maid oažžut vejolašvuođaid atnit iežaset hutkandáidduid iešguđetlágan doaimmaid ja ovdanbuktinvugiid bokte. Dat bovttašii  reflekterema, dovdduid ja spontanitehta.</p>
    <p>Ovdánahttindihte ohppiid sosiálalaš gelbbolašvuođa, galgá skuvla ja oahppofitnodat láhčit dili fágabargguin ja doaimmain muđui nu ahte oahppit besset hárjehallat ovttasdoaibmat ja čuolmmaid ja riidduid čoavdit iešguđetlágan vugiiguin. Oahppit galget ovdánit iešheanalaš indiviidan geat árvvoštallet čuozahusaid ja váldet ovddasvástádusa iežaset daguin. Oahpahus galgá bargat dan ala ahte sis ovdána kultuvrralaš ja sosiálalaš gullevašvuohta ja ahte sii hálddašit iešguđet rollaid servodat- ja bargoeallimis ja astoáiggis.</p>
    <p>
      <em type="italic">(ON´soahpamuš mánáid vuoigatvuođaid hárrái, artihkal 29 c ja d, Oahpahusl. § 1-2, kap 6 ja oahppoplánabuktosa oppalaš oassi ) </em>
    </p>
    <p><em type="bold">Oahppama ja oahppanstrategiijaid movttiidahttin</em> Ohppiin geain lea mokta, lea maid hállu oahppat, sii leat sávrrit ja diehtoáŋgirat ja čájehit ahte máhttet bargat ulbmillaččat. Go vásihit ahte hálddašit áššiid, de girdet buorebut sihke miehte - ja vuostegieđageavada. Fysalaš doaimmat ovddidit dearvvašvuođa ja oahppanmovtta. Fágalaččat nana, áŋgiris ja oalgguheaddji oahpaheaddjit ja bagadeaddjit, molsašuddi ja heivehuvvon bargovugiid geavaheapmi ja vejolašvuohta aktiivvalaččat mieldeváikkuhit, ovddida oahppi oahppanhálu ja positiivvalaš ja realisttalaš ipmárdusa iežas attáldagain ja vejolašvuođain. Skuvla galgá hukset oadjebas ja fátmmasteaddji skuvlabirrasa gos oahppit galget vásihit dásseárvvu iežaset giela ja kultuvrra hárrái ja gos ohppiid bearaš, fuolkkit ja earát lagasbirrasis leat aktiivvalaš doarjjan.  </p>
    <p>Oahpahus galgá movttáskahttit ohppiid earret eará oahpahusa mihttomeriid  čielggasmahttimiin ja láhčimiin dili molsašuddi ja ulbmillaš doaimmaide.  Oahppit galget oažžut, muhto maiddái ieža sáhttit válljet, bargobihtáid mat sihke hástalit ja addet vejolašvuođaid guorahallamii, okto dahje ovttas earáiguin. Árvvoštallan ja bagadallan galgá veahkkin nannet ohppiid movtta ain viidáseappot oahppat.</p>
    <p>Oahppanstrategiijat leat vuogit maid oahppit atnit organiseret iežaset oahppama. Dát leat strategiijat movt plánet, čađahit ja árvvoštallat iežas barggu olahit mearriduvvon gelbbolašvuođamihttomeriid. Dát máksá maid ođđa háhkkojuvvon máhtu reflekšuvnna ja movt dan atná ođđa dilálašvuođain. Buorit oahppanstrategiijat ovddidit ohppiid oahppanmovtta ja sin návcca čoavdit váttis bargguid maiddái viidáseappot oahpus, barggus dahje astoáiggis.</p>
    <p>Oahpahus galgá dahkat ohppiid diđolažžan das maid leat oahppan ja maid fertejit oahppat olahandihte mihttomeriid. Makkár oahppanstrategiijaid oahppit atnet oktagaslaš oahppamii ja oahppamii ovttas earáiguin, sorjá sin eavttuin ja guoskevaš oahppandilálašvuođas. Oahpahus galgá addit ohppiide máhtu das man mávssolaš iežaset árja lea ja das movt diđolaččat geavahit ja ovdánahttit oahppanstrategiijaid.  <em type="italic">(Oahpahusl. § 1-2 ja oahppoplánabuktosa oppalaš oassi) </em></p>
    <p><em type="bold">Ohppiidmieldeváikkuheapmi </em>Skuvla ja oahppofitnodat galgá ráhkkanahttit ohppiid oassálastit demokráhtalaš mearridanproseassain ja movttiidahttit beroštit báikkálaš, sámi, našuvnnalaš ja riikkaidgaskasaš servodatgažaldagain. Oahpahusas galget oahppit ovdánahttit máhtu demokráhtalaš prinsihpaid ja ásahusaid ja demokratiija birra sihke unnitlogu- ja eanetlogugeahččanguovllus. Skuvla ja oahppofitnodat galgá láhčit dili nu ahte oahppit besset vásihit iešguđetlágan vugiid movt oassálastit ja mieldeváikkuhit demokráhtalaš proseassain sihke beaivválaš barggus ja go servet ovddasteaddji orgánaide.  </p>
    <p>Ohppiidmieldeváikkuheapmi máksá ahte oahppit besset leat mielde iežas ja joavkku oahppamii guoski áššiid mearrideames. Fátmmasteaddji oahppobirrasis lea ohppiidmieldeváikkuheapmi mávssolaš sosiálalaš gaskavuođaid  ja oahppanmovtta ovddideapmái buot oahpahusa cehkiin. Fágaid bargguin lea ohppiidmieldeváikkuheapmi mielde dahkame ohppiid eambbo diđolažžan iežaset oahppanproseassaid hárrái, ja dat addá maid buoret váikkuhanfámu iežas oahppamis.</p>
    <p>Oahppit galget sáhttit oassálastit oahpahusa plánemii, čađaheapmái ja árvvoštallamii lága ja láhkaásahusaid rámma siskkobealde, dása gullá maiddái oahppoplánabuvttus. Man ollu ja movt sii besset leat mielde váikkuheames, rievdá earret eará agi ja ovdánandási mielde. Ohppiidmieldeváikkuheapmi eaktuda ahte sii dihtet makkár válljenvejolašvuođat gávdnojit ja maid dat sáhttet mielddisbuktit. Bargat fágaiguin veahkeha iešguđetláhkái dasa ahte oahppit dovddiidit iežaset dáidduid ja attáldagaid. Dat buorida sin vejolašvuođaid oassálastit ja dáiddu válljet diđolaččat.</p>
    <p>
      <em type="italic">(Oahpahusl. § 1-2 ja § 9a ja oahppoplánabuktosa oppalaš oassi) </em>
    </p>
    <p><em type="bold">Heivehuvvon oahpahus ja ovttadássásaš vejolašvuođat  </em>Heivehuvvon oahpahus searvevuođa siskkobealde lea okta dain vuođđogeđggiin oktasašskuvllas. Oahpahus galgá heivehuvvot ohppiid kultuvrralaš ja gielalaš duogážii ja láhččojuvvot nu ahte oahppit besset ovdánahttit positiivvalaš iešgova, searvat searvevuhtii ja muosáhit ilu go hálddašit ja olahit mihttomeriideaset. Fágaiguin barggadettiin galget buot oahppit oažžut iežaset návccaid ja attáldagaid mielde hástalusaid maiguin birgejit okto dahje ovttas earáiguin. Go oahppit barget ovttas rávisolbmuiguin ja guhtet guimmiideasetguin, de sáhttá dáidduid ja attáldagaid girjáivuohta nannet sihke searvevuođa ja ovttaskas oahppi oahppama ja ovdáneami.  </p>
    <p>Oahpahusas galgá ohppiid iešguđetlágan duogáš, eavttut, beroštumit ja attáldagat dustejuvvot iešguđetlágan hástalusaiguin. Fátmmasteaddji oahppobirrasis galget buot ohppiin, beroškeahttá čearddalaš gullevašvuođas, sohkabealis, agis, sosiálalaš, geográfalaš, ealáhus, kultuvrralaš dahje gielalaš duogážis, leat seamma buorit vejolašvuođat ieš ovdánit fágaiguin bargamiin. Heivehuvvon oahpahus ovttaskas oahppái lea go molssoda oahppohivvodaga, bargovugiid ja oahpponeavvuid ja maiddái ahte oahpahusa lágideapmi ja árjjalašvuohta molsašuddá. Ohppiin leat iešguđetlágan vuolggasajit, sii atnet iešguđetlágan oahppanstrategiijaid ja sii olahit iešguđetleavttuin mearriduvvon oahppoplánaid gelbbolašvuođamihttomeriid ektui.</p>
    <p>Erenoamášoahpahusa mearrádusat bohtet atnui go lea dárbu heivehit oahpahusa eambbo go maid lea vejolaš dábálaš oahpahusa siskkobealde.</p>
    <p>
      <em type="italic">(Oahpahusl. § 1-2, kap. 5 ja 6, ja oahppoplánabuktosa oppalaš oassi) </em>
    </p>
    <p><em type="bold">Oahpaheddjiid ja bagadeddjiid gelbbolašvuohta ja rolla  </em>Oahpaheaddjit ja bagadeaddjit galget leat čielga jođiheaddjin, geat ovddidit oahppanulbmiliid ja doibmet čeahpes ja áŋgiris gaskkusteaddjin ja bagadallin. Sii galget oččodit ohppiid ovdánahttit beroštumi ja áŋgirvuođa bargat fágaiguin. Dat gáibida ahte leat čielga vuordámušat ohppiide searvat árjjalaččat oahppandoaimmaide.   </p>
    <p>Oahpaheddjiid ja bagadeddjiid ollislaš gelbbolašvuohta lea máŋgga oasis ja guovddážis lea fágalaš čehppodat, dáidu gaskkustit fága, dáidu lágidit oahppanbarggu ja máhttit árvvoštallat  ja bagadallat. Lea deaŧalaš ahte oahpaheddjiin lea máhttu sámi kultuvrii gullevaš sosialiserenvugiid ja oahpahanmetodaid birra. Sámi skuvla galgá sáhttit addit oahpahusa sámegielas ja sámegillii, ja oahpaheddjiin ja bagadeddjiin galgá leat gelbbolašvuohta sámegielas, sámi kultuvrras ja servodateallimis. Sis galgá maid leat máŋggakultuvrralaš gelbbolašvuohta ja máhttu ohppiid iešguđetlágan vuolggasajiid ja oahppanstrategiijaid birra.</p>
    <p>Oahpaheddjiid ja bagadeddjiid gelbbolašvuođa ferte árvvoštallat daid gáibádusaid ja vuordámušaid mielde mat áigges áigái bohtet ovdan lágain ja láhkaásahusain, das maiddái oahppoplánabuktosis, ja maid fágaid ovdánemiid mielde.</p>
    <p>Skuvla ja oahppofitnodat galget leat oahppavaš organisašuvnnat ja láhčit dili nu ahte oahpaheaddjit sáhttet oahppat guhtet gummiineaset go ovttasbarget oahpahusa plánemiin, čađahemiin ja árvvoštallamiin. Oahpaheaddjit ja bagadeaddjit galget maid sáhttit njulget ja ođasmahttit sin fágalaš ja pedagogalaš gelbbolašvuođa earret eará gelbbolašvuođaovdánahttima bokte, das maiddái ovdánahttinbargguin oassálastit.</p>
    <p xml:lang="smj"><em type="italic">(Oahpahusl. kap. 6 ja 10)</em> </p>
    <p><em type="bold">Ovttasbargu ruovttuin</em> Váhnemiin/ovddasvástideddjiin lea váldoovddasvástádus iežaset mánáin, ja sii leat mávssolaččat mánáid moktii ja oahppamii. Ovttasbargu skuvlla ja ruovttu gaskkas  duddjo sihke buriid oahppaneavttuid ovttaskas oahppái ja maid buori oahppobirrasa ohppiidjoavkkus ja skuvllas.  </p>
    <p>Mánát ja nuorat leat maid oassin stuorát sosiálalaš ja fuolkevuođa fierpmádagain mat sáhttet veahkehit dasa ahte identitehta ja árbevirolaš árvvut seailluhuvvojit ja nannejuvvojit. Kulturgelbbolašvuohta maid váhnemat/ovddasvástideaddjit, áhkut ja ádját, bearrašat, fuolkkit, risváhnemat ja ustibat ovddastit, galgá adnot mávssolažžan oahpahusas. Buori ovttasbarggu eaktun lea buorre gulahallan. Ovttasbarggus lea gulahallan ohppiid fágalaš ja sosiálalaš ovdáneami ja sin čálggu birra guovddážis. Skuvlla ja ruovttu ovttasbargu lea deaŧalaš olles vuođđooahpahusas, muhto ovttasbarggut ja mállet rivdet  dađimielde go oahppit sturrot ja ožžot eambbo ovddasvástádusa iežaset oahppamis ja ovdáneamis.</p>
    <p>Skuvlla ja ruovttu ovttasbargu lea goappaš beliid ovddasvástádus, muhto skuvla galgá álggahit dan ja láhčit dasa dili. Oahpahusláhka, lága láhkaásahus ja oahppoplánabuvttus leat ovttasbarggu vuođđun, ja váhnemiin/ovddasvástideddjiin galgá leat duohta vejolašvuohta váikkuhit fágalaččat ja sosiálalaččat iežaset mánáid oahppanbargguide.</p>
    <p>Ruoktu galgá oažžut dieđuid fágaid oahpahusa mihttomeriid birra, movt oahppit ovdánit fágalaččat mihttomeriid ektui ja movt ruoktu sáhttá veahkehit ohppiid mihttomeriid olaheamis. Ruoktu galgá maid oažžut dieđuid das movt oahpahus lágiduvvo ja makkár bargovuogit ja árvvoštallanmállet geavahuvvojit. Skuvla galgá maid láhčit dili nu ahte váhnemat/ovddasvástideaddjit ožžot dieđuid maid dárbbašit vai sáhttet albmaládje oassálastit digaštallamiin skuvlla ovdánahttima birra.</p>
    <p>
      <em type="italic">(Oahpahusl. § 1-2 ja láhkaásahus kap. 3 ) </em>
    </p>
    <p><em type="bold">Ovttasbargu báikkálaš servodagain   </em>Buorre ovttasdoaibman skuvlla ja ealáhus- ja bargoeallima, dáidda- ja kultureallima ja báikkálaš servodaga eará osiid gaskka sáhttá dahkat fágaid oahpahusa eambbo konkrehtalažžan ja duohtadililáganin ja dakko bokte buoridit ohppiid dáiddu ja miela oahppat. Báikkálaš servodagat leat iešguđetláganat, ja mii ohppiide lea báikkálaš, rievdá sin agi ja ovdáneami ja servodatrievdamiid mielde.  </p>
    <p>Sámi báikkálaš servodagat sisttisdollet daid kulturárbevieruid ja dan kulturvuođu mii lea čadnon sámi giliide ja čuožžilan gávpogiin ja stuorit čoahkkebáikkiin gosa sámit leat fárredan. Eanas sámi báikkálaš servodagat leat  máŋggakultuvrralaččat ja doppe  leat ollu iešguđetlágan vejolašvuođat ja hástalusat. Danne lea ovttasbargu gaskal skuvlla ja báikkálaš servodaga deaŧalaš, ja sáhttá oahpásnuhttit ja addit ohppiide ipmárdusa báikkálaš máhtus, árbevieruin ja árvvuin. Sii besset vásihit ahte leat oassin báikkálaš servodagas, ja sáhttet leat mielde hábmeme ja veahkeheame positiivvalaš ovdáneapmái báikkálaččat.</p>
    <p>Máhttu sámi ealáhus- ja eallinvugiid birra lea mávssolaš ohppiide maid máilmmiviidosaš perspektiivvas. Luondu lea gáldu birgejupmái, báikkálaš identitehtii, vásáhusaide ja luondduillui. Oahpahus galgá deattuhit ipmárdusa das movt buot luonddus lea oktiičadnon, ovttasdoaibmama olbmuid ja luonddu gaskkas ja maid deattuhit ehtalaš ovddasvástádusa luonddu hálddašeamis.</p>
    <p>Heivehuvvon ovttasbargu báikkálaš ealáhus- ja bargoeallimiin sáhttá oahpásnuhttit ohppiid iešguđetlágan bargoproseassaide, addit sidjiide geavatlaš bargovásáhusa, máhtu bargoeallima birra ja ovddidit fitnodeamibarggu oahpahusas. Dat ahte oahppit dovdet ealáhus- ja bargoeallima nuppástusaid sáhttá oidnot das go aktiivvalaččat servet hutkkálaš doaimmaide ja fitnodeapmái. Vásáhusat báikkálaš ealáhus- ja bargoeallimis sáhttet veahkkin dasa ahte oahppit ožžot buoret vuođu diđolaččat válljet oahpu ja barggu. Dasa lassin sáhttá ovttasdoaibman mielddisbuktit ahte oahpahus eambbo heivehuvvo bargoeallima dárbbuide. Máhttu bargoeallima organisašuvnnaid birra váikkuha servodatberoštumi ovdáneapmái ja demokráhtalaš oassálastimii.</p>
    <p>Ovttasbargu skuvlla, kulturskuvlla, báikkálaš servviid ja earáid gaskkas báikkálaš servodagas addá mánáide ja nuoraide vejolašvuođaid ainovdánahttit sin dáidduid ja attáldagaid go sii aktiivvalaččat oassálastet iešguđetlágan sosiálalaš ja kultuvrralaš doaimmain.</p>
    <p>Buorre ja systemáhtalaš ovttasbargu gaskkal mánáidgárddi ja mánáidceahki, mánáidceahki ja nuoraidceahki, nuoraidceahki ja joatkkaoahpahusa galgá geahpidit sirdima dáid iešguđetge cehkiid gaskka oahpahusmannolagas.</p>
    <p>Ovttasbargu eará almmolaš ásahusaiguin, main lea ovddasvástádus mánáid ja nuoraid oahppamis, ahtanuššamis ja bajásšaddanbirrasis lea maid skuvlla guovddáš doaibma. Dát guoská erenoamážit daidda ohppiide geat dárbbašit erenoamáš heiveheami.</p>
  </body>
</document>
