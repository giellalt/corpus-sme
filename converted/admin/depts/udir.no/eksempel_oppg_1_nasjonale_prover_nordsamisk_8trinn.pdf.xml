<document xml:lang="sme" id="no_id"><header><title/><genre code="admin"/><author><unknown/></author><wordcount>478</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/nasjonale_prover/eksempeloppgaver/5/eksempel_oppg_1_nasjonale_prover_nordsamisk_8trinn.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Muitalus go ledje guokte olbmo vuolgán <span type="quote">“muoddáádjáid”</span> ohcat</p>
<p>Ja dat leigga gievrrat goappašagat. Ja nubbi leai ollu guovžžaid goddán, muhto nubbi ii lean bivdán ovdal guovžžaid. Son leai árgi ja oahppameahttun. Ja go soai gávnnaiga biertna, de son leai nu hilbat ahte rohkkáhii dakkaviđe. Ja dat viegaiga stuora beazi duohkái, ja guovža ruohtai beazi duohkái ja spežžii birra beazi su rápmáiguin dahje ovdajulggiiguin. Ja dat boares guovžabivdi dollii gitta guovžža rápmáid ja čuorvvui guoimmis boahtit goddit. Muhto ii son boahtán, son manai ruoktot, ja jándora geažes vulggii geahččat. Ja son oinnii ahte su rádná lea ain eallime; son doaivvui ahte dat gottáhalai. Ja go son bođii lagabuidda, dadjá dat guhte lea doallame: <span type="quote">“Boađe don dál dollet, ii dás leat várra, guovža lea juo váiban ja su gaccat leat nu čiekŋalasas beazi siste, ahte ii dárbbaš go veaháš deaddit beazi vuostá.”</span> Ja de nubbi bođii ja álggii doallat, ja nubbi dajai: <span type="quote">“Doala dál don ges jándora. Jos it doala, de borahalat!”</span> Ja son ii duostan luoitit, go dat nubbi guđii su gis doallat seammá guhká go leai ieš doallan. Ja go leai jándor gollan, de son bođii ja gottii. Ja de jearai: <span type="quote">“Leago buorre, go nubbi guođđá akto nuppi heakkavárrii?”</span> Gáldu: Johan Turi 1987: <em type="italic">Muitalus sámiid birra </em>, (s. 95) Sámi girjjit </p>
<p>Johan Turi - biografiija</p>
<p>Johan Turi riegádii 1854:s Guovdageainnus. Turi lei boazosápmelaš, ja go ráját bohte, ribahedje Turi bearaš dálveorohaga Suoma beallái ja šadde fárret Ruoŧa beallái Sápmái. Johan Turi bearaš jođii Gárasavvona bokte, ja fárrii Čohkkirasa suohkanii. Johan Turi jámii 1936:s ja hávdáduvvui Čohkkirasa girkogárdái. Johan Turi girji <span type="quote">«Muitalus sámiid birra»</span> almmuhuvvui 1910:s sihke sáme- ja dánskkagillii. Girji muitala sámiid birra, mo dáččat ja láddelaččat válde sámiid eatnamiid, ja mo sápmelaččaid sorde ja mo sii šadde báhtarit. Girji lea maŋŋel almmuhuvvon ruoŧa-, duiskka-, suoma- ja eŋgelasgillii. Turi lea maid čállán girjjiid <span type="quote" xml:lang="eng">«Lappish Texts»</span> 1920:s ja <span type="quote" xml:lang="nno">«Från fjellet»</span> 1931:s. Gáldu: Olsen, Kirsten Marit – Vars, Bodil Utsi 2002: <em type="italic">Sáni sadji 7 oahppigirji </em>. (s. 91) Kárášjohka: Davvi Girji OS </p>
<p>Gažaldagat tekstii 1. Gii dat lea hilbat ja rohkkáha dakkaviđe? a. Oahppameahttun guovžabivdi b. Hárjánan guovžabivdi c. Guovža d. Ii boađe ovdan teavsttas 2. Čále golbma namahusa mat adnojit guovžža birra teavsttas 3. Maid mearkkaša sátni rádná? a. Guovža b. Skihpár /olmmái c. Ránnjá / gránnjá d. Guovžža ovdajuolggit 4. Galle girjji lea Johan Turi čállán? a. Ovtta girjji b. Guokte girjji c. Golbma girjji d. Njeallje girjji 5. Manne árgges olmmái guđii nuppi doallat guovžža? .................................................................................................................................................6. Gos dát fearán dáhpáhuvai? a. Duoddaris b. Beahcevuovddis c. Mearragáttis d. Čohkkirasas 7. Nuppi čállosa bajilčála lea Johan Turi – biografiija. Maid čilge biografiija? ....................................................................................................... 8. Manne boares guovžabivdi guđii oahppameahttun guovžabivdi doallat guovžža? a. Son lei váiban ja nelgon ja háliidii ruoktot b. Son háliidii ahte guovža galgá borrat duon nuppi c. Son háliidii oahpahit ahte ii ábut guođđit nuppi akto heahtái d. Son lei vajáldahttán váldit sáitti mielde bivdui </p>
</body></document>
