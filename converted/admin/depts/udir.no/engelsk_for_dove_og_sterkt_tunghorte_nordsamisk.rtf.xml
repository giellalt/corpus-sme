<document xml:lang="sme" id="no_id"><header><title/><genre code="admin"/><author><unknown/></author><wordcount>2410</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/oversatte_planer/5/engelsk_for_dove_og_sterkt_tunghorte_nordsamisk.rtf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="fkv">EŊGELASGIELLA BEALJEHEMIIDE JA HUI LOSSAGULOGIIDDA – SÁMI OAHPPOPLÁNA</p>
<p>Máhttodepartemeanta mearridan láhkaásahussan 07.12.2010.</p>
<p>Gusto borgemánu 1. b. 2011 rájes.</p>
<p type="title">Fága ulbmil</p>
<p>Eŋgelasgiella geavahuvvo juohke sajis. Deaivvadettiin eará riikkaid olbmuiguin, ruovttus dahje mátkkoštettiin, eat birge guhká eŋgelasgiela haga. Ollu eŋgelasgielsánit ja dajaldagat sajáiduvvet iežamet gielaide media, kultureallima, oahpu ja fidnoeallima bokte. Go galgat ohcat dieđuid iežamet beroštumiideamet mielde dahje fágalaš oktavuođain, de dat dávjá dáhpáhuvvá eŋgelasgillii. Dasa lassin adnojuvvo eŋgelasgiella dađistaga eanet ahte eanet oahpu váldimis ja bargoeallimis, sihke Norggas ja olgoriikkain.</p>
<p>Bealjeheamit gulahallet ollu riikkarájiid rastá. Dán áigge lea eambbo sirddolašvuohta ja bealjehemiid kultuvra ja mearkagiella leat riikkaidgaskasaččat dohkkehuvvon, ja nu lea maid šaddan eambbo dárbu máhttit eŋgelasgiela. Dát mearkkaša ovdánahttit sátneriggodaga ja gálggaid atnit giela grammatihkka-, cealkka-, ja teakstahuksenvuogádagaid. Mii fertet máhttit heivehit giela ain eanet fáttáide ja gulahallandilálašvuođaide. Mii fertet hálddašit ávkkálaš giellakodaid ja gulahallanstrategiijaid, ja máhttit earuhit formála ja eahpeformála giellageavaheami ja vuhtiiváldit kultuvrralaš ovttastallanvieruid ja olmmošvirolašvuođa go giela atnit.</p>
<p>Go mii leat diđolaččat makkár strategiijaid sáhttit atnit oahpahallat vierisgiela, ja makkár strategiijat min veahkehit ipmirdit ja ipmirduvvot, šaddá midjiide álkibun ja ávkkálaččabun háhkat dieđuid ja gálggaid. Lea maid deaŧalaš alcces mearridit oahppanmihttomeriid, gávnnahit movt dáid sáhttá joksat ja árvvoštallat iežas giellageavaheami. Oahppat eŋgelasgiela sáhttá maid duddjot midjiide eambbo máhtu iežamet gulahallandárbbuid ja eará gielaid birra ja nu šaddat deaŧalaš oassin min persovnnalaš ovdáneamis ja nana ávkin oppalaš giellamáhttui.</p>
<p>Lassin dasa ahte oahppat giela, galgá eŋgelasgielfága veahkehit min ipmirdit iežamet ja earáid eallinlágiid, eallinoainnuid, árvvuid ja kultuvrraid. Eŋgelasgielat girjjálašvuohta sáhttá addit lohkanhálu eallenahkái ja čiekŋalet ipmárdusa earáide ja alcces. Eŋgelasgielat teavsttat, dáiddalaš albmaneamit ja dáiddahámit maid sihke gulli ja bealjehis eŋgelasgielagat leat ráhkadan, ja mat leat sin birra, sáhttet maid movttiidahttit oahppi hervvohallat ja hutkat kreatiivvalaččat máŋgga šáŋras ja máŋgga media bokte.</p>
<p>Eŋgelasgielfága lea sihke reaidofága ja oahppahábmenfága. Dat galgá addit vejolašvuođa oassálastit gulahallamis persovnnalaš, sosiálalaš, girjjálašvuođa ja fágaidgaskasaš fáttáid birra. Fága galgá addit ipmárdusa das movt eŋgelasgielat máilmmi olbmot jurddašit ja ellet. Gulahallangálggat ja kulturipmárdus sáhttet ovddidit ovttasdoaibmama, ipmárdusa ja árvvusatnima olbmuid gaskii geain lea iešguđetlágan kulturduogáš. Nu váikkuha giella- ja kulturgelbbolašvuohta oppalaš oahppahábmemii, ja lea veahkkin nanneme demokráhtalaš beroštusa ja servodatmiellahttuvuođa.</p>
<p type="title" xml:lang="smj">Fága váldooasit</p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan.</p>
<p><em type="italic">Fága lea oktasašfága, mii gullá buot joatkkaoahpahusa oahppoprográmmaide. Oahpahusa galgá danin heivehit sierra oahppoprográmmaide vai dat livččii ohppiide nu relevánta go vejolaš. </em></p>
<p><em type="italic">Eŋgelasgielas leat gelbbolašvuođamihttomearit vuođđoskuvlla 2., 4., 7. ja 10. jahkeceahki maŋŋel ja Jo1 studerenráhkkanahtti oahppoprográmmaid/Jo2 fidnofágalaš oahppoprográmmaid maŋŋel. </em></p>
<p><em type="italic">Bajilgovva váldoosiin: </em></p>
<p xml:lang="sma"><em type="italic">Jahkeceahkki </em></p>
<p><em type="italic">Váldooasit </em></p>
<p xml:lang="vep"><em type="italic">1.- 10. </em></p>
<p xml:lang="smj"><em type="italic">Jo1 </em></p>
<p xml:lang="smj"><em type="italic">Jo2 </em></p>
<p><em type="italic">(fidnofágalaš oahppoprográmmat) </em></p>
<p xml:lang="smj"><em type="italic">Giellaoahppan </em></p>
<p xml:lang="olo"><em type="italic">Gulahallan </em></p>
<p><em type="italic">Kultuvra, servodat ja girjjálašvuohta </em></p>
<p xml:lang="smj"><em type="italic">Giellaoahppan </em></p>
<p><em type="italic">Váldooassái giellaoahppan gullet giellamáhttu, giellageavaheapmi ja ipmárdus iežas giellaoahpahallama birra. Máhttit árvvoštallat iežas giellageavaheami, defineret dárbbuidis ja válljet strategiijaid ja bargovugiid leat eaktun dán olahit. Váldooasis lea sáhka das maid mearkkaša oahpahallat ođđa giela ja oaidnit oktavuođa eŋgelasgiela ja eará gielaid gaskka. </em></p>
<p xml:lang="olo"><em type="italic">Gulahallan </em></p>
<p><em type="italic">Váldooasis gulahallamis lea sáhka atnit eŋgelasgiela gulahallamii. Dát sisttisdoallá válljet ja geavahit ávkkálaš gulahallanvugiid go geavaha eŋgelasgiela čállingiela, eŋgelas hupmangiela ja eŋgelas dahje amerihkálaš mearkagiela. Váldooassi fátmmasta ipmirdit go lohká, guldala ja dulko njálbmelihkastagaid ja mearkkaid, ja maiddái ovdanbuktit jurdagiiddis čállaga, hupmama dahje mearkkaid bokte. Lea sáhka ráhkkanuvvon ja spontána ovttasdoaibmamis, ja ávkkálaš gulahallanstrategiijaid geavaheamis. Dása gullá maid ahte oassálastá iešguđetlágan sosiálalaš arenain, sihke gulliid ja bealjehemiid guovdu, main lea guovddážis hárjehallat hálddašit dađistaga eanet giellakodaid, šáŋraid ja ovdanbuktinhámiid. Geavahit sátne- ja mearkariggodaga ja idiomáhtalaš struktuvrraid, riektačállima, grammatihka ja cealkka- ja teakstahuksema gullá váldosuorgái. </em></p>
<p><em type="italic">Ođđa mediat ja ovdánahttit gielalaš hivvodaga fágaid, fáttáid ja giellakodaid rastá leat guovddážis váldooasis. Lea maid deaŧalaš meannudit heivvolaččat ja vuhtiiváldit daid ovttastallanvugiid mat leat iešguđetlágan gielladoaimmain. Dát ferte dahkkot buohtalaga dainna ahte heiveha giela guldaleaddjái ja dilálašvuhtii, earret eará earuhettiin formála ja eahpeformála, ja čálalaš ja njálmmálaš stiilamálliid. </em></p>
<p><em type="italic">Kultuvra, servodat ja girjjálašvuohta </em></p>
<p><em type="italic">Váldooasis kultuvra, servodat ja girjj á la š vuohta lea sáhka kulturipmárdusa viiddis mearkkašumis. Vuolggasadjin lea eŋgelasgielat máilbmi, ja dat gokčá guovddáš fáttáid mat gullet servodateallimii, girjjálašvuhtii ja eará kulturalbmanemiide gulliid ja lossagulogiid guovdu. Váldooasi vuollái gullá maid ovdánahttit dieđu dan birra ahte eŋgelasgiella lea máilmmigiella mas leat máŋga geavahanguovllu. Bargat iešguđetlágan teakstašlájaiguin ja kultuvrralaš ovdanbuktinhámiiguin lea dás guovddážis ovdánahttindihte giellagálggaid ja ipmárdusa earáid eallinlágiide, kultuvrraide ja eallinoainnuide. Seammás sáhttá girjjálašvuođa lohkan buktit lohkanilu ja muosáhusaid ja bidjat vuođu iežas persovnnalaš ahtanuššamii, láddamii ja hutkáivuhtii. Dovdat mearkagielaid mat adnojit eŋgelasgielat máilmmis ovttas iešguđet mearkagielalaš kultuvrralaš ovdanbuktimiiguin sáhttá bidjat iežas identitehtahuksema ja kultuvrralaš gullevašvuođa viidát perspektiivii. </em></p>
<p type="title">Fágadiibmolohku</p>
<p>Diibmolohku lea almmuhuvvon 60-minuvtta ovttadahkan</p>
<p xml:lang="deu">MÁNÁIDCEAHKKI</p>
<p>1.-7. jahkecehkiin: 328 diimmu</p>
<p xml:lang="deu">NUORAIDCEAHKKI</p>
<p>8.-10. jahkecehkiin: 227 diimmu</p>
<p xml:lang="deu">STUDERENRÁHKKANAHTTI OAHPPOPROGRÁMMAT</p>
<p>Jo1: 140 diimmu</p>
<p xml:lang="deu">FIDNOFÁGALAŠ OAHPPOPROGRÁMMAT</p>
<p>Jo1: 84 diimmu</p>
<p>Jo2: 56 diimmu</p>
<p type="title">Vuođđogálggat fágas</p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Eŋgelasgielas bealjehemiide ja hui lossagulogiidda ipmirduvvojit vuođđogálggat ná:</p>
<p><em type="italic">Máhttit njálmmálaččat ovdanbuktit </em>eŋgelasgielas bealjehemiide ja hui lossagulogiidda mearkkaša máhttit aktiivvalaččat searvat gielalaš ovttasdoaibmamiidda. Dat fátmmasta eambbo go dušše gullat, fáhtet jienaid ja hupmat. Ovdanbuktit njálmmálaččat sáhttá maid mearkkašit dulkot ja buvttadit eŋgelas mearkagiela (British Sign Language – BSL) dahje amerihkálaš mearkagiela (American Sign Language – ASL) – juogo sierra dahje ovttas hupmangielain. </p>
<p><em type="italic">Máhttit čálalaččat ovdanbuktit </em>eŋgelasgielas bealjehemiide ja hui lossagulogiidda mearkkaša ovdanbuktit jurdagiiddis eŋgelas čállingiela bokte ain eanet iešguđetlágan ja gáibideaddji oktavuođain kultuvrraid ja fágaid rastá. Čálalaš gálggat leat guovddážis eŋgelas giellagelbbolašvuođa ovdánahttimis. </p>
<p><em type="italic">Máhttit lohkat </em>eŋgelasgielas bealjehemiide ja hui lossagulogiidda lea oassi geavatlaš giellagelbbolašvuođas ja mielddisbuktá ahte máhttá lohkat ipmárdusain, guorahallat ja reflekteret dađistaga ain gáibideaddját teavsttaid ja nu oažžut ipmárdusa kultuvrraid ja fágasurggiid rastá. Teavsttaid sáhttá ovdanbuktit iešguđetlágan mediaid bokte ja dat sáhttet maid leat visuálalaš teakstan go geavaha eŋgelasgielat riikkaid mearkagielaid. Lohkangálgga ovdánahttin eŋgelasgielas nanne maid lohkangálgga oppalaččat. </p>
<p><em type="italic">Máhttit rehkenastit </em>eŋgelasgielas bealjehemiide ja hui lossagulogiidda mearkkaša ahte sáhttá lasihit eatnigiela rehkenastingelbbolašvuhtii dárbbašlaš dajaldagaid eŋgelasgillii ja /dahje ovtta eŋgelas mearkagillii. Máhttit ávkkástit dieđuid gráfalaš ovdanbuktimiin, tabeallain ja statistihkain lea mávssolaš go galgá ipmirdit eŋgelasgiel teavsttaid. </p>
<p><em type="italic">Máhttit atnit digitála reaidduid </em>eŋgelasgielas bealjehemiide ja hui lossagulogiidda addá vejolašvuođa autenttalaš dilis atnit eŋgelas hupman-, čállin- ja mearkagiela ja dat addá fágii eambbo oahppanarenaid. Eŋgelasgielgelbbolašvuohta lea máŋgii dárbbašlaš jus galgá sáhttit váldit atnui digitála reaidduid. Seammás sáhttá digitála reaidduid geavaheapmi veahkehit ovdánahttit eŋgelasgielgelbbolašvuođa. Gáldokritihkka, dahkkivuoigatvuohta ja persovdnagáhtten leat deaŧalaččat digitála oktavuođain mat maiddái gullet eŋgelasgielfágii. </p>
<p type="title">Fága gelbbolašvuođamihttomearit</p>
<p type="title">Gelbbolašvuođamihttomearit 2. jahkeceahki maŋŋel</p>
<p xml:lang="smj"><em type="italic">Giellaoahppan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem"><em type="italic">buktit ovdamearkkaid dilálašvuođain goas sáhttá leat ávkkálaš máhttit veahá eŋgelasgiela ja eŋgelas mearkagiela </em></p>
<p type="listitem"><em type="italic">gávdnat mearkkaid, sániid ja dajaldagaid mat leat oktasaččat eatnigielas ja eŋgelasgielas </em></p>
<p type="listitem"><em type="italic">addit ovdamearkkaid sániide, dajaldagaide ja mearkkaide iežas beroštumi mielde </em></p>
</list><p xml:lang="olo"><em type="italic">Gulahallan </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">ipmirdit ja atnit muhtin dábálaš lagasbirrasii čadnon eŋgelas sániid ja dadjanmálliid atnit eŋgelasgiela dábáleamos njálbmehábmemiid, jietnadagaid ja giellaritmmaid praktihkalašestehtalaš ovdanbuktinvugiiguin </em></p>
</list><list><p type="listitem" xml:lang="nob"><em type="italic">dovdát ja atnit BSL (British Sign Language) dahje ASL (American Sign Language) giehtaalfabehta </em></p>
<p type="listitem"><em type="italic">dearvvahit, jearrat ja vástidit álkis njálmmálaš gažaldagaid </em></p>
<p type="listitem"><em type="italic">ipmirdit álkis eŋgelasgielat bagadallamiid </em></p>
<p type="listitem"><em type="italic">dovdát ovtta meari sániid, dajaldagaid, álkis cealkagiid ja mearkkaid njálmmálaš, čálalaš ja visualiserejuvvon teavsttain </em></p>
<p type="listitem"><em type="italic">atnit bustávaid ja geahččaladdat čállit eŋgelas sániid ja dajaldagaid </em></p>
<p type="listitem"><em type="italic">atnit loguid gulahallamis </em></p>
</list><p><em type="italic">Kultuvra, servodat ja girjjálašvuohta </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">ságastallat áššiid birra mánáid árgabeaieallimis muhtin eŋgelasgielat riikkain </em></p>
<p type="listitem"><em type="italic">oassálastit eŋgelasgielat mánáidkultuvrras ja girjjálašvuođas </em></p>
</list><p type="title">Gelbbolašvuođamihttomearit 4. jahkeceahki maŋŋel</p>
<p xml:lang="smj"><em type="italic">Giellaoahppan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem"><em type="italic">identifiseret dilálašvuođaid gos sus lea atnu eŋgelasgillii </em></p>
<p type="listitem"><em type="italic">gávdnat ovttaláganvuođaid eŋgelasgiela, eatnigiela ja norgga mearkagiela sániid ja dajaldagaid gaskkas </em></p>
<p type="listitem"><em type="italic">atnit sátnegirjjiid ja eará veahkkeneavvuid iežas giellaoahpahallamisttis </em></p>
</list><p xml:lang="olo"><em type="italic">Gulahallan </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">ipmirdit ja atnit dábálaš eŋgelas sániid ja dajaldagaid mat gullet beaivválaš eallimii, astoáigái ja beroštumiide, sihke njálmmálaččat ja čálalaččat </em></p>
<p type="listitem"><em type="italic">atnit eŋgelasgiela vuođđo njálbmehábmemiid </em></p>
<p type="listitem"><em type="italic">atnit muhtin dábálaš grammatihkkastruktuvrraid, smávvasánážiid, álkis cealkkaminstariid ja stávenvugiid </em></p>
<p type="listitem"><em type="italic">ipmirdit sániid, dajaldagaid ja mearkkaid mearkkašumi dan oktavuođa mielde mas leat adnon </em></p>
<p type="listitem"><em type="italic">ipmirdit váldosisdoalu álkis njálmmálaš ovdanbuktimiin mat leat oahpes áššiid birra </em></p>
<p type="listitem"><em type="italic">atnit muhtin olmmošvirolaš dajaldagaid njálmmálaš ovttasdoaibmamis ja searvat álkis árgabeaivválaš ságastallamiidda </em></p>
<p type="listitem"><em type="italic">atnit álkis njálmmálaš dajaldagaid vai oažžu veahki ipmirdit dahje ieš ipmirduvvot </em></p>
<p type="listitem"><em type="italic">atnit muhtin fásta dajaldagaid mat leat dábálaččat oahpes dilálašvuođain, sihke njálmmálaččat ja čálalaččat </em></p>
<p type="listitem"><em type="italic">ovdanbuktit drámáin, rollaneavttašemiin ja improvisašuvnnain </em></p>
<p type="listitem"><em type="italic">lohkat ja ipmirdit váldosisdoalu teavsttain mat leat oahpes áššiid birra </em></p>
<p type="listitem"><em type="italic">čállit oanehis dieđuid ja álkis cealkagiid mat válddahit, muitalit ja jerret </em></p>
<p type="listitem"><em type="italic">muitalit hattiid, hivvodagaid ja sturrodagaid </em></p>
<p type="listitem"><em type="italic">atnit digitála reaidduid dieđuid ohcamis ja teakstaráhkadeamis </em></p>
</list><p><em type="italic">Kultuvra, servodat ja girjjálašvuohta </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">muitalit ovdamearkkaid guđet riikkat leat eŋgelasgielat riikkat </em></p>
<p type="listitem"><em type="italic">buohtastahttit muhtin beliid Norgga ja eŋgelasgielat riikkaid eallinvuogis, árbevieruin ja dábiin </em></p>
<p type="listitem"><em type="italic">oassálastit eŋgelasgielat riikkaid riimmaid, hoahkamiid, muitalusaid ja lávllateavsttaid ovdanbuktimis </em></p>
<p type="listitem"><em type="italic">albmanahttit iežas jurdagiid ja dovdduid go muosáha eŋgelasgielat girjjálašvuođa ja mánáidkultuvrra ja riimmaid, hoahkamiid ja lávllateavsttaid </em></p>
<p type="listitem"><em type="italic">ráhkadit iežas njálmmálaš dahje čálalaš teavsttaid maidda lea viežžan inspirašuvnna eŋgelasgielat girjjálašvuođas ja mánáidkultuvrras, maid maiddái bealjeheamit leat hábmen </em></p>
</list><p type="title">Gelbbolašvuođamihttomearit 7. jahkeceahki maŋŋel</p>
<p xml:lang="smj"><em type="italic">Giellaoahppan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem"><em type="italic">identifiseret ja atnit iešguđetlágan dilálašvuođaid ávkin buoridit iežas eŋgelasgielmáhtu </em></p>
<p type="listitem"><em type="italic">addit ovdamearkkaid movt sáhttá iešguđetládje oahpahallat eŋgelas sániid ja dajaldagaid </em></p>
<p type="listitem"><em type="italic">identifiseret muhtin ovttaláganvuođaid ja erohusaid eŋgelasgielas ja eatnigielas </em></p>
<p type="listitem"><em type="italic">atnit grammatihka ja teakstahuksehusa vuođđodoahpagiid </em></p>
<p type="listitem"><em type="italic">válddahit movt ieš bargá oahpahallat eŋgelasgiela </em></p>
<p type="listitem"><em type="italic">atnit digitála ja eará veahkkeneavvuid giellaoahpahallamisttis </em></p>
</list><p xml:lang="olo"><em type="italic">Gulahallan </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">hálddašit sátnehivvodaga mii gokčá árgabeaivválaš dilálašvuođaid </em></p>
<p type="listitem"><em type="italic">atnit njálmmálaš gulahallama, riektačállima, grammatihka ja iešguđetlágan cealkkahámiid váldonjuolggadusaid ja minstariid </em></p>
<p type="listitem"><em type="italic">ovdanbuktit njálmmálaččat ja čálalaččat vai oažžu veahki ipmirdit ja ipmirduvvot </em></p>
<p type="listitem"><em type="italic">ipmirdit iešguđetlágan njálmmálaš ja čálalaš ovdanbuktimiid iežas válljen fáttáid birra </em></p>
<p type="listitem"><em type="italic">oassálastit ságastallamiin árgabeaivválaš dilis </em></p>
<p type="listitem"><em type="italic">atnit olmmošvirolaš dajaldagaid ja dajaldagaid mat heivejit iešguđetlágan dilálašvuođaide </em></p>
<p type="listitem"><em type="italic">albmanahttit iežas oaivila iešguđetlágan áššiid birra </em></p>
<p type="listitem"><em type="italic">atnit ulbmilii heivehuvvon njálmmálaš ja čálalaš strategiijaid </em></p>
<p type="listitem"><em type="italic">ovdandivvut oanehaččat muhtin fáttá </em></p>
<p type="listitem"><em type="italic">lohkat ja ipmirdit teavsttaid mat leat iešguđet guhkkosaččat ja iešguđet šáŋras </em></p>
<p type="listitem"><em type="italic">čállit teavsttaid mat muitalit, válddahit dahje gaskkustit dieđuid </em></p>
<p type="listitem"><em type="italic">dadjat valuhta, mihtuid ja deattuid birra dajaldagaid </em></p>
<p type="listitem"><em type="italic">atnit digitála reaidduid dieđuid ohcamis ja teakstaráhkadeamis </em></p>
</list><p><em type="italic">Kultuvra, servodat ja girjjálašvuohta </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">muitalit muhtin eŋgelasgielat riikka olbmuid, báikkiid ja dáhpáhusaid birra </em></p>
<p type="listitem"><em type="italic">buohtastahttit iešguđetlágan kultuvrraid eallinvuogi ja ovttastallanvugiid mat gávdnojit eŋgelasgielat riikkain ja Norggas, dasa gullá maiddái bealjehemiid kultuvra ja sámi kultuvra </em></p>
<p type="listitem"><em type="italic">lohkat ja muitalit eŋgelasgielat mánáid- ja nuoraidgirjjálašvuođa birra iešguđet mediain ja šáŋrain, dasa gullet maid bealjehemiid ráhkadan teavsttat ja teavsttat sin birra </em></p>
<p type="listitem"><em type="italic">buohtastahttit eŋgelasgielat mánáidgirjjiid persovnnaid ja sisdoalu </em></p>
<p type="listitem"><em type="italic">albmanahttit iežas reakšuvnnaid filmmaide, govaide ja eŋgelasgielat lávllateavsttaide dahje mearkagielpoesiijii </em></p>
<p type="listitem"><em type="italic">ovdanbuktit kreatiivvalaš vuogi mielde, vieččadettiin inspirašuvnna eŋgelasgielat girjjálašvuođas iešguđetlágan šáŋrain, kultuvrrain ja mediain, dása gullet maiddái bealjehemiid ráhkadan teavsttat ja teavsttat sin birra </em></p>
</list><p type="title">Gelbbolašvuođamihttomearit 10. jahkeceahki maŋŋel</p>
<p xml:lang="smj"><em type="italic">Giellaoahppan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem"><em type="italic">ávkkástit iešguđetlágan dilálašvuođaid, bargovugiid ja strategiijaid oahpahallat eŋgelasgiela </em></p>
<p type="listitem"><em type="italic">identifiseret eŋgelasgiela ja dárogiela váldoerohusaid ja -ovttaláganvuođaid ja ávkkástit dáid giellaoahpahallamisttis </em></p>
<p type="listitem"><em type="italic">atnit iešguđetlágan veahkkeneavvuid kritihkalaččat ja iešheanalaččat </em></p>
<p type="listitem"><em type="italic">atnit vuođđoterminologiija válddahit hápmeoahpa ja teakstastruktuvrraid </em></p>
<p type="listitem"><em type="italic">válddahit ja árvvoštallat iežas eŋgelasgieloahpahallama </em></p>
</list><p xml:lang="olo"><em type="italic">Gulahallan </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">hálddašit sátnehivvodaga mii gokčá máŋga iešguđetlágan fáttá </em></p>
<p type="listitem"><em type="italic">atnit giela vuođđohápmeoahpa ja -teakstastruktuvrraid njálmmálaččat ja čálalaččat </em></p>
<p type="listitem"><em type="italic">ipmirdit njálmmálaš ja čálalaš teavsttaid mat leat máŋgga iešguđetlágan fáttáid birra </em></p>
<p type="listitem"><em type="italic">ovdanbuktit čálalaččat ja njálmmálaččat muhtin muddui dárkilit, njuovžilit ja oktilasat </em></p>
<p type="listitem"><em type="italic">heivehit njálmmálaš ja čálalaš giellageavaheami šáŋrii ja dilálašvuhtii </em></p>
<p type="listitem"><em type="italic">ovdandivvut ja ságastallat áigeguovdilis ja fágaidrasttideaddji fáttáid birra </em></p>
<p type="listitem"><em type="italic">lohkat ja ipmirdit teavsttaid mat leat iešguđet guhkkodagas ja máŋgga šáŋras </em></p>
<p type="listitem"><em type="italic">válljet iešguđetlágan njálmmálaš ja čálalaš strategiijaid mat heivejit ulbmilii ja dilálašvuhtii </em></p>
<p type="listitem"><em type="italic">čállit teavsttaid mat muitalit, válddahit, ákkastallet dahje gaskkustit dieđu, main lea vuogas vuođđostruktuvra ja leat vuohkkasit juhkkojuvvon teakstaosiide </em></p>
</list><list><p type="listitem"><em type="italic">atnit iešguđetlágan gálduid sisdoalu iešheanalaččat ja kritihkalaččat </em></p>
<p type="listitem"><em type="italic">čájehit dáiddu earuhit positiivvalaččat ja negatiivvalaččat oaivvilduvvon dajaldagaid mat čujuhit ovttaskas olbmuide ja olmmošjoavkkuide </em></p>
<p type="listitem"><em type="italic">gulahallat digitála mediaid bokte </em></p>
<p type="listitem"><em type="italic">válddahit ja dulkot gráfalaččat ovdanbiddjojuvvon loguid ja eará dieđuid </em></p>
</list><p><em type="italic">Kultuvra, servodat ja girjjálašvuohta </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">ságaskuššat eallinlágiid, ovttastallanvugiid, eallinoainnuid ja árvvuid mat leat gulli ja lossagulot nuorra olbmuin Stuorra-Britannias, USA:s ja eará eŋgelasgielat riikkain ja Norggas </em></p>
<p type="listitem"><em type="italic">selvehit Stuorra-Britannia ja USA historjjáid ja geografiijaid iešvuođaid </em></p>
<p type="listitem"><em type="italic">válddahit muhtin eŋgelasgielat riikkaid eamiálbmogiid dili </em></p>
<p type="listitem"><em type="italic">lohkat ja ságaskuššat vissis meari girjjálašvuođa teavsttaid eŋgelasgielat máilmmis šáŋrain dikta, novealla, romána ja čájálmas, dása gullet maid bealjehemiid ráhkadan teavsttat ja teavsttat sin birra </em></p>
<p type="listitem"><em type="italic">válddahit temá ja komposišuvnna teavsttain ja visuála ovdanbuktimiin </em></p>
<p type="listitem"><em type="italic">ráhkadit njálmmálaš ja čálalaš teavsttaid, maidda lea viežžan inspirašuvnna girjjálašvuođas ja dáidagis ja ságastallat daid birra </em></p>
</list><p type="title">Gelbbolašvuođamihttomearit Jo1 – studerenráhkkanahtti oahppoprográmma maŋŋel</p>
<p type="title">Gelbbolašvuođamihttomearit Jo2 – fidnofágalaš oahppoprográmma maŋŋel</p>
<p xml:lang="smj"><em type="italic">Giellaoahppan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem"><em type="italic">ávkkástallat ja árvvoštallat iešguđetlágan dilálašvuođaid, bargovugiid ja strategiijaid oahpahallat eŋgelasgiela </em></p>
<p type="listitem"><em type="italic">válddahit ja árvvoštallat man bures iešguđetlágán gielalaš ovdanbuktinhámit váikkuhit </em></p>
<p type="listitem"><em type="italic">árvvoštallat ja kommenteret iežas ovdáneami eŋgelasgiela oahpahallanbarggus </em></p>
<p type="listitem"><em type="italic">atnit iešheanalaččat ollu iešguđetlágan digitála ja eará veahkkeneavvuid, maiddái ovttagielalaš sátnegirjjiid </em></p>
</list><p xml:lang="olo"><em type="italic">Gulahallan </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">ipmirdit ja atnit viiddis oppalaš sátnehivvodaga ja fágalaš sátnehivvodaga, mii laktása iežas oahppoprográmmii </em></p>
<p type="listitem"><em type="italic">ipmirdit njálmmálaš ja čálalaš ovdanbidjamiid dábálaš fáttáid birra ja fágalaš fáttáid birra, mat laktásit iežas oahppoprográmmii </em></p>
<p type="listitem"><em type="italic">ovdanbuktit čálalaččat ja njálmmálaččat máŋggabealálaš ja dárkilis vuogi mielde, ja dahkat dan njuovžilit ja oktilasat </em></p>
<p type="listitem"><em type="italic">válljet ja atnit ávkkálaš čállinstrategiijaid, mat heivejit ulbmilii, dillái ja šáŋrai </em></p>
<p type="listitem"><em type="italic">ieš álggahit, loahpahit ja doalahit ságastallama </em></p>
<p type="listitem"><em type="italic">lohkat teavsttaid iešguđet šáŋrain ja iešguđet ulbmiliin </em></p>
<p type="listitem"><em type="italic">čállit formála ja eahpeformála teavsttaid main lea buorre struktuvra ja oktilisvuohta ja mat leat persovnnalaš ja servodatlaš áššiid birra </em></p>
<p type="listitem"><em type="italic">lohkat ja čállit fágateavsttaid, mat laktásit iežas oahppoprográmmii </em></p>
<p type="listitem"><em type="italic">válljet ja atnit sisdoalu iešguđet gálduin iešheanalaš, kritihkalaš ja ovddasvástideaddji vugiin </em></p>
<p type="listitem"><em type="italic">atnit teknihkalaš ja matemáhtalaš dieđuid gulahallamis </em></p>
<p type="listitem"><em type="italic">buvttadit máŋggabealat teavsttaid digitála mediain </em></p>
<p type="listitem"><em type="italic">válljet čiekŋudanfáttá iežas oahppoprográmma siskkobealde ja ovdandivvut dan </em></p>
</list><p><em type="italic">Kultuvra, servodat ja girjjálašvuohta </em></p>
<p><em type="italic">Oahpahusa mihttomearri lea ahte oahppi galg á m á httit </em></p>
<list><p type="listitem"><em type="italic">ságaskuššat sosiála ja kultuvradiliid, servodatdiliid ja árvvuid, maiddái bealjehemiid kultuvrra, máŋgga eŋgelasgielat riikkas </em></p>
<p type="listitem"><em type="italic">ovdandivvut ja digaštallat riikkaidgaskasaš ođđasiid ja áigeguovdilis dáhpáhusaid birra </em></p>
<p type="listitem"><em type="italic">selvehit eŋgelasgiela geavahusa riikkaidgaskasaš máilmmigiellan </em></p>
<p type="listitem"><em type="italic">ságaskuššat eŋgelasgielat teavsttaid, mat válljejuvvojit dáid šáŋraid gaskkas: dikta, tekstejuvvon filbma, novealla, romána ja čájálmas dahje mearkagielpoesiija, ja mat gullet iešguđet máilmmiguovlluide ja iešguđet áigodagaide, dasa gullet maid bealjehemiid ráhkadan teavsttat ja teavsttat sin birra </em></p>
<p type="listitem"><em type="italic">ságaskuššat girjjálašvuođa ja dáhpáhusaid maid vuolggasadjin lea bealjehemiid dilli eŋgelasgielat máilmmis </em></p>
</list><p type="title">Árvvoštallan fágas</p>
<p>Loahppaárvvoštallama mearrádusat:</p>
<p xml:lang="smn"><em type="italic">Oppala š á rvos á ni á rvvo š tallan </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p><em type="italic">10. jahkeceahkki </em></p>
<p><em type="italic">Oahppit galget oažžut guokte oppalašárvosáni. Ovtta čálalaš, ja ovtta njálmmálaš mii árvvoštallá ohppiid olaheami mihttomeriid njálmmálaš šáŋra geavaheamis beroškeahttá giellakodain. </em></p>
<p xml:lang="smj"><em type="italic">Jo1 studerenráhkkanahtti oahppoprográmma </em></p>
<p xml:lang="smj"><em type="italic">Jo2 fidnofágalaš oahppoprográmma </em></p>
<p><em type="italic">Oahppit galget oažžut ovtta oppalašárvosáni. </em></p>
<p><em type="italic">Eks á men – oahppit </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p><em type="italic">10. jahkeceahkki </em></p>
<p><em type="italic">Oahppit sáhttet vuorbáduvvot čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot njálmmálaš eksámenii mii ráhkaduvvo ja sensurerejuvvo báikkálaččat. </em></p>
<p xml:lang="smj"><em type="italic">Jo1 studerenráhkkanahtti oahppoprográmma </em></p>
<p xml:lang="smj"><em type="italic">Jo2 fidnofágalaš oahppoprográmma </em></p>
<p><em type="italic">Oahppit sáhttet vuorbáduvvot čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maid vuorbáduvvot njálmmálaš eksámenii mii ráhkaduvvo ja sensurerejuvvo báikkálaččat. Eksámen fátmmasta olles fága (140 diimmu). </em></p>
<p xml:lang="fao"><em type="italic">Eks á men – privatisttat </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p><em type="italic">10. jahkeceahkki </em></p>
<p><em type="italic">Geahča rávisolbmuid vuođđoskuvlaoahpahusa gustovaš ortnega. </em></p>
<p xml:lang="smj"><em type="italic">Jo1 studerenráhkkanahtti oahppoprográmma </em></p>
<p xml:lang="smj"><em type="italic">Jo2 fidnofágalaš oahppoprográmma </em></p>
<p><em type="italic">Privatisttat galget váldit čálalaš ja njálmmálaš eksámena. Čálalaš eksámen ráhkaduvvo ja sensurerejuvvo guovddáš ásahusain. Njálmmálaš eksámen ráhkaduvvo ja sensurerejuvvo báikkálaččat. Eksámen fátmmasta olles fága (140 diimmu). </em></p>
<p><em type="italic">Árvvoštallama oppalaš mearrádusat leat oahpahuslága láhkaásahusas. </em></p>
</body></document>
