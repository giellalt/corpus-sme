<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>389</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.udir.no/globalassets/filer/vurdering/nasjonaleprover/nasjonale-prover-informasjon-til-foreldre-nordsamisk.pdf</origFileName>
    <parallel_text xml:lang="eng" location="nasjonale-prover-information-for-parents-english.pdf"/>
    <parallel_text xml:lang="nno" location="nasjonale-prover-informasjon-til-foreldre-nn.pdf"/>
    <parallel_text xml:lang="nob" location="nasjonale-prover-informasjon-til-foreldre-bm.pdf"/>
    <parallel_text xml:lang="sma" location="nasjonale-prover-informasjon-til-foreldre-sorsamisk.pdf"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Dieđut jagi 2015 nationála geahččalemiid birra - váhnemiidda</p>
    <p>Manne nationála geahččaleamit?</p>
    <p>Ulbmil nationála geahččalemiiguin lea <em type="italic">árvvoštallat</em> ja <em type="italic">ovdánahttit</em> ohppiid vuođđogálggaid lohkamis, rehkenastimis ja eŋgelasgiellafágas. Geahččaleamit lohkamis ja rehkenastimis eai leat geahččaleamit fágain dárogiella ja matematihkka, muhto lohkamis ja rehkenastimis vuođđogálgan fágaid rastá. Geahččaleamit eŋgelasgielas čalmmustahttet lohkanipmárdusa, sátneriggodaga ja grammatihka.  </p>
    <p>Geat galget čađahit guđiid geahččalemiid?</p>
    <p>Nationála geahččaleamit čađahuvvojit 5., 8. ja 9. ceahkis. Oahppit 5. ja 8. ceahkis galget čađahit nationála geahččalemiid lohkamis, rehkenastimis ja eŋgelasgielas. Oahppit 9. ceahkis galget čađahit nationála geahččalemiid lohkamis ja rehkenastimis. Dát geahččaleamit leat seamma go 8. ceahkis nu ahte skuvllat sáhttet buohtastahttit 8. ceahki bohtosiid 9. ceahki ektui seamma jagi.</p>
    <p>Oahppit 5., 8. ja 9. ceahkis geain lea davvi-, lulli- dahje julevsámegiella vuosttašgiellan galget čađahit nationála geahččalemiid lohkamis sámegillii. Dát oahppit galget maid čađahit nationála geahččalemiid rehkenastimis sámegillii.</p>
    <p>Váldonjuolggadus lea ahte buot oahppit galget oassálastit. Oahppit geain lea vuoigatvuohta oažžut earenoamášoahpaheami dahje vuoigatvuohta oažžut earenoamáš dárogieloahpahusa, sáhttet luvvejuvvot nationála geahččalemiin. Dát oahppit eai galgga automáhtalaččat oažžut luvvema. Sii sáhttet luvvejuvvot jus lea čielggas ahte geahččalemiid bohtosat eai mearkkaš nu olu sin viidáset ohppui. Vaikko oahppis lea vuoigatvuohta luvvemii, sáhttá oahppi ieš dahje su vanhemat liikká mearridit ahte oahppi galgá čađahit geahččaleami.</p>
    <p>Makkár bargobihtáid galget oahppit čoavdit?</p>
    <p>Geahččaleamit rehkenastimis ja eŋgelasgielas leat elektrovnnalaš geahččaleamit, ja geahččaleamit lohkamis leat báberhámis. Geahččaleamit sisttisdollet iešguđetlágan teavsttaid, govaid ja bargobihtáid gažaldagaiguin. Oahppit vástidit rabas bargobihtáid ja máŋggaválljenbargobihtáid. Rabas bargobihtáin galgá oahppi vástidit iežas sániiguin dahje loguiguin, ja máŋggaválljenbargobihtát mearkkašit ahte oahppi galgá válljet ovtta vástádusa máŋgga molssaeavttuid gaskka. Geahččaleamit leat oktiibiddjon álkis, gaskamuddosaš ja váttis bargobihtáiguin vai addet dieđuid ohppiid gálggaid birra buot dásiin. Oahpahusdirektoráhta neahttasiidduin,<em type="italic"> www.udir.no </em>leat ovdamearkkat bargobihtáin mat geavahuvvojit nationála geahččalemiin. Doppe leat maid diimmá elektrovnnalaš nationála geahččaleamit eŋgelasgielas ja rehkenastimis.  </p>
    <p>Bohtosiid geavaheapmi</p>
    <p>Oahpaheaddji galgá oahppái ja váhnemiidda dieđihit go geahččalemiid bohtosat leat gárvát. Bohtosat eai galgga geavahuvvot árvosániid bidjamii, muhto vuođđun go galgá árvvoštallat mainna oahppi berre bargat eambbo. Bohtosiid galgá geahččat ovttas eará dieđuiguin ohppiid birra ja geavahuvvot heivehuvvon oahpahus- ja dađistaga-árvvoštallanbarggus. Skuvla sáhttá muitalit dan birra movt sii barget go galget čuovvolit du máná bohtosiid.</p>
    <p>Leat dušše oahpaheaddjit ja skuvla mat besset oaidnit bohtosiid oahppidásis. Skuvllas ja oahpaheddjiin lea jávohisvuođageasku ovttaskasoahppi geahččalemiid bohtosiid ektui.</p>
    <p>Goas čađahuvvojit geahččaleamit 2015 čavčča?</p>
    <p>8. ja 9. ceahkkái čađahuvvojit nationála geahččaleamit čakčamánu 15. b. rájes golggotmánu 9.b. rádjái.5. ceahkkái čađahuvvojit nationála geahččaleamit golggotmánu 13. b. rájes golggotmánu 23.b.</p>
  </body>
</document>
