<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <wordcount>1016</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual/>
    <origFileName>http://www.udir.no/Filer/Regelverk/Tidlig-innsats/PP-tjenesten/nord-samisk.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Pedagogalaš-psykologalaš bálvalus</p>
    <p>Pedagogalaš-psykologalaš bálvalus (PP-bálvalus/PPB) lea ráđđeaddi ja áššedovdi instánsa vuollái skuvlaahkásaš mánáid ja vuođđo- ja joatkkaoahpahusa ohppiid ovdáneami, oahppama ja loaktima hárrái. PP-bálvalus veahkeha maid ráves olbmuid, geat dárbbašit vuođđoskuvlaoahpu. PP-bálvalusa barggu láhkavuođđun lea oahpahusláhka. PP-bálvalus lea fágalaš resursa, mii veahkeha mánáidgárddiid/skuvllaid heivehit oahpahusa buorebut mánáide ja ohppiide, geain leat erenoamáš dárbbut.</p>
    <p>PP-bálvalus</p>
    <p type="listitem"> sáhttá earret eará rávvet ja bagadit mánáidgárddiid ja skuvllaid dan hárrái, mo pedagogalaččat jođihit joavko- ja oahppanbirrasa</p>
    <p type="listitem"> galgá veahkehit skuvllaid gelbbolašvuođa- ja organisašuvdnaovddidemiin</p>
    <p type="listitem"> galgá fuolahit das, ahte áššedovdi árvvoštallan čállojuvvo dalle go oahpahusláhka dan gáibida, ja rávvet mánáidgárddi ja skuvlla mo láhčit dilálašvuođaid mánáide ja ohppiide, geat dan dárbbašit</p>
    <p type="listitem"> lea lágas geatnegahttojuvvon gieldda bálvalus, man láhkavuođđun lea oahpahuslága § 5-6. Gielddat sáhttet lágidit bálvalusa ovttas. Gielddain ja fylkkagielddain sáhttet leat oktasaš bálvalusat.</p>
    <p type="listitem"> lea jávohisvuođageatnegasvuođa vuollásaš: buot čohkkejuvvon dieđuid vurkejit sierra journálain, maid meannudit Diehtobearráigeahču njuolggadusaid mielde</p>
    <p type="listitem"> lea gieldda/fylkkagieldda áššedovdi instánsa, mii árvvoštallá oahpahuslágas nannejuvvon vuoigatvuođaid.</p>
    <p>Gielddat ja fylkkagielddat bivdet PP-bálvalusas rávvagiid ee. dákkár áššiin:</p>
    <p type="listitem"> erenoamášpedagogalaš veahkki vuollái skuvlageatnegas mánáid várás (§ 5-7)</p>
    <p type="listitem"> erenoamášoahpahus skuvllas (§ 5-1) ja ráves olbmuide, geat dárbbašit vuođđoskuvlaoahpu (§ 4a-2)</p>
    <p type="listitem"> áraduvvon skuvlii álgin (§ 2-1 goalmmát lađas)</p>
    <p type="listitem"> maŋiduvvon skuvlii álgin (§ 2-1 goalmmát lađas)</p>
    <p type="listitem"> oahppogeatnegasvuođas luvven (§ 2-1 njealját lađas)</p>
    <p type="listitem"> seavagiel oahpahus vuollái skuvlaahkásaččaide ja vuođđoskuvllas (§ 2-6) ja joatkkaoahpahusas (§ 3-9)</p>
    <p type="listitem"> čuokkisčálaoahpahus js. vuođđoskuvllas (§ 2-14) ja joatkkaoahpahusas (§3-10)</p>
    <p type="listitem"> sisaváldin joatkkaskuvllaide erenoamáš eavttuid vuođul (§ 3-1 guđát lađas)</p>
    <p type="listitem"> viiddiduvvon oahppoáigi joatkkaskuvlaoahpahusas (§ 3-1 viđát lađas)</p>
    <p>Barggut</p>
    <p>PP-bálvalus guorahallá, rávve ja bagada mánáid, nuoraid ja rávesolbmuid hárrái, geain leat hástalusat, mat váikkuhit oahppamii. Hástalusaid ovdamearkkat:</p>
    <p type="listitem"> giella- ja hállanváttisvuođat</p>
    <p type="listitem"> oppalaš oahppanváttisvuođat dahje váttisvuođat dihto fágain</p>
    <p type="listitem"> lohkan- ja čállinváttisvuođat</p>
    <p type="listitem"> matematihkkaváttisvuođat</p>
    <p type="listitem"> ii-verbála váttisvuođat</p>
    <p type="listitem"> konsentrerenváttisvuođat</p>
    <p type="listitem"> sosiála váttisvuođat ja váttisvuođat dovdduiguin</p>
    <p type="listitem"> láhttenváttisvuođat</p>
    <p type="listitem"> oaidnin- ja gullanváttut</p>
    <p>Oktavuođa váldin</p>
    <p>15 jagi deavdán oahppit, fuolaheaddjit, mánáidgárddit, skuvllat ja vejolaččat eará instánssat, ovdamearkka dihte dearvvašvuođadivššár sáhttá váldit oktavuođa ja bivdit PP-bálvalusas rávvagiid. Jos leat fuolastuvvan máná ovdáneami dahje oahppama hárrái, de sáhtát nama haga ságastallat PPbálvalusain dan birra, ovdalgo ášši formaliserejuvvo čujuhemiin.</p>
    <p>Čujuheapmi</p>
    <p>Ovdal ášši čujuheami PP-bálvalussii skuvla galgá leat árvvoštallan ja vejolaččat geahččalan doaimmaid dábálaš oahppofálaldaga olis, vai oahppi oččošii doarvái ávkki oahpahusas ovdalgo áššedovdi dahká árvvoštallama. Go lea sáhka vuollái skuvlaahkásaš mánás, de su dárbbut galget guorahallojuvvot geahčakeahttá mánáidgárddi heivehallamiidda.</p>
    <p>Áššái sáhttá bivdit PP-bálvalusa guorahallama ja árvvoštallama jos</p>
    <p type="listitem"> váhnemat, mánáidgárdi ja/dahje skuvla lea fuolastuvvan mánás, gii ii ovdán nu mo vuorddášii su agi ektui</p>
    <p type="listitem"> orru, ahte oahppi ii oaččo doarvái ávkki oahpahusas</p>
    <p>Oahppi dahje váhnemat sáhttet gáibidit skuvlla dahkat dárbbašlaš guorahallamiid, maid vuođul gávnnahit dárbbašago oahppi erenoamášoahpahusa, ja jos dárbbaša, de makkár oahpahusa. Oahpahusbargit galget árvvoštallat oažžugo oahppi doarvái ávkki oahpahusas ja dieđihit rektorii jos leat erenoamáš dárbbut. Skuvla galgá vihkkedallat ja vejolaččat geahččalit doaimmaid, maid vehkiin oahppi oažžu doarvái ávkki oahpahusas.</p>
    <p>Lea buoremus, jos mánáidgárdi/skuvla ja váhnemat ovttasráđiid dahket čujuheami PP-bálvalussii. Váhnemat dahje oahppi (badjel 15 jahkásaš) fertejit miehtat dasa, ahte čujuhus sáddejuvvo PPbálvalussii.</p>
    <p>Gielda/fylkkagielda dat mearrida njuolggadusaid ja bargovugiid, maiguin mánáidgárdi/skuvla čujuha mánáid/ohppiid PP-bálvalussii. Lea dábálaš čujuhit PP-bálvalussii sierra čujuhanskoviin. Mánáidgárdi/skuvla sádde skovi mielde pedagogalaš raportta, mii govvida máná/oahppi ovdáneami, ja man láhkai su dili leat geahččalan buoridit.</p>
    <p>Eanet dieđuid čujuheami birra oaččut, go gulahalat gielddain (mánáidgárddiid dahje vuođđoskuvllaid oktavuođas) dahje fylkkagielddain (joatkkaskuvllaid hárrái).</p>
    <p>Áššemeannudeapmi</p>
    <p><em type="bold">Guorahallan</em> Go PP-bálvalussii boahtá čujuheapmi, de doppe gehččet ovddemužžan masa váhnemat, ovttasráđiid mánáidgárddiin dahje skuvllain, háliidit veahki. Eanaš dáhpáhusain sávvet, ahte PP-bálvalus čállá áššedovdi árvvoštallama, mii sisdoallá guorahallama ja ávžžuhusa. </p>
    <p>Guorahallama oassin sáhttá leat</p>
    <p type="listitem"> kárten ja mánáidgárddi dahje skuvlla doaimmat</p>
    <p type="listitem"> eará instánssaid cealkámušat, ságastallamat, máná/oahppi dárkun ja iskan</p>
    <p>Vuollái skuvlaahkásaš mánát guorahallojit máná dárbbuid ektui. Skuvlaohppiid guorahallamis geahčadit sihke oahppi oahppaneavttuid ja skuvlla vejolašvuođaid heivehit dábálaš oahpahusfálaldaga.</p>
    <p><em type="bold">Ávžžuhus</em> Guorahallama vuođul PP-bálvalus galgá čállit ávžžuhusa, mii lea áššedovdi árvvoštallan máná/oahppi erenoamáš dárbbuid hárrái. </p>
    <p>Árvvoštallamis galgá</p>
    <p type="listitem"> muitalit dárbbašago mánná/oahppi erenoamášpedagogalaš veahki oahpahuslága § 5-7 vuođul dahje erenoamášoahpahusa oahpahuslága § 5-1 vuođul.</p>
    <p type="listitem"> rávvet makkár veahki/oahpahusfálaldaga berrejit addit.</p>
    <p>Jos mánás lea vuoigatvuohta erenoamášpedagogalaš veahkkái oahpahuslága § 5-7 vuođul, de galget fállat neavvuma maiddái váhnemiidda.</p>
    <p>Vuollái skuvlaahkásaš mánáid guovdu PP-bálvalus galgá čálalaš ávžžuhusas muitalit</p>
    <p type="listitem"> makkár erenoamášpedagogalaš veahki máná buorre ovdáneapmi eaktuda</p>
    <p type="listitem"> máná ovdáneami ja oahppama realisttalaš ulbmiliid</p>
    <p>Skuvlaohppiid guovdu PP-bálvalusa čálalaš ávžžuhusas galget árvvoštallat</p>
    <p type="listitem"> sáhttetgo čoavdit oahppi váttisvuođaid dábálaš oahpahusfálaldaga olis</p>
    <p type="listitem"> makkár oahpahusain addet dohkálaš oahpahusfálaldaga</p>
    <p type="listitem"> mat leat oahppi realisttalaš oahppanulbmilat</p>
    <p>PP-bálvalus galgá guldalit oahppi ja/dahje váhnemiid oaiviliid barggadettiinis áššedovdi árvvoštallamiin ja sin oaiviliid galget deattuhit.</p>
    <p>Go áššedovdi árvvoštallan (guorahallan ja ávžžuhus) leat ráhkaduvvon, de</p>
    <p type="listitem">vuollái skuvlaahkásaš mánáid váhnemat galget miehtat dasa, ahte gielda/mánáidgárddi</p>
    <p>eaiggát geavaha áššedovdi árvvoštallama vuođđun, go dahká mearrádusa áššis, ja miehtat dasa ahte gielda/mánáidgárddi eaiggát johttáha doaimmaid, nu mot PP-bálvalus lea ávžžuhan</p>
    <p type="listitem"> skuvlaohppiid váhnemat dahje 15 jagi deavdán oahppit galget miehtat dasa, ahte skuvlaeaiggát/skuvla dahká mearrádusa áššis áššedovdi árvvoštallama vuođul, ja miehtat dasa ahte skuvlaeaiggát/skuvla johttáha doaimmaid, nu mot PP-bálvalus lea ávžžuhan</p>
    <p>Statped birra</p>
    <p>Gielda dahje fylkkagielda sáhttá dárbbu mielde ohcat stáhta erenoamášpedagogalaš bálvalusaid Statpedas.</p>
    <p>Statped</p>
    <p type="listitem"> bargá dan ovdii, ahte mánát, nuorat ja rávesolbmot, geain leat erenoamáš oahppandárbbut, besset oažžut buriid fálaldagaid, mat čuvvot oahpahuslága, nu ahte sii sáhttet aktiivvalaččat searvat ohppui, bargui ja servodahkii</p>
    <p type="listitem"> nanne erenoamášoahpahusa gelbbolašvuođa ja gaskkusta dieđuid dan birra, ja ovttaárvosaš, heivehuvvon ja searvadahtti oahpahusa birra</p>
    <p type="listitem"> ovddida erenoamášpedagogalaš fágasurggiid gullu, oaidnu, giella/hállan, bohciidan vuoiŋŋašváddu, máŋggabealat oahppanváttut ja bealjehisčalmmehisvuohta</p>
    <p type="listitem"> dovdá oahppanresurssaid, mat heivejit mánáide, nuoraide ja ráves olbmuide, geain leat erenoamáš oahppandárbbut</p>
    <p>Eanet dieđut, geahča:www.statped.no.</p>
    <p xml:lang="nob">Máŋggakultuvrralaš oahpahusa nationála guovddáš (MONG) - Nasjonalt senter for flerkulturell opplæring (NAFO)</p>
    <p>Unnitlohkogielat ohppiid guovdu ii leat álo álki árvvoštallat manin mánás/oahppis leat oahppanváttisvuođat. Leago giela váilevaš ádden stuorámus hástalus, vai váttásmahttetgo eará sujat oahppama?</p>
    <p>MONG bargá earret eará dan ovdii</p>
    <p type="listitem"> ahte riikkaviidosaš oahppopolitihka johttáhit ja čađahit nu ahte mánát, nuorat ja ráves olbmot sáhttet oažžut alladását, ovttaárvosaš ja heivehuvvon oahpahusa searvevuođas, masa sii dovdet gullevašvuođa.</p>
    <p type="listitem"> ahte mánáidgárddis ja vuođđooahpahusas váldet vuhtii máŋggakultuvrralašvuođa.</p>
    <p type="listitem"> ahte buoridit unnitlogugielagiid oahpahusfálaldaga dási ja buoridit barggu, man olis ovddidit fátmmasteaddji, máŋggakultuvrralaš oahppansearvevuođaid mánáidgárdái ja vuođđooahpahussii.</p>
    <p>Oahpaheaddjit, skuvlajođiheaddjit, mánáidgárde- ja skuvlaeaiggádat ja mánáidgárddiid pedagogalaš bargit leat mávssolaš ulbmiljoavkkut. Guovddáš galgá doarjut universitehtaid ja allaskuvllaid suorggi/oahpaheaddjeoahppoásahusaid barggu, man olis áŋgiruššet gelbbolašvuođaovddidemiin.</p>
    <p>Eanet dieđut, geahča http://www.hioa.no/Om-HiOA/NAFO</p>
  </body>
</document>
