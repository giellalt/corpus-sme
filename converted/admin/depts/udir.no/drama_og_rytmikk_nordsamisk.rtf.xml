<document xml:lang="sme" id="no_id"><header><title/><genre code="admin"/><author><unknown/></author><wordcount>1791</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/oversatte_planer/5/drama_og_rytmikk_nordsamisk.rtf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="fkv">DRÁMÁ JA RITMIHKKA BEALJEHEMIIDE JA HUI LOSSAGULOGIIDDA – OAHPPOPLÁNA</p>
<p type="title">Fága ulbmil</p>
<p>Buot olbmuin leat hutkannávccat ja lea riegádeamis juo ovdanbuktinárji. Drámá- ja ritmihkkafágas galget oahppit beassat geavahit hutkannávccaideaset hutkkálaš hervvohallamiin stoahkama, lihkadeami, dánsuma, ja gielalaš doaimmaid ja musihkalaš aktivitehtaid bokte. Drámá- ja ritmihkkafága vuođđun leat muosáhusat visuálalaš, taktiila, kinestehtalaš ja auditiiva dovdagat, ja fága galgá veahkehit ovdánahttit jurdagiid, dovdduid ja máhtuid buot beliin das ahte leat olmmožin. Drámá ja ritmihkka galget danne leat gáldun sihke iešdovdamuššii ja olbmuidgaskasaš ipmárdussii kultuvrraid rastá.</p>
<p>Oppalaš oahppahábmen dáiddafágan galgá drámá- ja ritmihkkafága bidjat vuođu muosáheapmái, reflekteremii, ipmirdeapmái ja oassálastimii estehtalaš ovdanbuktimiin ja . Hábmejeaddji fágan galgá drámá ja ritmihkka addit vuođu hutkkálašvuođa ovdáneapmái nu ahte oahppit máhttet komponeret estehtalaš ovdanbuktimiid iežaset eavttuid mielde.</p>
<p>Fága estehtalaš muosáhusa ii sáhte einnostit, muhto das leat dattetge eavttut. Dása guoská dovdamuš ahte drámá ja ritmihka muosáhus ii leat dušše intuitiivvalaš. Dovdat fága ja máhttu fága birra, dramáhtalaš ja ritmmalaš gálggaid ovdánahttin ja reflekteren duddjojit maid ovttas muosáhusa vuođu – mii ipmirduvvo sihke estehtalaš muosáhussan ja eksistensiálalaš vásáhussan. Drámá ja ritmihka bargguin lea olbmuid ovttasdoaibman guovddážis. Ovttastallan ja ovttasdoaibman galget heivehuvvot nákcemii dainna lágiin ahte oahppit juohke jahkeceahkis ožžot kvalitehta doaimmain dan dásis mas sii leat.</p>
<p>Drámá- ja ritmihkkafágas lea deaŧalaš sadji oahpahusas mii lea heivehuvvon bealjehis ja hui lossagulot ohppiide fátmmasteaddji skuvllas. Sisdoalu ja doaibmavugiid bokte mat dustejit ohppiid ovdanbuktindárbbuid ja addet saji estehtalaš muosáhusaide, sáhttá fága ovddidit dovdamuša, govahallama, hervvohallama ja searvama. Dánsun ja lihkadeapmi leat drámá- ja ritmihkkafága guovddážis ja dat ovddidit ohppiid ovdanbuktinvugiid girjáivuođa. Fága vuhtiiváldá sihke musalaš girjáivuođa ja šáŋraviidodaga, mas bealjehemiid ja gulliid dahkan kultuvrralaš albmaneamit váldojuvvojit oassin fágii. Dáža ja sámi kultuvrrat ja eará kultuvrraid albmaneamit nugo teáhter, filbma, dánsun, mearkagiela hutkkálaš geavaheapmi, álbmotmusihkka, dáiddamusihkka ja eará iešguđetlágan improviserejuvvon ja ritmmalaš musihkkavuogit gullet drámá- ja ritmihkkafágii.</p>
<p>Máŋggakultuvrralaš servodagas sáhttá drámá- ja ritmihkkafága váikkuhit positiivvalaš identitehtahábmemii go ovddida gullevašvuođa olbmo iežas kultuvrii ja kulturárbái, gierdilvuođa ja eará kultuvrraid árvvusatnima. Ipmirdit teáhtera, dánsuma ja musihka kulturguoddin ja árvoháhkkin báikkálaččat, naššuvnnalaččat ja riikkaidgaskasaččat galgá mearkkašit ollu fágas. Drámá ja ritmihkka čatnet estetihka ja teknologiija oktii, ja sáhttet lunddolaččat leat oassin eará fágaid bargguin teknologiijain ja designain.</p>
<p>Ovttasbargu ámmát neavttáriiguin, čuojaheddjiiguin ja eará dáiddáriiguin, ja ovttasbargu vuođđoskuvlla ja kulturskuvlla gaskkas, sáhttá dahkat vejolažžan deaivvadit alladásat dáiddalaš ovdanbuktiimiiguin ja sáhttá addit ohppiide vejolašvuođa searvat bargo- ja ovdanbuktinproseassas. Ohppiid iežaset vásáhusat, ja musihkka- ja dánsungelbbolašvuohta maid leat háhkan earasajiin go skuvllas, berre váldot atnui fágas dakko gokko lea lunddolaš. Drámá ja ritmihka ollislaš gelbbolašvuohta galgá veahkkin olahit skuvlla mihttomeari ovdánahttit hutkkálaš, ovttasbargi ja integrerejuvvon olbmuid geat sáhttet ovddidit áhpiideaset dainna lágiin ahte dat boahtá ovttaskas olbmui ja servodahkii buorrin.</p>
<p type="title" xml:lang="smj">Fága váldooasit</p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan. Go olaha mihttomeriid ovtta oasis, de dat seammás ovdánahttá gelbbolašvuođa eará osiin.</p>
<p>Drámás ja ritmihkas leat gelbbolašvuođamihttomearit vuođđoskuvlla 2., 4., 7. ja 10. jahkeceahki maŋŋel.</p>
<p>Bajilgovva váldoosiin:</p>
<p><em type="italic">Jahkeceahkit </em></p>
<p><em type="italic">Váldooasit </em></p>
<p xml:lang="koi">1.-10.</p>
<p>Drámá</p>
<p>Ritmihkka</p>
<p xml:lang="nob">Reflekteren</p>
<p><em type="italic">Drámá </em></p>
<p>Váldooassi <em type="italic">drámá </em>fátmmasta hutkkálaš bargguid iešguđetlágan drámáin ja fágalaš fokus lea estehtalaš muosáhus ja eksistensiálalaš vásáhus. Váldooassái gullá maid suokkardit ja geahččaladdat drámá vuođđoelemeanttaiguin, ráhkadit iežas dramáhtalaš albmanemiid, laktit oktii lihkademiid ja jienaid dramáhtalaš manuid ja suokkardit iešguđet lávdáiguoski váikkuhangaskaomiid. Dát mearkkaša geavahit drámá iešguđetláhkái nugo hárjehallat oadjebasvuođa, motoralaš muittu, ja govahallanmáhtu ja maiddái hárjehallat gulahallamiin, ovttasdoaibmamiin ja gaskkustemiin. Drámá fátmmasta maid dádjadeami ja reflekterema dramáhtalaš albmanemiid ja vásáhusaid hárrái. </p>
<p><em type="italic">Ritmihkka </em></p>
<p>Váldooasis <em type="italic">ritmihkas </em>leat maid estehtalaš muosáhus ja eksistensiálalaš vásáhus fágalaš fokusin, ja dat fátmmasta geavatlaš bargguid mearkagiela hutkkálaš geavahemiin ja lávlumiin, iešguđet čuojanasaid čuojahemiin ja dánsumiin. Dát mielddisbuktá ahte geavaha vuođđoelemeanttaid nugo coahkkima, ritmma, leahtu, dynamihka ja hámi ja vejolaččat harmoniija, šuoŋa ja nuohta. Geavatlaččat hárjehallat motoralaš ja ritmmalaš muittu ja govahallanmáhtu gullet váldooassái. Dasa lassin gullet váldooassái maid hutkkálaš barggut ja hárjehallan, ritmmalaš gulahallan, ovttasčuojaheapmi, ovttasdoaibman ja ovdanbuktin. </p>
<p xml:lang="nob"><em type="italic">Reflekteren </em></p>
<p>Váldooasis <em type="italic">reflekteremis </em>leat muosáheapmi ja áddejupmi fágalaš fokusin. Reflekteret drámá- ja ritmihkkafágas čadno visuálalaš, taktiila, kinestehtalaš ja auditiiva ipmárdussii ja vásáhussii ja lea mávssolaš iežas doaibmamii, okto ja earáiguin ovttas. Servodagas mas leat valjit visuálalaš ja jienalaš jurddaváikkuhusat gáibiduvvo dramáhtalaš ja ritmmalaš áddejupmi ja árvvoštallandáidu. Váldooassái gullá danne bargu visuálalaš mearkagiel kultuvrrain ja musihkain. Dramáhtalaš ja ritmmalaš máŋggabealatvuohta ja šáŋraviidodat duddjojit dainna lágiin dán váldooasi fágalaš váibmosa. Váldooassi fátmmasta sihke teorehtalaš fáttáid ja kultursosiologalaš temáid geavaheami ja doaimma birra iešguđet servodagain ovdal ja dál. Dainna lágiin váldooassi reflekteren sáhttá leat veahkkin addit fágii čikŋodaga ja perspektiivva. </p>
<p type="title">Fága diibmolohku</p>
<p>Diibmolohku lea almmuhuvvon 60-minuvtta ovttadahkan:</p>
<p xml:lang="deu">MÁNÁIDCEAHKKI</p>
<p>1.-7. jahkecehkiin: 285 diimmu</p>
<p xml:lang="deu">NUORAIDCEAHKKI</p>
<p>8.-10. jahkecehkiin: 85 diimmu</p>
<p type="title">Vuođđogálggat fágas</p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Drámás ja ritmihkas bealjehemiide ja hui lossagulogiidda ipmirduvvojit vuođđogálggat ná:</p>
<p><em type="italic">Máhttit njálmmálaččat ovdanbuktit </em>drámás ja ritmihkas bealjehemiide ja hui lossagulogiidda mearkkaša ovdánahttit diđolašvuođa rupmaša birra ovdanbuktingaskaoapmin ja máhttit ovdanbuktit iežas jurdagiid sihke mearkagiela ja hupmama bokte. Drámás ja ritmihkas oahppit ovdanbuktet jurdagiiddiset njálmmálaččat iešguđet gielaid, gulahallanstrategiijaid ja mediaid bokte, lihkadeami, stoahkama, dánsuma, čuojanasaid geavaheami, musihka ja lávluma bokte. Dát mearkkaša ahte ferte maid máhttit albmanahttit iežas reflekteremiid ja muosáhusaid fágas. Teáhter- ja rollaovdanbuktimat eaktudit dáiddu ságastallat earáiguin, ipmirdit, ovttasdoaibmat ja cuiggodit konstruktiivvalaččat. </p>
<p><em type="italic">Máhttit čálalaččat ovdanbuktit </em>drámás ja ritmihkas bealjehemiide ja hui lossagulogiidda mearkkaša earret eará atnit iešguđet notašuvdnavugiid čállaga, nohtaid ja iešguđet govastagaid bokte lihkastagaid čállima váste. Mánusa ráhkadeapmi mearkkaša sihke čálalaččat ja visuálalaččat selvehit ovdanbuktima. Čálalaš ovdanbuktima bokte sáhttá maid geahččaladdat gielalaš riimmaiguin ja ritmmaiguin. </p>
<p><em type="italic">Máhttit lohkat </em>drámás ja ritmihkas bealjehemiide ja hui lossagulogiidda mearkkaša oahppat teáhtera, dánsuma ja musihka guovddáš historjjálaš ovdánemiid. Teavsttaid ja govaid dulkon ja analyseren leat deaŧalaš oasit estehtalaš ovdanbuktinvugiid teorehtalaš áddejumis. Máhttit lohkat mearkkaša lohkat nohtaid, govvosiid ja govastagaid ja máhttit reflekteret makkár hámit ritmmas ja musihkas sáhttet leat. Go ovttasta teaksta-, ritma- ja nohtalohkama ja koreografiija de ohppiin ovdána áddejupmi iešguđet govastatgielain. </p>
<p><em type="italic">Máhttit rehkenastit </em>drámás ja ritmihkas bealjehemiide ja hui lossagulogiidda mearkkaša earuhit iešguđet minstariid ja ovdanbuktimiid, lihkadeami, ritmma ja jiena variašuvnnaid áiggis ja sajis, ja movt iešguđet minstarat báidnet dáiddalaš ovdanbuktimiid. </p>
<p><em type="italic">Máhttit geavahit digitála reaidduid </em>drámás ja ritmihkas bealjehemiide ja hui lossagulogiidda addá buriid analyseren- ja árvvoštallanreaidduid oahpahussii, go beassá báddet bargoproseassaid ja ovdanbuktimiid. Iešguđet digitála reaiddut adnojit sihke dramáhtalaš ja ritmmalaš hutkamii ja gova, čuovgga ja jiena báddemii ja divodeapmái. Dán oktavuođas galgá maid máhttit gáldokritihka ja movt dahkkivuoigatvuođat gusket dákkár geavaheapmái. </p>
<p type="title">Fága gelbbolašvuođamihttomearit</p>
<p type="title">Gelbbolašvuođamihttomearit 2. jahkeceahki maŋŋel</p>
<p><em type="italic">Drámá </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">bidjat oktii drámáfágalaš vuođđoelemeanttaid lihkadeami, láhttema, dynamihka ja áigegeavaheami smávva dramatiseremin</p>
<p type="listitem">suokkardit iešguđetlágan teáhteralbmanemiid stoahkama ja dramatiserema bokte</p>
</list><p><em type="italic">Ritmihkka </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">suokkardit ja stoahkat rumašgielain, miimmaiguin ja giehtahábmemiin ja maiddái ritmmaiguin iešguđet leahtuin</p>
<p type="listitem">searvat ovdanbuktimii dánsumiin, ovttasčuojahemiin ja visualiserejuvvon lávlumiin</p>
<p type="listitem">searvat stohkosiidda main leat iešguđet lávlagat, riimmat, hoahkamat, sátnestullamat, dánssut, mearkagiel- ja lávlunstohkosat</p>
<p type="listitem">atnit jiena iešguđetláhkái ja stoahkat iešguđet jitnodagaiguin ja čuodjaallodagaiguin</p>
<p type="listitem">áđđestallat ritmmaid main lea iešguđet leahttu</p>
<p type="listitem">dovdát muhtun čuojanasaid ja diehtit daid namaid</p>
</list><p xml:lang="nob"><em type="italic">Reflekteren </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ságastallat movt mearkagiela sáhttá hutkkálaččat atnit ja makkár assosiašuvnnaid dát sáhttá addit</p>
<p type="listitem">albmanahttit iežas muosáhusaid giela, dramatiserema, dánsuma ja lihkadeami bokte</p>
<p type="listitem">ságastallat movt ieš ja earát atnet musihka ja makkár musihkkii ieš liiko</p>
<p type="listitem">dovdát ja válddahit beaivválaš eallima jienaid</p>
</list><p type="title">Gelbbolašvuođamihttomearit 4. jahkeceahki maŋŋel</p>
<p><em type="italic">Drámá </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">geahččaladdat miimmaiguin ja ságastallat miimmastallama ja mearkagiela erohusaid birra</p>
<p type="listitem">dramatiseret ovttageardánis juotnamanuid okto ja earáiguin ovttas</p>
<p type="listitem">improviseret dánssa ja lihkadeami ja ságastallat movt dát sáhttá govvidit musihkkamanuid</p>
<p type="listitem">ráhkadit dramatiseremiid govaiguin ja jienaiguin iežas teavsttaid vuođul</p>
</list><p><em type="italic">Ritmihkka </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">geahččaladdat mearkagiela hutkkálaš geavahemiin, mearkagielpoesiijain, visualiserejuvvon lávlumiin ja ritmačuojanasaiguin ovttageardánis ovttasčuojahemiin</p>
<p type="listitem">searvat ovdanbuktimii mearkagielpoesiijain, visualiserejuvvon lávlumiin, ovttasčuojahemiin, dánsumiin ja drámáin</p>
<p type="listitem">dánsut vissis meari dáža ja riikkaidgaskasaš álbmotdánssaid</p>
<p type="listitem">doalahit jeavddalaš coahkkima iešguđet leahtus</p>
<p type="listitem">áđđestallat ja improviseret álkes ritmmaid ja jienaid</p>
<p type="listitem">dovdát guovddáš bossun- ja stráŋgačuojanasaid ja rumbbuid ja diehtit daid namaid</p>
</list><p xml:lang="nob"><em type="italic">Reflekteren </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem" xml:lang="smj">ságastallat iešguđethámat mearkagielpoesiijaid birra</p>
<p type="listitem">searvat ságastallamiidda rumašgiela, miimmastallama ja mearkagiela ovttaláganvuođaid ja erohusaid birra</p>
<p type="listitem">dovdát ja válddahit dramáhtalaš vuođđoelemeanttaid láhttema, lihkadeami, dynamihka ja áiggi ja saji geavaheami</p>
<p type="listitem">selvehit iežas teáhter-, dánsun- ja musihkkamuosáhusaid</p>
<p type="listitem">ságastallat dáža, sámi ja eará kultuvrraid ovdanbuktinvugiid birra nugo teáhtera, dánsuma ja álbmotmusihka</p>
<p type="listitem">searvat ságastallamiidda muhtin musihkkašáŋraid erenoamášvuođaid birra</p>
</list><p type="title">Gelbbolašvuođamihttomearit 7. jahkeceahki maŋŋel</p>
<p><em type="italic">Drámá </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">improviseret rupmašiin, mearkagiela hutkkálaš geavahemiin, jienain ja lávdedávviriiguin</p>
<p type="listitem">ipmirdit ja atnit áiggi, saji ja hámi dramatiseremiin</p>
<p type="listitem">atnit rollaneavttašemiid joavkkuin ja ovttasbargat hutkkálaš čovdosiiguin</p>
<p type="listitem">ráhkadit ovdanbuktimiid čállojuvvon mánusiid vuođul</p>
<p type="listitem">atnit digitála reaidduid go bargá iežas ja earáid ovdanbuktimiiguin</p>
<p type="listitem">ráhkadit iežas albmanemiid ja báddet daid digitála reaidduiguin</p>
</list><p><em type="italic">Ritmihkka </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">jorgalit lávllateavsttaid visuálalaš albmaneapmin nugo mearkagiellan, dánsan ja drámán</p>
<p type="listitem">searvat ovdanbuktimii drámáin ja ritmihkain mas iežaskomponeren albmaneamit leat oassin</p>
<p type="listitem">hálddašit muhtun dáčča dánssaid ja eará riikkaid dánssaid</p>
<p type="listitem">ovdanbuktit iežas fuomášumiid, jurdagiid ja dovdduid lihkastagaiguin ja dánssain</p>
<p type="listitem">dovdát iešguđet ritmmaid musihkas</p>
<p type="listitem">dovdat boarraset ja ođđa áiggi lávlagiid ja viissaid ja movt dát adnojit iešguđet kultuvrrain</p>
<p type="listitem">ráhkadit iežas lihkastatminstariid main lea vuolggasadji álkes hámit ja motiivvat ja geavahit gráfalaš notašuvnna ráhkadandihte lihkastatsárggastusaid</p>
</list><p xml:lang="nob"><em type="italic">Reflekteren </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">digaštallat bealjehemiidteáhtera ja mearkagiela hutkkálaš geavaheami erenoamášvuođaid ja buohtastahttit daid iešguđet dáiddaalbmanemiiguin gulli olbmuid várás</p>
<p type="listitem">ságastallat movt teáhter, filbma ja musihkka leat sihke dáiddalaš ovdanbuktimat ja gávpegálvvut</p>
<p type="listitem">ságastallat movt teáhtera geavaheapmi ja doaibma lea rievdan áiggiid mielde</p>
<p type="listitem">čielggadit dáiddamusihka guovddáš komponisttaid</p>
</list><p type="title">Gelbbolašvuođamihttomearit 10. jahkeceahki maŋŋel</p>
<p><em type="italic">Drámá </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">atnit drámá vuođđoelemeanttaid ja ráhkadit iežas čájáhusaid, čállit mánusa mas leat dialoga ja lávdečujuhusat</p>
<p type="listitem">válljet diđolaččat iežas dramatiseremiid hámi ja ovdanbuktima</p>
<p type="listitem">improviseret teavstta, visuálalaš ja musihkalaš materiálaid vuođul ja ráhkadit iežas albmanemiid</p>
<p type="listitem">atnit digitála bádden-, čuovga- ja jietnarusttegiid iežas čájáhusain</p>
<p type="listitem">selvehit dahkkivuoigatvuođa njuolggadusaid mat gusket teáhtera ja filmmaid geavaheapmái</p>
</list><p><em type="italic">Ritmihkka </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ráhkadit mearkagielpoesii ja selvehit šáŋraid ja váikkuhangaskaomiid válljemiid</p>
<p type="listitem">atnit relevánta fágasániid go ovdanbuktá iežasválljen barggu drámás ja ritmihkas</p>
<p type="listitem">ráhkadit iežas dánsaalbmanemiid visuálalaš ja auditiiva jurddaváikkuhusaid vuođul</p>
<p type="listitem">hárjehallat ja ovdanbuktit musihkka- ja dánsavalljodaga iešguđet šáŋrain main deattuha ritmmalaš musihka</p>
<p type="listitem">dovdát iešguđetlágan čuojanasaid ja joavkkuid iešguđetlágan šáŋrain ja diehtit daid nama</p>
</list><p xml:lang="nob"><em type="italic">Reflekteren </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">reflekteret iešguđet šáŋraid geavaheami birra ja iežas barggus vuođustit movt vállje váikkuhangaskaomiid</p>
<p type="listitem">dovdát ja válddahit bealjehemiidteáhtera ja mearkagielpoesiija stiiladovdomearkkaid</p>
<p type="listitem">ovdanbuktit ja gaskkustit reflekterema das movt teáhter, filbma ja musihkka leat dáidda- ja kulturovdanbuktimat ja guoimmuhan- ja gávpegálvvut</p>
<p type="listitem">selvehit movt teáhter, filbma ja musihkka speadjalastet servodatovdáneami ja nuoraidkultuvrra beliid ja movt dat sáhttá boahtit ovdan iešguđetlágan kultuvrralaš albmanemiid bokte maid bealjeheamit ja gulli olbmot leat ráhkadan</p>
<p type="listitem">digaštallat ritmmalaš musihka, dáiddamusihka ja dáža, sámi ja eará kultuvrraid álbmotmusihka erenoamášvuođaid</p>
</list><p type="title">Árvvoštallan fágas</p>
<p>Loahppaárvvoštallama mearrádusat:</p>
<p xml:lang="smn"><em type="italic">Oppala š á rvos á ni á rvvo š tallan </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>10. jahkeceahkis dahje dan ceahkis mas fága loahpahuvvo</p>
<p>Oahppit galget oažžut ovtta oppalašárvosáni</p>
<p><em type="italic">Eks á men - oahppit </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>10. jahkeceahkis dahje dan ceahkis mas fága loahpahuvvo</p>
<p>Ohppiin ii leat eksámen</p>
<p xml:lang="fao"><em type="italic">Eks á men – privatisttat </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>10. jahkeceahkis dahje dan ceahkis mas fága loahpahuvvo</p>
<p>Fágas ii leat privatistaortnet</p>
<p>Árvvoštallama oppalaš mearrádusat leat oahpahuslága láhkaásahusas.</p>
</body></document>
