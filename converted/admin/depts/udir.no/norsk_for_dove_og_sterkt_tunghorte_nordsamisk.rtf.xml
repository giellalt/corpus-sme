<document xml:lang="sme" id="no_id"><header><title/><genre code="admin"/><author><unknown/></author><wordcount>4511</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/oversatte_planer/5/norsk_for_dove_og_sterkt_tunghorte_nordsamisk.rtf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="fkv"><em type="italic">DÁROGIELA~OAHPPOPLÁNA~BEALJEHEMIIDE~JA HUI LOSSAGULOGIIDDA~ </em></p>
<p>Máhttodepartemeanta mearridan láhkaásahussan suoidnemánu 7. b. 2011.</p>
<p>Gusto borgemánu 1. b. 2011 rájes.</p>
<p><em type="italic">Fága ulbmil </em></p>
<p>Dárogiella bealjehemiide ja hui lossagulogiidda lea mávssolaš fága kommunikatiivvalaš ja formálalaš giellagálggaid ovdánahttimii ja máhttoháhkamii. Fága galgá deattuhit vásáhusaid ja muosáhusaid iežas ja earáid teavsttaiguin ja arvvosmahttit hutkkálašvuhtii ja estehtalaš smiehttamiidda. Ovttas fágain dáru mearkagiella galgá dárogielfága bidjat vuođu kulturipmárdussii, oahppahábmemii ja identitehtaovdánahttimii. Dainna lágiin ovddasta fága demokráhtalaš almmolašvuođa mii ráhkkanahttá ohppiid oassálastit servodateallimis ja bargoeallimis. Servodat gáibida dál, eambbo go goassege ovdal, olbmuid geat hálddašit giela ja ollu sierralágán teavsttaid. Lohkan- ja čállingelbbolašvuohta lea sihke iehčanas ulbmil ja dárbbašlaš vuođđu buot fágaid oahppamii ja ipmárdussii buot cehkiin.</p>
<p>Fágas lea sadji historjjá ja dálá áiggi gaskasaš čearggusvuođas, ja riikka ja máilmmi gaskasaš čearggusvuođas. Oaidnit dárogiela ja dáčča kultuvrra historjjálaš ja naššuvnnalaš geahččanguovllus sáhttá addit ohppiide ipmárdusa ja áddejumi dan servodagas masa ieža gullet. Riikkaidgaskasaš geahččanguovllut fágas sáhttet veahkkin ovdánahttit kulturipmárdusa, gierdilvuođa ja eará kultuvrraid olbmuid árvvusatnima. Dáčča kulturárbbis lea teakstahivvodat mii sáhttá oažžut ođđa ja vuordemeahttun mearkkašumi juste danne go gulahallan oažžu ođđa hámiid ja geahččanguovllut viiddiduvvojit. Kulturárbi lea dainna lágiin ealli árbevierru mii rievdá ja hutkojuvvo ođđasit, ja dárogiella bealjehemiide ja hui lossagulogiidda galgá movttáskahttit ohppiid aktiivvalaččat searvat dán prosessii.</p>
<p>Dárogiella bealjehemiide ja hui lossagulogiidda vuhtiiváldá viiddis ja máŋggabealat teakstahivvodaga, sihke njálmmálaš, čálalaš ja máŋggabealat teavsttaid, main čála, jietna, mearkagiella ja govat doibmet ovttas. Dárogielfága mii heive min áigái atná vuođđun viiddis teakstadoahpaga mii fátmmasta buot dáid teakstahámiid. Fága galgá veahkehit ohppiid dádjadit teakstagirjáivuođas ja várret saji muosáhusaide, oahppamii, reflekteremii ja árvvoštallamii. Dasa lassin galgá fága arvvosmahttit oahppi ovdánahttit buriid oahppanstrategiijaid ja kritihkalaš jurddašeami ja movttiidahttit ovdánahttit lohkan- ja čállinhálu ja buriid lohkan- ja čállindábiid.</p>
<p>Fága galgá láhčit diliid nu ahte ovdánahttá ovttaskas oahppi giella- ja teakstagelbbolašvuođa oahppi iežas návccaid ja eavttuid vuođul giela, auditiiva fihttema, gulahallanstrategiijaid ja gullanrusttegiid geavaheami dáfus. Hálddašit dárogiela vuođđogálggaid duohtandahká návccaid ja vejolašvuođaid, ja addá eambbo movtta ja buoret oahppanávkki eará fágain. Dárogiella bealjehemiide ja hui lossagulogiidda šaddá danne guovddáš gálgafágan, muhto maiddái mávssolaš reaidofágan bealjehis dahje hui lossagulot oahppái ja su erenoamáš gielladillái, mas oahppi geavaha iešguđetlágan gielaid ja giellakodaid. Fága šaddá erenoamáš mávssolaš doarjjan máhttoháhkamii ja teakstabuvttadeapmái eará fágain.</p>
<p>Dán fága oahpahusa váldoulbmilin 13-jagi skuvlejumis lea gielalaš iešluohttámuš ja oadjebasvuohta iežas kultuvrras identitehtaovdánahttima, eará kultuvrraid árvvus atnima, aktiivvalaš servodatoassálastima ja eallinagi oahppama vuođđun.</p>
<p>Dárogiella bealjehemiide ja hui lossagulogiidda ferte gehččojuvvot ovttas dáru mearkagiela oahppoplánain. Dát gielat duddjojit ovttas dárbbašlaš vuođu oahpahit ohppiid geat galget šaddat doaibmi bimodála guovttegielagin Norgga servodagas. Dát guokte giela galget maid hukset máŋggagielalašvuođa vuođu ja addit vejolašvuođaid oassálastit riikkaidgaskasaš arenain.</p>
<p xml:lang="smj"><em type="italic">Fága váldooasit </em></p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan.</p>
<p>Fága lea oktasašfága, mii gullá buot joatkkaoahpahusa oahppoprográmmaide. Oahpahusa galgá danin heivehit sierra oahppoprográmmaide vai dat livččii ohppiide nu relevánta go vejolaš.</p>
<p>Dárogielas leat gelbbolašvuođamihttomearit maŋŋel vuođđoskuvlla 2., 4., 7. ja 10. jahkeceahki ja maŋŋel joatkkaoahpahusa Jo1, Jo2 ja Jo3 studerenráhkkanahtti oahppoprográmmain. Fidnofágalaš oahppoprográmmain leat gelbbolašvuođamihttomearit maŋŋel Jo2 ja maŋŋel oppalaš studerengelbbolašvuođa lasáhusa.</p>
<p>Bajilgovva váldoosiin:</p>
<p><em type="italic">JahkeceahkkiVáldooasit </em>1.-10. </p>
<p>Jo1-Jo3Njálmmálaš teavsttatČálalaš teavsttatMáŋggabealat teavsttatGiella ja kultuvra</p>
<p><em type="italic">Njálmmálaš teavsttat </em></p>
<p>Váldooassi <em type="italic">njálmmálaš teavsttat </em>sisttisdoallá njálmmálaš gulahallama, namalassii guldaleapmi, iešguđet muddosaš hupman ja njálmmálaš teavsttaid suokkardeapmi. Doaba <span type="quote">”guldaleapmi”</span> galgá oahppoplánas ipmirduvvot proseassan mas vuostáiváldá ja hukse oaivila. Váldooassi fátmmasta geavahit iešguđet gulahallanstrategiijaid, mearkagiela, guldalan- ja lohkanhárjeheami ja njálmmi lihkastagaid lohkama. Njálmmálaš gulahallan lea olmmošlaš vuođđodoaibma mii dárogielfágas ovdánahttojuvvo iešguđet gielalaš rollaid geavaheami bokte ja systemáhtalaš oahpaheami bokte iešguđet šáŋrain. </p>
<p><em type="italic">Čálalaš teavsttat </em></p>
<p>Váldooassi <em type="italic">čálalaš teavsttat </em>sisttisdoallá čálalaš gulahallama, namalassii lohkat ja čállit dárogiela. Lohkat ja čállit leat buohtalas proseassat ovttaskas olbmo oahppamis. Váldooassi fátmmasta bargat doahpagiiguin ja sátnehivvodagain, ovttas máhtuiguin ja gálggaiguin geavahit sátnehivvodaga, gielalaš dajaldagaid, riektačállima, grammatihka ja cealkagiid ja teavsttaid huksehusa. Dasa lassin lea váldooasi guovddážis ovdánahttit áddejumi teavstta hámi ja doaimma gaskavuođain. Váldooassái gullá maid ovdánahttit lohkan- ja čállinstrategiijaid ja arvvosmahttit lohkan- ja čállinhálu ja -gálggaid dan olis go bargá čálalaš gulahallamiin iešguđet šáŋraiguin digitála veahkkeneavvuid bokte. Leat maid deattuhan ohppiid návccaid lohkat sierralágán teavsttaid sierralágán vugiiguin, sihke oahppama várás ja muosáhussan, ja ahte oahppit ipmirdit iežaset ovdáneami lohkkin ja čállin. </p>
<p><em type="italic">Máŋggabealat teavsttat </em></p>
<p>Váldooassi <em type="italic">máŋggabealat teavsttat </em>čujuha viiddis teakstadoahpagii mas čála, jietna, mearkagiella, govat ja lihkastagat ovttas sáhttet duddjot ollisvuođa teavsttas. Dat máksá bargat iešguđetlágan teavsttaiguin nugo govvagirjjiiguin, govvaráidduiguin, aviissaiguin, máidnosiiguin, neahttasiidduiguin, mearkagielteavsttaiguin, lávllateavsttaiguin, filmmaiguin ja teáhteriin. Váldooassi fátmmasta sihke oahppi iežas teakstabuvttadeami ja muosáhusa, kritihkalaš árvvoštallama ja iežas ja earáid máŋggabealat teavsttaid analysa. Go máhttá lohkat máŋggabealat teavstta, de nagoda gávdnat ollislašvuođa oaivila teavstta osiin, main leat sierralágán ovdanbuktinvuogit. </p>
<p xml:lang="smj"><em type="italic">Giella ja kultuvra </em></p>
<p>Váldooassi <em type="italic">giella ja kultuvra </em>sisttisdoallá dáru ja davviriikkalaš giella- ja teakstakultuvrra, masa laktojuvvojit riikkaidgaskasaš geahččanguovllut sihke dáro- ja mearkagielas. Váldooassi sisttisdoallá dárogiela ja dáčča girjjálašvuođa, ja movt giella ja girjjálašvuohta leat rievdan áiggi mielde ja ain leat rievdame. Guovddáš dáčča čálliid ja máilmmigirjjálašvuođa čálliid teavsttat muosáhuvvojit ja suokkarduvvojit. Váldooassi fátmmasta maid dáro- ja mearkagiela oktavuođa váldosárgosiid ja unnitlogugielaid árvvu. </p>
<p><em type="italic">Fága diibmolohku </em></p>
<p>Diibmolohku lea almmuhuvvon 60-minuvtta ovttadahkan.</p>
<p xml:lang="deu">MÁNÁIDCEAHKKI</p>
<p>1.-7. jahkeceahkit: 2059 diimmu</p>
<p xml:lang="deu">NUORAIDCEAHKKI</p>
<p>8.-10. jahkeceahkit: 678 diimmu</p>
<p xml:lang="deu">STUDERENRÁHKKANAHTTI~OAHPPOPROGRÁMMAT</p>
<p>Jo1: 113 diimmu</p>
<p>Jo2: 112 diimmu</p>
<p>Jo3: 168 diimmu</p>
<p xml:lang="deu">FIDNOFÁGALAŠ~OAHPPOPROGRÁMMAT</p>
<p>Jo1: 56 diimmu</p>
<p>Jo2: 56 diimmu</p>
<p xml:lang="deu">LASÁHUS~OPPALAŠ~STUDERENGELBBOLAŠVUHTII~FIDNOFÁGALAŠ~</p>
<p xml:lang="deu">OAHPPOPROGRÁMMAIN</p>
<p>Jo3: 280 diimmu</p>
<p><em type="italic">Vuođđogálggat fágas </em></p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovddideame fágagelbbolašvuođa ja leat maid oassin das. Dárogielas ipmirduvvojit vuođđogálggat ná:</p>
<p><em type="italic">Máhttit njálmmálaččat ovdanbuktit </em>dárogielas bealjehemiide ja hui lossagulogiidda mearkkaša fihttet mii dáhpáhuvvá dahje gaskkustuvvo ja máhttit ovttasdoaibmat earáiguin iešguđet gielaid, gulahallanstrategiijaid ja mediaid bokte. Ovdanbuktit njálmmálaččat mearkkaša fihttet, lohkat njálbmelihkastagaid, guldalit ja ovdanbuktit áddehahtti ja máŋggabealat vugiin hupmama ja/dahje mearkagiela bokte. Ovdanbuktit njálmmálaččat mearkkaša maid máhttit geahččat, dovdat, dulkot, reflekteret ja muhtun muddui geavahit máŋggabealat njálmmálaš gielladili iešguđet elemeanttaid. Njálmmálaš giella čadno mearkagieldilálašvuođaide, hupmandilálašvuođaide ja dáid ovttastumiide. </p>
<p><em type="italic">Máhttit čálalaččat ovdanbuktit </em>dárogielas lea maid bealjehemiid ja hui lossagulogiid </p>
<p>dárogiela ovddasvástádussuorgi, álgočállinoahpahusa rájes ja miehtá 13-jagi skuvlejumi. Čálalašvuohta servodagas lassána, earenoamážit digitála gulahallanvugiid ovdáneami geažil. Gáibádus hálddašit čálalaš ovdanbuktima iešguđet šáŋrain lea sturron.</p>
<p>Máhttit čálalaččat ovdanbuktit bealjehemiide ja hui lossagulogiidda mearkkaša máhttit dulkot</p>
<p>ja geavahit čállojuvvon giela iešguđet formálalaš osiid, geavahit iešguđet šáŋraid ja</p>
<p>heivehit teavstta ulbmila, dilálašvuođa ja vuostáiváldi mielde ja vásihit ahte čállin lea</p>
<p>ávkkálaš reaidu ollu iešguđetlágan oktavuođain. Čállin lea vuohki ovdánahttit ja hábmet</p>
<p>fuomášumiid ja jurdagiid, muhto maid gulahallanmálle ja oahppanvuohki.</p>
<p><em type="italic">Máhttit lohkat </em>dárogielas bealjehemiide ja hui lossagulogiidda lea sihke vuođđogálga ja kultuvrralaš gelbbolašvuohta. Lohkanmáhttui gullá sihke gávdnat dieđuid sierralágán teavsttain, oahppat fágaid ja muosáhit ja ipmirdit ákkastallamiid ja ovdanbuktimiid ollu sierralágán teakstahámiin. Lohkan mearkkaša bisuhit ja reflekteret earáid vásáhusaid birra, oažžut ipmárdusa ja muosáhusaid ja ovdánahttit hutkanfámu ja kulturipmárdusa, beroškeahttá áiggis ja báikkis. Dakkár lohkan addá oahppái vejolašvuođa šaddat servodahkii aktiivvalaš oassálastin. Lohkanoahpahus mearkkaša bealjehemiide ja hui lossagulogiidda ahte dáro- ja mearkagielfágat ovttasdoibmet, ja dasa gullá oktiičatnat alfabehta giehtahámiid, gráfalaš govastagaid, jiena, njálbmehámi ja vejolašvuođa geavahit iešguđetlágan lohkanstrategiijaid. </p>
<p><em type="italic">Máhttit rehkenastit </em>dárogielas bealjehemiide ja lossagulogiidda mearkkaša dáiddu čoavdit váttisvuođaid jurddašeami ja giellageavaheami bokte. Máhttit rehkenastit mearkkaša hálddašit gielalaš symbolaid, doahpagiid ja sániid logalaš vihkkedallamiidda, váttisvuođaid čoavdimii ja máhttit reflekteret, válddahit ja analyseret. Go lohká máŋggabealat teavsttaid ja áššeprosa de lea bargu gráfalaš ovdanbuktimiiguin, tabeallaiguin ja statistihkain deaŧalaš ipmirdeapmái. </p>
<p><em type="italic">Máhttit geavahit digitála reaidduid </em>dárogielas bealjehemiide ja hui lossagulogiidda mearkkaša rahpat ođđa oahppanarenaid ja ođđa vejolašvuođaid lohkan- ja čállinoahpahusas, teavsttaid ráhkadeamis, komponeremis ja divodeamis. Dasa lassin dat mearkkaša máhttit geavahit digitála reaidduid hálddašit ođđa teakstahámiid ja albmanemiid. Dán oktavuođas lea deaŧalaš ovdánahttit kritihkalaš jurddašeami ja diđolaš gáldogeavaheami. Digitála reaidduid geavaheapmi sáhttá doarjut ja ovdánahttit ohppiid gulahallangálggaid ja ovdandivvumiid ja rahpat ođđa gulahallanarenaid guhkes gaskkaid badjel naššuvnnalaččat ja riikkaidgaskasaččat. </p>
<p><em type="italic">Fága gelbbolašvuođamihttomearit </em></p>
<p><em type="italic">Gelbbolašvuođamihttomearit 2. jahkeceahki maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>guldalit, stoahkat ja geahččaladdat jienaiguin, riimmain, ritmmain, jietnadagaiguin, sániiguin ja oaivilguoddi elemeanttaiguin</p>
<p>suokkardit iežas gulu ja jietnafihttema</p>
<p>dovdat, guldalit ja dadjat iežas ja earáid nama</p>
<p>dovdat, guldalit ja čatnat jietnadagaid njálbmehápmái, čálagovvii ja giehtaalfabehtii</p>
<p>dovdat, guldalit ja dadjat loguid dárogillii</p>
<p>lohkat njálbmelihkastagaid ja namahit dáro- ja mearkagiela guovddáš árgabeaidoahpagiid</p>
<p>guldalit ja buktit earáide fuomášumiid ságastallamiin ja ovdanbuktimiin dáro- ja mearkagillii</p>
<p>ovdanbuktit álkes dieđuid ja muitalit muosáhusaid birra dáro- ja mearkagillii</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>čájehit ahte ipmirda jietnadaga ja bustáva gaskavuođa ja hállangiela ja čállingiela gaskavuođa</p>
<p>čállit bustávaid ja geahččaladdat sániiguin, iežas giehtačállosiin ja dihtoriin</p>
<p>lohkat stuorra ja unna prentejuvvon bustávaid</p>
<p>lohkat álkes teavsttaid oktilasat ja ipmárdusain</p>
<p>geavahit álkes strategiijaid olahit lohkanipmárdusa</p>
<p>geavahit iežas máhtu ja vásáhusaid lohkkojuvvon teavsttaid ipmirdeapmái ja sisdoalu kommenteremii</p>
<p>ipmirdit ja čállit álkes sániid, dajaldagaid ja ráhkadit álkes teavsttaid</p>
<p>ovdanbuktit govahallama čállima bokte</p>
<p>dihtoriin ja eará teknihkalaš veahkkeneavvuiguin ráhkadit teavsttaid</p>
<p>gávdnat čáppagirjjálašvuođa- ja fágagirjjiid girjerádjosis alcces lohkanváste</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ovdanbuktit iežas teakstamuosáhusaid sániid, teavstta, sárgumiid, govaid, mearkagiela, drámá, ritmihka ja lihkastagaid bokte</p>
<p>ovdanbuktit jurdagiiddis sárgumiin, čállimiin ja mearkagielain lohkama oktavuođas</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>selvehit ahte dárogiella ja mearkagiella leat goabbatlágan gielat ja movt dat geavahuvvojit iešguđet dilálašvuođain</p>
<p>dovdát ja čájehit movt negašuvnnat, muitalan- ja gažaldatcealkagat leat iešguđetláganat dáro- ja mearkagielas</p>
<p>selvehit dovddus máidnasiid sisdoalu</p>
<p><em type="italic">Gelbbolašvuođamihttomearit 4. jahkeceahki maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>guldalit ja/dahje lohkat ja hábmet jietnadagaid njálmmiin</p>
<p>geavahit dábálaččamus jietnadagaid ja konsonántačohkiid</p>
<p>guldalit, lohkat njálbmelihkastagaid, ipmirdit ja dadjat dábálaš dárogiel sániid ja dajaldagaid skuvlaárgabeaivvi birra</p>
<p>geavahit álkes njálmmálaš dajaldagaid oažžut veahki ipmirdit ja ipmirduvvot</p>
<p>čájehit masa jietnaregisttar sáhttá geavahuvvot ovttas earáiguin ja servvoštallat earáiguin stoahkama, dramatiserema ja improvisašuvnna bokte</p>
<p>gulahallat ja servvoštallat earáiguin dáro- ja mearkagillii</p>
<p>namahit ja geavahit loguid go almmuha hattiid, agi, áiggi, hivvodagaid ja sturrodagaid</p>
<p>vuođuštit iežas teakstaválljemiid ja ovdanbuktit iežas jurdagiid ja muosáhusaid mánáidgirjjálašvuođa, teáhtera, dataspealuid ja tv-prográmmaid birra</p>
<p>ovdanbuktit teavsttaid eará ohppiide dáro- ja mearkagillii</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>lohkat mánáid čáppagirjjálašvuođa ja fágateavsttaid njuovžilit, oktilasat ja ipmárdusain</p>
<p>gávnnahit oaiviliid dan vuođul, ahte ipmirda teavsttaid osiid ja ollislašvuođa gaskavuođa</p>
<p>geavahit lohkanstrategiijaid ja teakstamáhtu ulbmillaččat oahppamis</p>
<p>geavahit dávjá geavahuvvon grammáhtalaš ráhkadusaid, smávvasánážiid, guovddáš cealkkaminstariid ja čállinmálliid</p>
<p>geavahit ja válddahit guovddáš sátneluohkáid ja gaskamearkkaid čállima iežas ja earáid teavsttain</p>
<p>čállit dieđuid ja válddahalli, muitaleaddji ja gažadeaddji cealkagiid</p>
<p>čállit muitalusaid, máidnasiid, divttaid, reivviid ja áššeteavsttaid</p>
<p>čállit oktiičadnon ja doaibmi giehtačállagiin</p>
<p>hábmet teavsttaid bajilčállagiin, álggahusain ja loahpahusain</p>
<p>geahččaladdat iešguđetlágan lohkanstrategiijaiguin</p>
<p>lohkat ja ipmirdit váldosisdoalu teavsttain dovddus áššiid birra</p>
<p>geavahit doarvái stuora sátnehivvodaga ovdanbuktit máhtu, muosáhusaid, dovdduid ja iežas oaiviliid</p>
<p>geavahit sátnegirjjiid ja eará veahkkeneavvuid iežas giellaoahppamis</p>
<p>ohcat dieđuid, ráhkadit, vurket ja viežžat fas teavsttaid digitála reaidduiguin</p>
<p>lohkat ja čállit loguid mat almmuhit hattiid, agi, áiggi, hivvodagaid ja sturrodagaid</p>
<p>gávdnat girjerádjosa ja Interneahta gálduid bokte áššiid iežas čállinbihtáide</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>jorgalit álkes teavsttaid mearkagielas dárogillii ja dárogielas mearkagillii</p>
<p>albmanahttit iežas jurdagiid ja muosáhemiid mánáidgirjjálašvuođa, teáhtera, filmmaid, dihtorspealuid ja tv-prográmmaid birra</p>
<p>ráhkadit muitalusaid go ovttastahttá govaid, mearkagiela, sániid, jienaid ja drámá</p>
<p>gávdnat máŋggabealat teavsttas dieđuid sániid ja govaid ovttastahttimiin</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>válddahit dáro- ja mearkagiela sániid, dadjanvugiid, sátneluohkáid ja daid doaimmaid erohusaid ja ovttaláganvuođaid</p>
<p>čilget giellageavaheami ja giellaválljema erohusaid lagas- ja gáiddusgulahallamis</p>
<p>válddahit máidnasiid ja muitalusaid šáŋra iešvuođaid</p>
<p>ovdandivvut mánáidgirjjálašvuođa váldosisdoalu ja temáid</p>
<p>geavahit iešguđetlágan cealkkaráhkadusaid</p>
<p><em type="italic">Gelbbolašvuođamihttomearit 7. jahkeceahki maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>heivehallat čuodjaallodaga ja jitnodaga sátne- ja cealkkaritmmain</p>
<p>nuppesbuvttadit ovttaskassániid ritmma ja deattuheami ja diehtit masa jietnamodulerema sáhttá geavahit</p>
<p>heivehallat ságastallama cealkkanuohtain, deattuhemiin, jietnaallodagain, bottuiguin ja lihkastagaiguin</p>
<p>jearrat jearaldagaid ja oažžut gulliid ja bealjehemiid ipmirdit su go deaivvada singuin</p>
<p>doaibmat iešguđetlágan giellarollain rollaneavttašeami, drámá, lohkama, jearahallamiid ja ovdandivvumiid bokte</p>
<p>guldalit earáid ja respekteret earáid oainnuid ja oaiviliid ja buktit ovdan oaiviliiddis dáro- dahje mearkagillii</p>
<p>ovdandivvut fágaášši dáro- dahje mearkagillii veahkkeneavvuiguin ja daid haga</p>
<p>ságaskuššat ja árvvoštallat čáppagirjjálašvuođa teavsttaid iežas muosáhusaid vuođul dáro- dahje mearkagillii</p>
<p>nuppesmuitalit dáro- dahje mearkagillii mánáidgirjjálašvuođa teavsttaid váldosárgosiid iežas muosáhusaid vuođul</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>lohkat ollu sierralágán teavsttaid, mat gullet sierra šáŋgraide ja main lea sierralágán kompleksitehta, dárogillii ja jorgalussan, čáppagirjjálašvuođa ja áššeprosateavsttaid</p>
<p>sátnádit lohkkojuvvon teavsttaid dulkomiid</p>
<p>geavahit sierra lohkanstrategiijaid, mat heivejit lohkama ulbmilii</p>
<p>iežas sániiguin dahje mearkkaiguin refereret ja čoahkkáigeassit teavstta váldoosiid</p>
<p>geavahit giellaoahpa, riektačállima, cealkkaoahpa ja iešguđetlágan cealkkamálliid vuođđonjuolggadusaid iežas teakstabuvttadeamis</p>
<p>geavahit sátnehivvodaga mii gokčá iešguđet fáttáid beaivválašeallimis ja eará fágain</p>
<p>čállit oktilis teavsttaid mat muitalit, válddahit, juhket dieđuid ja jerret</p>
<p>nuppesmuitalit ja čoahkkáigeassit teavstta ja hábmet gažaldagaid ja čilgehusa tekstii</p>
<p>ovdandivvut temá čálalaččat</p>
<p>čállit oktilit persovnnalaš ja doaibmi giehtačállagiin</p>
<p>hukset teavstta áigeortnetvuoru ja temá mielde ja ráhkadit oktavuođa gaskkal cealkagiid ja teakstaosiid</p>
<p>árvvoštallat iežas ja earáid teavsttaid ja vuostáiváldit fuomášumiid</p>
<p>lohkat iešguđet guhkkosaš čáppagirjjálašvuođa ja áššeprosa teavsttaid iešguđet šáŋrain, ja viežžat dain dieđuid</p>
<p>geavahit iešguđetlágan lohkanstrategiijaid lohkat iešguđetlágan teavsttaid iešguđet leahtuin</p>
<p>lohkat boarráset ja ođđaset mánáidgirjjálašvuođa ja áššeteavsttaid</p>
<p>dovdat sámi alfabehta bustávaid</p>
<p>geavahit diehtogirjjiid ja sátnegirjjiid</p>
<p>geavahit digitála čállinreaidduid čállinproseassain ja interaktiiva teavsttaid buvttadeamis</p>
<p>geavahit ulbmillaččat girjerádjosa ja digitála diehtogálduid</p>
<p>čilget dahkkivuoigatvuođa njuolggadusaid mat gustojit teavsttaid geavaheamis maid lea viežžan Interneahtas</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ipmirdit, dulkot ja čohkket dieđuid máŋggabealat teavstta máŋgga ovdanbuktinvuogis</p>
<p>giehtabargguid bokte ja digitála reaidduiguin ráhkadit máŋggabealat teavsttaid main govat, hervemat ja iešguđetlágan čálahámit duddjojit stuorát ollisvuođa</p>
<p>digitála reaidduiguin ovdandivvut iežas teavsttaid main leat govat, mearkagiella, lihkastagat, drámá ja ritmihkka</p>
<p>geavahit estehtalaš váikkuhangaskaomiid iežas teakstabuvttadeamis</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>identifiseret ja kategoriseret dárogiela, dáru mearkagiela ja eŋgelasgiela ovttaláganvuođaid ja erohusaid</p>
<p>dovdat siidogiela, ruoŧagiela, dánskkagiela ja sámegiela</p>
<p>gávdnat gielalaš iešvuođaid iežas birrasis ja buohtastahttit eará dárogiel ja mearkagiel suopmaniiguin</p>
<p>ovdandivvut muhtun guovddáš mánáidgirječálliid</p>
<p>dovdat máŋggaoaivilvuođa gielas</p>
<p>buohtastahttit ja ovdandivvut mánáid- ja nuoraidgirjjálašvuođa persovnnaid ja sisdoalu</p>
<p><em type="italic">Gelbbolašvuođamihttomearit 10. jahkeceahki maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>guldalit, lohkat ja dovdát ovtta meare dábálaš dadjanmálliid ja nuoraidgielaid</p>
<p>fihttet visualiserejuvvon teavsttaid sisdoalu ja dieđuid ja muitalit daid dáro- dahje mearkagillii</p>
<p>čilget dáro- dahje mearkagillii movt ritma, jitnodat ja intonašuvdna sáhttet váikkuhit gielalaš sisdollui</p>
<p>lohkat ja geavahit sátnehivvodaga mii gokčá iešguđet fáttáid ja fágaid</p>
<p>gaskkustit dieđu oktilit ja dárkilit dáro- dahje mearkagillii</p>
<p>ovdanbuktit iežas oaiviliid dáro- dahje mearkagillii digaštallamiin ja árvvoštallat mii lea áššálaš ákkastallan</p>
<p>plánet ja čađahit álkes logaldallamiid, ovdandivvumiid ja rollaneavttašemiid, heivehuvvon iešguđetlágan vuostáiváldiide dáro- dahje mearkagillii</p>
<p>geavahit iešguđet strategiijaid oahppat dárogiela</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>lohkat ja nuppesmuitalit boarráset ja ođđaset nuoraidgirjjálašvuođa</p>
<p>geavahit ja ovttastahttit iešguđetlágan lohkanstrategiijaid čáppagirjjálašvuođa ja áššeprosa lohkamis</p>
<p>dádjadit stuorra teakstahivvodagain ozadettiin relevánta dieđuid</p>
<p>lohkat kritihkalaččat ja árvvoštallat teavsttaid doallevašvuođa</p>
<p>dovdát ja geavahit sierralágán ákkastallanvugiid teavsttain</p>
<p>vuođuštit iežas teakstaválljemiid iežas lohkanpreferánssaid vuođul ja lohkanulbmila vuođul</p>
<p>geavahit fágaterminologiija válddaheames hápmeoahpa ja teakstaráhkadusaid</p>
<p>lohkat ja čállit teavsttaid iešguđet šáŋrain váldogillii, sihke čáppagirjjálašvuođa teavsttaid ja áššeteavsttaid: artihkkala, sáhkavuoru, formálalaš reivve, novealla, muitalusa, divtta ja drámá</p>
<p>ovdabuktit čálalaččat dárkilit ja oktilit ja geavahit girjás ja máŋggabealat sátnehivvodaga ja iešguđetlágan cealkkaráhkadusaid iežas čállinbargguin</p>
<p>árvvoštallat iežas teavsttaid ja iežas čállinovdáneami giella- ja teakstamáhtu vuođul</p>
<p>selvehit movt teavsttat iešguđet šáŋrain sáhttet huksejuvvot iešguđetláhkái</p>
<p>dovdát dáid gielalaš váikkuhangaskaomiid: humor, ironiija, kontrásttat, buohtastahttimat, symbolat ja gielalaš govat</p>
<p>hálddašit teakstagieđahallanreaidduid iežas čállinproseassa váste ja geavahit teakstagieđahallanreaidduid vurket ja systematiseret iežas bargguid</p>
<p>geavahit teavsttaid maid lea viežžan girjerádjosis, Interneahtas ja mediain kritihkalaččat ja čujuhit geavahuvvon gálduide</p>
<p>ovdánahttit iežas teavsttaid fuomášumi rájes gitta gárvves buktagii girjjálašvuođa oalgguheami vuođul</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>dulkot ja árvvoštallat sierrahámát máŋggabealat teavsttaid</p>
<p>lohkat ja árvvoštallat propagánda, dáidaga ja máidnosiid teavstta ja gova</p>
<p>válddahit visuálalaš albmanemiid ja máŋggabealat teavsttaid temá ja komposišuvnna ja muitalit daid birra</p>
<p>geavahit iešguđetlágan mediaid, gálduid ja estehtalaš albmanemiid iežas dárogielfágalaš ja fágaidrasttideaddji teavsttain</p>
<p>geavahit digitála mediaid gulahaladettiin earáiguin</p>
<p>dulkot ja válddahit gráfalaš ovdanbuktima ja eará dieđuid digitála mediain</p>
<p>selvehit persovdnasuodjaleami ja vuoiŋŋaduoji vuođđoprinsihpaid nuppiid teavsttaid almmustahttima ja geavaheami oktavuođas</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ságaskuššat dáro- ja mearkagiela gielalaš ovttaláganvuođaid ja erohusaid</p>
<p>dovdát ja namahit muhtun regionála suopmaniid guovddáš iešvuođaid</p>
<p>selvehit giella- ja girjjálašvuohtaovdáneami 1850 rájes gitta otnážii</p>
<p>čilget gielladebáhta ja gielalaš variašuvnnaid Norggas dán áigge</p>
<p>ovdandivvut guovddáš dálááigásaš teavsttaid deaŧalaš temáid ja buohtastahttit daid dáčča girjjálašvuođaárbbi klassihkalaš bargguid ovdanbuktimiiguin: ráhkisvuohta ja sohkabealrollat, sáŋgár ja antisáŋgár, duohtavuohta ja govahallan, fápmu ja vuostefápmu, gielis ja duohtavuohta, guođđin ja ovddasvástádus</p>
<p>selvehit movt servodatdilit, árvvut ja jurddašanvuogit ovdanbuktojuvvojit teavsttain mat leat jorgaluvvon sámegielas ja eará gielain</p>
<p>earuhit ja árvvoštallat positiivvalaččat ja negatiivvalaččat oaivvilduvvon dajaldagaid mat čujuhit ovttaskas olbmuide ja olmmošjoavkkuide</p>
<p>ovdandivvut guovtti iežasválljen fáttá čiekŋudeami: girječálli barggut; girjjálašvuođa temá dahje gielalaš temá</p>
<p><em type="italic">Gelbbolašvuođamihttomearit Jo1 studerenráhkkanahtti oahppoprográmmaid maŋŋel </em></p>
<p><em type="italic">Gelbbolašvuođamihttomearit Jo2 fidnofágalaš oahppoprográmmaid maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>guldalit, lohkat, ipmirdit ja geavahit sátnehivvodaga ja dajaldagaid mat gokčet iešguđet fáttáid ja fágaid</p>
<p>geavahit iežas oahppoprográmma máhtu logaldallamiin ja digaštallamiin skuvlla, servodaga ja bargoeallima birra</p>
<p>geavahit dárogielfága máhtu ságastaladettiin mearka- dahje dárogillii teavsttaid birra</p>
<p>dáro- dahje mearkagillii doaibmat iešguđetlágan njálmmálaš rollain joavkoságastallamiin, logaldallamiin, ovdandivvumiin ja ovdanbuktimiin sihke oassálastin ja geahččin</p>
<p>geavahit guoskevaš ja áššálaš ákkaid dáro- dahje mearkagillii digaštallamiin ja čájehit rabasvuođa earáid ákkastallamiidda</p>
<p>válddahit dáro- dahje mearkagillii movt ieš lonohallá giellageavaheami ja reflekteret dan birra</p>
<p>reflekteret iežas giellaovdáneami birra</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ságaskuššat vissis meari dán áigásaš teavsttaid váldosisdoalu ja reflekteret dan birra, sihke girjegillii ja ođđadárogillii, čáppagirjjálašvuođa teavsttaid, áššeprosa, jorgaluvvon sámegiel girjjálašvuođa ja eará jorgaluvvon girjjálašvuođa</p>
<p>selvehit muhtun guovddáš čálliid mat leat čadnon teavsttaide mat lohkkojuvvojit ja muosáhuvvojit</p>
<p>viežžat ja ávkin atnit čálalaš materiála dieđuid</p>
<p>čállit oktilis ovdanbuktima váldogillii mas geavaha heivvolaš sátnehivvodaga ja rievttes grammáhtalaš ráhkadusaid</p>
<p>geavahit ollu sierralágán gielalaš váikkuhangaskaomiid go ieš čállá áššeprosa ja hutkojuvvon teavsttaid</p>
<p>válddahit sihke čáppagirjjálašvuođa teavsttaid ja áššeprosa šáŋra gáibádusaid ja huksehusiešvuođaid</p>
<p>čállit fágateavsttaid, mat laktásit iežas oahppoprográmmii</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>válddahit joavkomediaid, teáhtera ja filmmaid guovddáš váikkuhangaskaomiid</p>
<p>reflekteret dan rolla birra mii joavkomediain lea servodagas</p>
<p>ovttastahttit njálmmálaš, čálalaš, mearkagielalaš ja eará visuálalaš ja auditiiva ovdanbuktinvugiid iežas teakstabuvttadeamis ja ovdanbuktimiin ja ovdandivvumiin</p>
<p>nuppesmuitalit ja dulkot válljejuvvon filbmaosiid ja teáhterbihttáosiid váldosisdoalu</p>
<p>ovdandivvut ja almmuhit iežas teavsttaid digitála reaidduiguin</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>reflekteret giela, kultuvrra ja identitehta gaskavuođa birra</p>
<p>čilget guovttegielalašvuođa ja máŋggagielalašvuođa, vuosttašgiela ja nubbegiela</p>
<p>čilget unnitlogugielaid ja eanetlogugiela oktavuođa Norggas</p>
<p>jorgalit teavsttaid dárogielas mearkagillii ja mearkagielas dárogillii ja buohtastahttit grammáhtalaš váldosárgosiid</p>
<p>selvehit muhtun paralleallaid ja kontrásttaid dáro- ja mearkagiela teakstahuksehusain</p>
<p>buohtastahttit muitalanvugiid ja gielladoaimmaid vissis meari dáro- ja mearkagiel teavsttain</p>
<p>árvvoštallat vissis meari dálááigásaš teavsttaid muitalanvugiid ja árvvuid ja buohtastahttit daid boaresdáru ja sámi girjjálašvuođa teavsttaiguin, myhtaiguin ja iešguđet riikkaid álbmotdiktemiin</p>
<p>viežžat fágaáššiid digitála gálduin ja árvvoštallat ja geavahit daid njálmmálaš ja čálalaš bargguin</p>
<p><em type="italic">Gelbbolašvuođamihttomearit Jo2 – studerenráhkkanahtti oahppoprográmmaid maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>guldalit, árvvoštallat ja buktit fuomášumiid earáid njálmmálaš ovdandivvumiidda dáro- dahje mearkagillii</p>
<p>plánet ja čađahit dárogielfága ja iežas prográmmafágaid fágaáššiid ovdandivvuma dáro- dahje mearkagillii</p>
<p>heivehit giela ja šáŋra ulbmila ja vuostáiváldi mielde ja geavahit máŋggabealat ja dárkilis sátnehivvodaga ja terminologiija</p>
<p>selvehit iežas jietnageavaheami ja sátneválljema dáro- dahje mearkagillii</p>
<p>árvvoštallat iežas hupmangielalaš ovdáneami ja giellaválljema</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>válddahit ollisvuođa ja erohusažiid čálalaš ovdanbuktimiin fágalaš ja dábálaš fáttáid birra</p>
<p>lohkat olles čáppagirjjálašvuođa buktosiid</p>
<p>reflekteret iežas teakstamuosáheami birra</p>
<p>lohkat vissis meari guovddáš dárogiel teavsttaid gaskaáiggis gitta 1870-logu rádjái álgovuolggalaš giellahámis ja reflekteret giela ja sisdoalu birra</p>
<p>selvehit davviriikkaid gielaid ovttalágán- ja sierralágánvuođaid ja dološ dárogiela ja dán áiggi dárogiela ovttalágán- ja sierralágánvuođaid</p>
<p>hálddašit ja válddahit hápmeoahpa ja cealkkaráhkadusa váldogillii fágiiguoskevaš terminologiijain</p>
<p>heivehit giela šáŋra, fáttá, ulbmila ja vuostáiváldi mielde</p>
<p>geavahit gielalaš váikkuhangaskaomiid humora, ironiija, kontrástta, buohtastahttima, symbola ja eará gielalaš govaid iežas teakstabuvttadeamis</p>
<p>geavahit máŋggabealat sátnehivvodaga, heivvolaš dadjanvugiid ja rievttes terminologiija iežas čállimis</p>
<p>čállit essea, girjjálašvuođa dulkomiid ja eará vihkkedalli teavsttaid girjjálašvuođa teavsttaid vuođul</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>selvehit juona ja vuostelasvuođaid filmmaid ja teáhterčájálmasaid muosáhuvvon drámáin, 1800-logu teavsttaid vuođul</p>
<p>čilget teáhtera, filmmaid, aviissaid ja máidnosiid estehtalaš albmanemiid</p>
<p>ovttastahttit njálmmálaš, čálalaš, mearkagielalaš ja eará visuálalaš ja auditiiva ovdanbuktinvugiid iežas teakstabuvttadeamis</p>
<p>viežžat ja ovdandivvut statisttalaš materiála dieđuid</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>válddahit dáčča ja eurohpalaš girjjálašvuođa- ja giellahistorjjá váldolinnjáid 1870 rájes deattuhettiin 1800-logu ja selvehit guovddáš čálliid</p>
<p>válddahit girjjálašvuođa servodatgeahččanguovllus ja laktit dasa gaskaeurohpalaš kulturhistorjjá</p>
<p>selvehit oktavuođa gaskkal dárogiela ja mearkagiela árvvu 1900-logu rádjái</p>
<p>válddahit dárogiela giellahistorjjá guovddáš linjjáid boaresdáru áiggi rájes 1870 rádjái</p>
<p>válddahit, buohtastahttit ja árvvoštallat gielalaš erohusažiid teavsttain mat jorgaluvvojit mearkagillii dahje mearkagielas fágiiguoski terminologiijain</p>
<p>čilget fásta dajaldagaid, giellagovaid ja sátnevádjasiid mearkkašumi teavsttain</p>
<p>čilget movt girjjálašvuohta ja dáiddaalbmaneamit leat váikkuhan nuppit nuppiide</p>
<p><em type="italic">Gelbbolašvuođamihttomearit Jo3 – studerenráhkkanahtti oahppoprográmmaid maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>bidjat oktii ja ovdanbuktit ráddjejuvvon čáppagirjjálašvuođa prográmma dáro- dahje mearkagillii</p>
<p>ságastallat ja digaštallat fágaidrasttideaddji fáttáid dáro- dahje mearkagillii</p>
<p>geavahit iežas prográmmafágaid fágamáhtu logaldallamiin ja digaštallamiin dáro- dahje mearkagillii</p>
<p>hálddašit iešguđet njálmmálaš rollaid dáro- dahje mearkagillii sihke oassálastin ja guldaleaddjin</p>
<p>lohkat ja geavahit fágaterminologiija, sátnevádjasiid ja idiomáhtalaš dajaldagaid</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>analyseret ja árvvoštallat iežas lohkan- ja čállinstrategiijaid</p>
<p>dulkot ja analyseret ollisvuođa ja erohusažiid iešguđet šáŋrain ja sisdoalu, váikkuhangaskaomiid ja ulbmila gaskavuođa</p>
<p>geavahit eará fágaid ja fágasurggiid máhtu dulkot ja ipmirdit teavstta</p>
<p>čállit girjjálašvuođa dulkomiid, esseaid ja vihkkedalli, ságaskušši ja analyserejeaddji ovdanbuktimiid</p>
<p>lohkat ja dulkot geahččaladdi ja modernisttalaš teavsttaid</p>
<p>geavahit máhtu teavstta, šáŋragáibádusaid, komposišuvnna ja girjjálašvuođa váikkuhangaskaomiid birra go ieš čállá čáppagirjjálašvuođa</p>
<p>hálddašit váldogiela hápmeoahpa ja teakstaráhkadusaid</p>
<p>čállit čielgasit disponerejuvvon teavsttaid main lea čielga fokus ja áššálaš ákkasteapmi</p>
<p>ráhkadit iežas čuolbmagažaldagaid ja čađahit stuorát čálalaš bargguid</p>
<p>vuođustit iežas lohkamušválljejumiid ja hábmet čuolbmagažaldagaid teavsttaide</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>árvvoštallat ja ságaskuššat iešguđet doaimmaid mat leat čadnon gillii ja gova geavaheapmái</p>
<p>analyseret ja árvvoštallat aviissaid, TV, filmmaid ja Interneahta iešguđet šáŋraid ákkasteami ja váikkuheami</p>
<p>buohtastahttit ja árvvoštallat teavsttaid mat sirdojit ovtta gaskaoamis nubbái</p>
<p>geavahit iešguđet mediaid dulkomii ja ovdandivvumii iešguđet áiggiid teavsttaid</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>válddahit dáčča girjjálašvuođahistorjjá váldolinjjáid 1870-logu rájes otnážii ja selvehit áigeguovdilis čálliid vissis meari čáppagirjjálašvuođa teavsttain ja áššeprosas</p>
<p>selvehit modernisttalaš árbevieru guovddáš iešvuođaid 1800-loguid gaskamutto rájes gitta otnážii servodatgeahččanguovllus</p>
<p>lohkat ráddjejuvvon meari jorgaluvvon davviriikkalaš teavsttaid</p>
<p>muitalit Norgga gielladebáhta ja giellapolitihka váldosárgosiid 1830-loguid rájes gitta otnážii ja válddahit min guovtti čállingiela duogážiid</p>
<p>selvehit guovddáš auditiiva ja guovddáš visuálalaš gielaid giellasogalašvuođa ja oktasašvuođaid</p>
<p>čielggadit dáro- ja mearkagiela oktavuođa birra 1900-logus ja gielaid árvvu birra ođđa jahkeduháhis</p>
<p>buktit ovdamearkkaid mat čájehit movt iešguđetlágan gielat váikkuhit nuppit nuppiide</p>
<p>válddahit gielalaš unnitloguid gielladili ja gielalaš vuoigatvuođaid Norggas dán áigge</p>
<p>buktit ovdamearkkaid mat čájehit iežas birrasa gielalaš iešvuođaid go buohtastahttá eará guovddáš dárogiel ja mearkagiel suopmaniiguin ja sosioleavttaiguin</p>
<p>selvehit movt iešguđetlágan gielat ja kultuvrrat Norggas dán áigge deaivvadit ja nuppástuvvet ja movt iežas giella ja iežas kultuvra ovdána ja nuppástuvvá ovttasdoaimmadettiin eará gielaiguin ja kultuvrraiguin</p>
<p>geavahit girjerádjosa guovddáš databasiid ja eará fágalaš gálduid iežas bargguin</p>
<p>čađahit iežasválljen čiekŋudanbarggu ja hábmet dan njálmmálaš, čálalaš dahje máŋggabealat teakstan mas lea gielalaš, girjjálašvuođa dahje eará dárogielfágalaš fáddá</p>
<p><em type="italic">Gelbbolašvuođamihttomearit lasáhusa oppalaš studerengelbbolašvuhtii – fidnofágalaš oahppoprográmmaid maŋŋel </em></p>
<p><em type="italic">Njálmmálaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>selvehit iežas jietnageavaheami ja sátneválljema dáro- dahje mearkagillii</p>
<p>árvvoštallat iežas hupmangielalaš ovdáneami ja giellaválljema</p>
<p>hálddašit iešguđet njálmmálaš rollaid dáro- dahje mearkagillii sihke oassálastin ja guldaleaddjin</p>
<p>árvvoštallat ja addit máhcahusa earáid njálmmálaš ovdandivvumiidda dáro- dahje mearkagillii</p>
<p>heivehit giela ja šáŋra ulbmila ja vuostáiváldi mielde ja geavahit máŋggabealat sátnehivvodaga</p>
<p>ságastallat ja digaštallat fágaidrasttideaddji fáttáid dáro- dahje mearkagillii</p>
<p>geavahit iežas prográmmafágaid fágamáhtu logaldallamiin ja ovdandivvumiin dáro- dahje mearkagillii</p>
<p>lohkat ja geavahit fágaterminologiija, sátnevádjasiid ja idiomáhtalaš dajaldagaid</p>
<p>bidjat oktii ja ovdanbuktit čáppagirjjálašvuođa prográmma dáro- dahje mearkagillii</p>
<p>reflekteret iežas ovdáneami birra ja árvvoštallat iežas njálmmálaš gelbbolašvuođa</p>
<p><em type="italic">Čálalaš teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>dulkot ja analyseret ollisvuođa ja erohusažiid iešguđet šáŋrain ja sisdoalu, váikkuhangaskaomiid ja ulbmila gaskavuođa</p>
<p>lohkat olles čáppagirjjálašvuođa buktosiid</p>
<p>reflekteret iežas teakstamuosáheami birra</p>
<p>geavahit eará fágaid ja fágasurggiid máhtu dulkot ja ipmirdit teavstta</p>
<p>lohkat válljejuvvon teavsttaid gaskaáiggi rájes 1870 rádjái ja reflekteret sisdoalu ja temá birra ja čilget huksehusa ja ovdanbuktinvugiid váldosárgosiid</p>
<p>selvehit davviriikkaid gielaid ovttalágán- ja sierralágánvuođaid ja dološ dárogiela ja dán áiggi dárogiela ovttalágán- ja sierralágánvuođaid</p>
<p>lohkat ja dulkot geahččaladdi ja modernisttalaš teavsttaid</p>
<p>árvvoštallat ja geavahit gielalaš váikkuhangaskaomiid humora, ironiija, kontrásttaid, buohtastahttimiid, symbolaid ja eará gielalaš govaid iežas teakstabuvttadeamis</p>
<p>geavahit máhtu teavstta, šáŋragáibádusaid, komposišuvnna ja girjjálašvuođa váikkuhangaskaomiid birra go ieš čállá čáppagirjjálašvuođa</p>
<p>hálddašit ja válddahit váldogiela hápmeoahpa fágiiguoski terminologiijain</p>
<p>heivehit giela šáŋra, fáttá, ulbmila ja vuostáiváldi mielde</p>
<p>geavahit máŋggabealat sátnehivvodaga, heivvolaš dadjanvugiid ja rievttes terminologiija iežas čállimis</p>
<p>čállit girjjálašvuođa dulkomiid, esseaid ja vihkkedalli, ságaskušši ja analyserejeaddji ovdanbuktimiid</p>
<p>čállit čielgasit disponerejuvvon teavsttaid main lea čielga fokus ja áššálaš ákkasteapmi</p>
<p>ráhkadit iežas čuolbmagažaldagaid ja čađahit stuorát čálalaš bargguid</p>
<p>vuođustit iežas lohkamušválljemiid ja hábmet čuolbmagažaldagaid teavsttaide</p>
<p>analyseret ja árvvoštallat iežas lohkan- ja čállinstrategiijaid</p>
<p><em type="italic">Máŋggabealat teavsttat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>selvehit juona ja vuostelasvuođaid filmmaid ja teáhterčájálmasaid muosáhuvvon drámáin, 1800-logu teavsttaid vuođul</p>
<p>čilget teáhtera, filmmaid, aviissaid ja máidnosiid estehtalaš albmanemiid</p>
<p>árvvoštallat ja ságaskuššat iešguđet doaimmaid mat leat čadnon gillii ja gova geavaheapmái</p>
<p>analyseret ja árvvoštallat aviissaid, TV, filmmaid ja Interneahta iešguđet šáŋraid ákkasteami ja váikkuheami</p>
<p>ovttastahttit njálmmálaš, čálalaš, mearkagielalaš ja eará visuálalaš ja auditiiva ovdanbuktinvugiid iežas teakstabuvttadeamis</p>
<p>buohtastahttit ja árvvoštallat teavsttaid mat sirdojit ovtta gaskaoamis nubbái</p>
<p>geavahit iešguđet mediaid dulkomii ja ovdandivvumii iešguđet áiggiid teavsttaid</p>
<p>viežžat ja ovdandivvut statisttalaš materiála dieđuid</p>
<p xml:lang="smj"><em type="italic">Giella ja kultuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>válddahit dáčča girjjálašvuođa váldolinnjáid 1870 rájes deattuhettiin 1800-logu ja selvehit guovddáš čálliid</p>
<p>válddahit modernisttalaš árbevieru guovddáš iešvuođaid 1800-loguid gaskamutto rájes gitta otnážii servodatgeahččanguovllus</p>
<p>válddahit girjjálašvuođa servodatgeahččanguovllus ja válddahit modernisttalaš árbevieru guovddáš iešvuođaid 1800-logu gaskamutto rájes gitta otnážii</p>
<p>oaidnit girjjálašvuođa servodatgeahččanguovllus ja laktit dasa gaskaeurohpalaš kulturhistorjjá</p>
<p>lohkat ráddjejuvvon meari jorgaluvvon davviriikkalaš teavsttaid</p>
<p>čilget movt girjjálašvuohta ja dáiddaalbmaneamit leat váikkuhan nuppit nuppiide</p>
<p>selvehit oktavuođa gaskkal dárogiela ja mearkagiela árvvu 1900-logu rádjái</p>
<p>selvehit dárogiela ja mearkagiela oktavuođa 1900-logus ja gielaid árvvu ođđa jahkeduháhis</p>
<p>válddahit dárogiela giellahistorjjá guovddáš linjjáid boaresdáru áiggi rájes 1830 rádjái</p>
<p>muitalit Norgga gielladebáhta ja giellapolitihka váldosárgosiid 1830-loguid rájes gitta otnážii ja válddahit min guovtti čállingiela duogážiid</p>
<p>čilget fásta dajaldagaid, giellagovaid ja sátnevádjasiid mearkkašumi teavsttain</p>
<p>válddahit, buohtastahttit ja árvvoštallat gielalaš erohusažiid teavsttain mat jorgaluvvojit mearkagillii dahje mearkagielas fágiiguoski terminologiijain</p>
<p>selvehit guovddáš auditiiva ja guovddáš visuálalaš gielaid giellasogalašvuođa ja oktasašvuođaid</p>
<p>buktit ovdamearkkaid mat čájehit movt iešguđetlágan gielat váikkuhit nuppit nuppiide</p>
<p>válddahit gielalaš unnitloguid gielladili ja gielalaš vuoigatvuođaid Norggas dán áigge</p>
<p>buktit ovdamearkkaid mat čájehit iežas birrasa gielalaš iešvuođaid ja buohtastahttit daid eará guovddáš dárogiel ja mearkagiel suopmaniiguin ja sosioleavttaiguin</p>
<p>selvehit movt iešguđetlágan gielat ja kultuvrrat Norggas dán áigge deaivvadit ja nuppástuvvet ja movt iežas giella ja iežas kultuvra ovdána ja nuppástuvvá ovttasdoaimmadettiin eará gielaiguin ja kultuvrraiguin</p>
<p>geavahit girjerádjosa guovddáš databasiid ja eará fágalaš gálduid iežas bargguin</p>
<p>árvvoštallat digitála gálduid fágaáššiid</p>
<p>hábmet ovtta iežasválljen čiekŋudanbarggu čálalaš dahje máŋggabealat teakstan</p>
<p><em type="italic">Árvvoštallan fágas </em></p>
<p>Loahppaárvvoštallama mearrádusat:</p>
<p><em type="italic">Oppalašárvosáni árvvoštallan </em></p>
<p><em type="italic">JahkeceahkkiOrtnet </em>10. jahkeceahkkiOahppit galget oažžut ovtta čálalaš árvosáni dárogielas. Jo2 fidnofágalaš oahppoprográmmatOahppit galget oažžut ovtta čálalaš árvosáni dárogielas. Jo3 studerenráhkkanahtti oahppoprográmmat </p>
<p>Lasáhus oppalaš studerengelbbolašvuhtiiOahppit galget oažžut ovtta čálalaš árvosáni dárogielas.</p>
<p>Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas.</p>
<p><em type="italic">Eksámen – oahppit </em></p>
<p><em type="italic">JahkeceahkkiOrtnet </em>10. jahkeceahkkiOahppit sáhttet vuorbáduvvot dárogiela čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Jo2 fidnofágalaš oahppoprográmmatOahppit sáhttet vuorbáduvvot dárogiela čálalaš eksámenii. Čálalaš eksámen ráhkaduvvo ja sensurerejuvvo báikkálaččat. Eksámen fátmmasta olles fága (112 diimmu). Jo3 studerenráhkkanahtti oahppoprográmmat </p>
<p>Oahppit galget váldit dárogiela čálalaš eksámena. Čálalaš eksámen ráhkaduvvo ja sensurerejuvvo guovddáš ásahusain. Eksámen fátmmasta olles fága (393 diimmu). Lasáhus oppalaš studerengelbbolašvuhtiiOahppit galget váldit dárogiela čálalaš eksámena. Čálalaš eksámen ráhkaduvvo ja sensurerejuvvo guovddáš ásahusain. Eksámen fátmmasta olles fága (393 diimmu).</p>
<p><em type="italic">Eksámen – privatisttat </em></p>
<p><em type="italic">JahkeceahkkiOrtnet </em>10. jahkeceahkkiGeahča rávisolbmuid vuođđoskuvlaoahpahusa gustovaš ortnega. Jo2 fidnofágalaš oahppoprográmmatPrivatisttat galget váldit dárogiela čálalaš eksámena. Čálalaš eksámen ráhkaduvvo ja sensurerejuvvo báikkálaččat. Eksámen fátmmasta olles fága (112 diimmu). Jo3 studerenráhkkanahtti oahppoprográmmat </p>
<p>Privatisttat galget váldit dárogiela čálalaš eksámena. Čálalaš eksámen ráhkaduvvo ja sensurerejuvvo guovddáš ásahusain. Eksámen fátmmasta olles fága (393 diimmu). Lasáhus oppalaš studerengelbbolašvuhtiiPrivatisttat galget váldit dárogiela čálalaš eksámena. Čálalaš eksámen ráhkaduvvo ja sensurerejuvvo guovddáš ásahusain. Eksámen fátmmasta olles fága (393 diimmu).</p>
<p>Árvvoštallama oppalaš mearrádusat leat oahpahuslága láhkaásahusas.</p>
</body></document>