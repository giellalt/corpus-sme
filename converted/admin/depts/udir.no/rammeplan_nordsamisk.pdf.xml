<document xml:lang="sme" id="no_id"><header><title/><genre code="admin"/><author><unknown/></author><wordcount>11179</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/barnehage/rammeplan/rammeplan_nordsamisk.pdf</origFileName><parallel_text xml:lang="eng" location="framework_plan_for_the_content_and_tasks_of_kindergartens_2011_rammeplan_engelsk.pdf"/><parallel_text xml:lang="nno" location="rammeplan_nynorsk_nett2011.pdf"/><parallel_text xml:lang="nob" location="rammeplan_bokmal_2011nett.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="bold">Láidehus </em></p>
<p>Stuorradiggi lea geassemánu 17. b. 2005 lágain nr. 64 mánáidgárddiid birra (mánáidgárdelágain) nannen bajit dási mearrádusaid, mat gusket mánáidgárddi ulbmilii ja sisdollui, vrd. §§ 1, 1a, 2 ja 3. Máhttodepartemeanta lea njukčamánu 1. b. 2006 lága § 2 vuođul ásahan láhkaásahusa, mii guoská mánáidgárddi sisdoalu ja doaimmaid rámmaplánii. Rámmaplána njuolggadusain mearridit mánáidgárddi árvovuođu, sisdoalu ja doaimmaid. Buot mánáidgárddiid barggu vuođđun galgá leat árvovuođđu ja sisdoallu, mii lea mearriduvvon mánáidgárdelágas ja riikkaidgaskasaš konvenšuvnnain, maid</p>
<p>Norge lea dohkkehan, earret eará ILO-konvenšuvnnas nr. 169 álgoálbmogiid birra ja ON mánáidkonvenšuvnnas. ON dohkkehii mánáidkonvenšuvnna 1989, Norga dohkkehii dan 1991 ja dat váldojuvvui Norgga lágaid oassin 2003. Buot eiseválddit ja organisašuvnnat galget doaimmain, mat gusket mánáide, ovddimusat atnit vuođđun dan, mii lea mánnái buoremus.</p>
<p>Stáhta galgá sihkkarastit, ahte ásahusat ja bálvalusat, maid ovddasvástádus lea fuolahit mánáin ja suodjalit mánáid, dollet mearriduvvon dási, erenoamážit sihkarvuođa, dearvvašvuođa, bargiid logu ja gelbbolašvuođa ja gelbbolaš geahču ektui.</p>
<p>Mánáidkonvenšuvnnas deattuhit mánáid báhkkodanvuoigatvuođa.</p>
<p>Rámmaplána ulbmil lea addit mánáidgárddi jođiheaddjái, pedagogalaš jođiheddjiide ja eará bargiide geatnegahtti rámma, man vuođul plánet, ollašuhttit ja árvvoštallat mánáidgárddi doaimma. Rámmaplánas leat dieđut maiddái váhnemiidda, eaiggádiidda ja geahččoeiseválddiide.</p>
<p type="listitem">Rámmaplána lea nappo reaidun</p>
<p type="listitem">mánáidgárddi bargiide, geat dan vuođul plánejit, dokumenterejit ja árvvoštallet</p>
<p type="listitem">váhnemiidda/fuolaheddjiide, geat dan vuođul oahpásmuvvet mánáidgárddi doaimmaide ja sáhttet leat mielde váikkuheamen ja mearrideamen mánáidgárdelága § 4 vuođul</p>
<p type="listitem">mánáidgárdeeaiggádiidda, geat sáhttet mearridit rámmaplána báikkálaš heiveheami njuolggadusaid (§ 2) ja geain lea ovddasvástádus das, ahte ovttaskas mánáidgárddis leat dárbbašlaš rámmaeavttut</p>
<p type="listitem">gildii, man ovddasvástádus lea bearráigeahččat, ahte buot gieldda mánáidgárddiin jođihit dohkálaš pedagogalaš doaimma, mii čuovvu lágaid ja láhkaásahusaid (§16).</p>
<p>Mánáidgárddi sisdoalu ja doaimmaid rámmaplána čilge mánáidgárddi servodatmandáhta. Doaimma vuođđun galgá leat ovttasbargu mánáid ruovttuin. Mánáidgárddi sisdoalu vuođđun galgá leat ollislaš oaidnu oahppamis, man váimmusin lea fuolaheapmi ja duhkoraddan, oahppan ja oahppahábmen.</p>
<p>Maiddái sosiála gelbbolašvuohta ja čieža fágasuorggi leat mánáidgárddi oahppanbirrasa mávssolaš oasit, vrd. 3. kapihttala.</p>
<p>Plánas deattastit man dehálaš lea, ahte ollesolbmuin leat guottut, máhttu ja čehppodat váldit vuostá, áddet ja bajásgeassit máná, nu ahte son aktiivvalaččat searvá demokráhtalaš servodahkii. Plánas váldet vuhtii sihke dás ja dál -perspektiivva ja boahtteáiggi perspektiivva. Rámmaplánas deattastit mánáidgárddi mihtilmasvuođa pedagogalaš doaibman.</p>
<p>Ovttaskas mánáidgárddi bargu galgá dárkileappot čilgejuvvot jahkeplánas, maid mánáidgárddi ovttasbargolávdegoddi dohkkeha.</p>
<p>Rámmaplána galgá heivet máŋggalágan doaibmavugiide ja báikkálaš diliide ja rámmaeavttuide. Sávvat, ahte gielda ja priváhta eaiggádat ráhkadit oktasaš njuolggadusaid báikkálaš heiveheami várás. 1. OASSI</p>
<p><em type="bold">Mánáidgárddi servodatmandáhta </em></p>
<p><em type="bold">Mánáidgárdi galgá ovttasbarggus ja ovttasráđiid ruovttuin deavdit mánáid fuolahan- ja duhkoraddandárbbuid, ja ovddidit oahppama ja oahppahábmema máŋggabealat ovdáneami vuođđun. </em></p>
<p><em type="bold">Mánáidgárdi galgá bargat kristtalaš ja humanisttalaš árbbi ja árbevieruid vuođđoárvvuid vuođul, nu mo olmmošárvvu ja luonddu gudnejahttima vuođul, ja vuođđun galgá leat vuoiŋŋafriijavuohta, lagamučča ráhkisteapmi, ándagassii addin, ovttaárvosašvuohta ja solidaritehta, árvvut mat bohtet ovdan sierra oskkuin ja eallinoainnuin, ja maid vuođđun leat olmmošvuoigatvuođat. </em></p>
<p><em type="bold">Mánát galget beassat illudit ráhkadeames, imaštallamis ja birrasa dutkamis. Sii galget oahppat fuolahit alddiset, nubbi nuppis ja luonddus. Mánát galget ovddidit vuođđomáhtu ja -gálggaid. Sii galget beassat leat mielde váikkuheamen agiset ja eavttuideaset vuođul. </em></p>
<p><em type="bold">Mánáidgárdi galgá váldit vuostá mánáid luohttámušain ja gudnejahttimiin, ja dohkkehit mánnávuođa iešárvvu. </em></p>
<p><em type="bold">Dat galgá bargat dan ovdii, ahte mánát loktet ja illudit duhkoraddamis ja oahppamis, ja dat galgá leat hástaleaddji ja oadjebas báiki, mas mánát vásihit searvevuođa ja ustitvuođa. Mánáidgárddis galget ovddidit demokratiija ja dásseárvvu ja vuosttildit buotlágan vealaheami. (Mánáidgárdelága § 1 Ulbmilat) </em></p>
<p><em type="bold">Mánáidgárddi servodatmandáhta </em></p>
<p>Ulbmilmearrádusas nannejuvvo mánáidgárddi servodatmandáhta ja makkár árvovuođđu mánáidgárddi vuođđun galgá leat. Rámmaplána nanne ovttas mánáidgárdelága § 2 sisdoallomearrádusain dárkilut njuolggadusaid dasa, maid mánáidgárdefálaldat galgá sisdoallat.</p>
<p>Mánáidgárddi servodatmandáhta lea ovttasbarggus ja ovttasráđiid ruovttuin deavdit mánáid fuolahan- ja duhkoraddandárbbuid, ja ovddidit sidjiide oahppama ja oahppahábmema, mat leat máŋggabealat ovdáneami vuođđun.</p>
<p>Mánáidgárdi galgá fállat mánáide, geat eai leat vel oahppogeatnegas agis, dakkár fuolahan- ja oahppanbirrasa, mii lea mánáide buoremussan.</p>
<p>Mánáidgárdi galgá doarjut ja váldit vuhtii ovttaskas máná, seammás go váldet vuhtii searvevuođa. Mánáidgárddis galget sihkkarastit mánáide, geat eai leat vel oahppogeatnegas agis, dakkár bajásšaddanbirrasa, mas leat sihke mánáid ahkái ja doaibmadássái heivehuvvon hástalusat ja dorvu fysihkalaš ja psykihkalaš vahágiid vuostá. Mánáidgárdi galgá nannet mánáid vejolašvuođaid oahppat ja doaibmat searválagaid ovttaahkásaččaiguin. Mánáidgárddiin galget leat fysihkalaš, sosiála ja kultuvrralaš kvaliteahtat, mat vástidit dálá máhtuide ja dieđuide mánnávuođa ja mánáid dárbbuid birra. Mánáidgárdi galgá ovddidit dearvvašvuođa ja bargat eastadeaddji doaimmaiguin ja leat mielde dássemin sosiála erohusaid.</p>
<p>Mánáidgárddi servodatdoaibma lea árrat hehttet vealaheami ja givssideami.</p>
<p>Norgga servodahkii gullet eanetloguálbmoga lassin sámi eamiálbmot, nationála unnitlogut ja unnitlogut, main lea sisafárrejeaddjiduogáš. Geográfalaš johtin ja lassánan riikkaidgaskasaš oktavuođat leat mielddisbuktán, ahte Norgga servodat lea sakka girjásut go ovdal. Danin sáhttá leat norgalaš máŋgga láhkai. Kultuvrralaš máŋggabealatvuohta galgá vuhttot mánáidgárddis. Álbmoga sosiála, čearddalaš, kultuvrralaš, oskku-, gielalaš ja ruđalaš erohusaid geažil mánáidgárddi mánáin leat sierralágan vásáhusat. Mánáidgárdi galgá doarjut mánáid sin kultuvrralaš ja oktagaslaš eavttuid vuođul. <em type="bold">1. KAPIHTAL </em></p>
<p><em type="bold">Mánáidgárddi ulbmilat, árvovuođđu ja doaibma </em></p>
<p><em type="bold">Mánáidgárdi galgá ovttasbarggus ja ovttasráđiid ruovttuin deavdit mánáid fuolahan- ja duhkoraddandárbbuid, ja ovddidit oahppama ja oahppahábmema máŋggabealat ovdáneami vuođđun. </em></p>
<p><em type="bold">Mánáidgárdi galgá bargat kristtalaš ja humanisttalaš árbbi ja árbevieruid vuođđoárvvuid vuođul, nu mo olmmošárvvu ja luonddu gudnejahttima vuođul, ja vuođđun galgá leat vuoiŋŋafriijavuohta, lagamučča ráhkisteapmi, ándagassii addin, ovttaárvosašvuohta ja solidaritehta, árvvut mat bohtet ovdan sierra oskkuin ja eallinoainnuin, ja maid vuođđun leat olmmošvuoigatvuođat. (Mánáidgárdelága § 1 Ulbmilat, 1. lađas) </em>1.1 Mánáidgárddi árvovuođđu </p>
<p>Mánáidgárddi ulbmil lea deavdit mánáid dárbbuid, nu ahte sii ožžot fuolaheami ja besset duhkoraddat, ja ovddidit oahppama ja oahppahábmema máŋggabealat ovdáneami vuođđun, ovttasbarggus ja ovttasráđiid mánáid ruovttuin.</p>
<p>Mánáidgárdi galgá gaskkustit vuođđoárvvuid, nu mo ustitvuođa, fuolaheami ja mielovddasvástádusa ja ovddastit birrasa, mii nanne olmmošárvvu gudnejahttima ja vuoigatvuođa leat earálágan. Olbmuid ovttaárvosašvuohta, vuoiŋŋafriijavuohta, lagamučča ráhkisteapmi, ándagassii addin ja solidaritehta leat mávssolaš servodatárvvut, mat galget leat mánáidgárddiid fuolaheami, oahppahábmema, duhkoraddama ja oahppama vuođđun.</p>
<p>Norggas lea kristtalaš ja humanisttalaš árbevierru váikkuhan servodaga ovdáneapmái historjjálaččat ja kultuvrralaččat. Go geavahit searválagaid doahpagiid kristtalaš ja humanisttalaš, de deattastit ahte dat leat historjjálaččat sihke dievasmahttán ja divustan nubbi nuppi. Norga lea šaddan máŋggakultuvrralaš servodahkan, mas máŋggabealatvuohta oskku dáfus šaddá dađistaga čielgasabbon. Go ulbmiliid oktavuođas čalmmustahttit oskkuid ja eallinoainnuid, de dohkkehit sihke ahte oskkuin ja eallinoainnuin lea sadji almmolašvuođas, ja ahte mánáidgárddis lea sadji vuoiŋŋalašvuhtii. Dan saji galgá geavahit gulahallamii, vuoiŋŋafriijavuođa ovddideapmái ja máŋggabealatvuođa gudnejahttimii, iige ovdanbuktit hegemoniija oskku dahje árvvuid ektui. Vai mánáidgárddi árvovuođđu heivešii buohkaide ovttaárvosaš oktagassan, de galget mánát, váhnemat ja bargit, geain leat sierralágan oskkut ja eallinoainnut, sáhttit dovdat gullevašvuođa árvovuđđui.</p>
<p>Mánáidgárddis galget gaskkustit árvvuid olmmošvuoigatvuođaid konvenšuvnnaid vuođul, mat čatnet</p>
<p>Norgga. Riikkaidgaskasaš konvenšuvnnain ja Norgga lágain deattastit sihke váhnemiid vuoigatvuođa bajásgeassit mánáid iežaset oskku dahje eallinoainnu mielde ja mánáid vuoigatvuođa oahppat dovdat servodaga, mas sii bajásšaddet.</p>
<p>Riikkaidgaskasaš mearrádusat ja norgga láhka suddjejit oskku ja kultuvrralaš vealaheami vuostá.</p>
<p><em type="italic">Olmmošárvu </em>lea eará árvvuid vuođđun. Olmmošárvu ovdanbuktojuvvo olmmošvuoigatvuođacealkámuša láidehusas ja vuosttaš artihkkalis ja dat lea eanaš oskkuid ja eallinoainnuid vuođđoárvu. <em type="italic">Vuoiŋŋafriijavuohta </em>lea buot servodaga kulturásahusaid eaktun. Mánáidgárdi lea okta dain. Sihke servodagas ollislašvuohtan ja ovttaskas ásahusas galgá juohke áidna olbmo vuostáiváldimis gudnejahttit sin ideologalaš ja oskku oainnuid. <em type="italic">Lagamučča ráhkisteapmi, ándagassii addin, ovttaárvosašvuohta </em>ja <em type="italic">solidaritehta </em>leat olbmuid gaskavuođaid vuođđun. </p>
<p>Sohkabeliid dásseárvu galgá vuhttot mánáidgárddi pedagogihkas. Mánáidgárdi galgá bajásgeassit mánáid nu ahte sii sáhttet searvat dásseárvosaš servodahkii ja leat mielde ovddideamen dan. Mánáidgárddi doaimma vuođđun galgá leat sohkabeliid gaskasaš dásseárvu. Gánddain ja nieiddain galget leat seammalágan vejolašvuođat oidnot ja gullot ja sin galgá hástalit searvat ovttas earáiguin buot mánáidgárddi doaimmaide. Bargit galget guorahallat iežaset guottuid dan hárrái, maid servodagas vurdet gánddain ja nieiddain. Lea mávssolaš ovddidit min ovddasvástádusa luonddus ja kultuvrras ja ovddasvástádusa olbmuid eallimis ja dearvvašvuođas mánáidgárddis jo. Beaivválaš doaimmain galgá ovddidit áddejumi dan hárrái, man ollu min luondu gierdá. Eallima gudnejahttin lea váimmusin.</p>
<p>Lagamučča ráhkisteapmi, solidaritehta, gierdavašvuohta ja gudnejahttin galget leat mánáidgárddi vuođđoárvvut.</p>
<p>Mánáidgárddis lea hui mávssolaš, ahte mánát besset vásihit liekkusvuođa ja ráhkisvuođa. Mánnájoavkkus sii sáhttet ovddidit solidaritehta eará mánáid ektui. Go sii nagodit govahallat nuppi olbmo dili, de dat ovddida sis olmmošeaddjáivuođa, solidaritehta ja gierdavašvuođa. Go váldit vuhtii olles máilmmi, de lea hui mávssolaš, ahte mánát ovddidit lagamučča ráhkisvuođa ja solidáralaš guottuid. Mánáidgárdi galgá bidjat vuođu eallinagi oahppamii ja demokráhtalaš servodahkii aktiivvalaš searvamii, lagaš áddejumis ja ovttasbarggus mánáid ruovttuin.</p>
<p>Go mánáidgárddis barget etihkalaš bagadallamiin, de fertejit váldit vuhtii mánáid agi ja ovttaskas ruovttuid kultuvrra, oskku ja árvvuid. Lea mávssolaš bargat dan ovdii, ahte lea oktasaš áddejupmi dan hárrái, mii mánáidgárddiin dahkkojuvvo.</p>
<p>Mánáidgárddit galget oahpahit mánáide árvvuin, maid vuođđun lea kristtalaš ja humanisttalaš árbi ja árbevierru. Oskui oahpaheapmi lea ruovttu ovddasvástádus. Mánáidgárdi ferte fuolahit, ahte mánná ii dárbbaš dovdat, ahte ferte válljet ruovttu ja mánáidgárddi árvvuid gaskkas. Ovttaskas mánáid ja ovttaskas váhnemiid integritehta galgá gudnejahttit.</p>
<p>Bargit leat rollamodeallat, ja sis lea erenoamáš ovddasvástádus ollašuhttit mánáidgárddi árvovuođu geavadis.</p>
<p>Iežas árvvuid ja doaimmaid guorahallan galgá gullat bargiid pedagogalaš suokkardallamiidda. Mánáidgárdi galgá vuogádatlaččat árvvoštallat, ovddidago sin geavatlaš doaibma ja mánáidgárddi kultuvra árvvuid, mat galget leat mánáidgárddi barggu vuođđun. 1.2 Mánáidgárddit, main lea erenoamáš ulbmil</p>
<p><em type="bold">Priváhta mánáidgárddiid eaiggádat sáhttet njuolggadusain mearridit, ahte lága § 1 árvvuid vuođđun eai galgga leat kristtalaš ja humanisttalaš árbi ja árbevierut. Priváhta mánáidgárddit ja mánáidgárddit, maid Norgga girku searvegottit eaiggádit dahje jođihit, sáhttet njuolggadusain nannet sierra mearrádusaid oskku- dahje eallinoaidnoulbmiliid hárrái. (Mánáidgárdelága § 1a, Erenoamáš ulbmil) </em></p>
<p>Buot mánáidgárddit galget ollašuhttit mánáidgárdelága § 1 ulbmila.</p>
<p>Mánáidgárdelága § 1 a Erenoamáš ulbmil addá priváhta mánáidgárddiide vejolašvuođa mearridit, ahte ulbmilmearrádusa árvvut eai galgga vuođđuduvvat kristtalaš ja humanisttalaš árbái ja árbevieruide. Dan láhkai addet ovttaskas mánáidgárddiide vejolašvuođa heivehit ulbmilmearrádusa nu, ahte dat heive sin oskui ja filosofalaš oidnui. Mearrádus addá maid priváhta mánáidgárddiide ja mánáidgárddiide, maid Norgga girku eaiggáda dahje jođiha, vejolašvuođa nannet sierra mearrádusaid eallinoainnu ulbmila ektui. Eaiggádat sáhttet mearridit lassinjuolggadusaid, mat dievasmahttet ulbmilmearrádusa vuođđoárvvuid. Ii leat vejolaš garvit ulbmilmearrádusa árvvuid ja daid oktavuođa olmmošvuoigatvuođaiguin. Erenoamáš ulbmila galgá nannet njuolggadusain. Mánáidgárddit, mat dahket sierra mearrádusaid eallinoaidnoulbmila hárrái, galget daid čilget njuolggadusain. Dan láhkai ášši čielggasmahtto váhnemiidda/fuolaheddjiide, mánáidgárddi bargiide, geahččoeiseválddiide ja earáide. Váhnemiin, geat ohcet mánáide saji mánáidgárddiide, main leat erenoamáš ulbmilmearrádusat eallinoainnu ektui, lea vuoigatvuohta oažžut dieđuid mánáidgárddi árvovuođu birra. Sii besset maid, nu mo eará mánáidgárddiidge váhnemat, leat mielde suokkardallamin mo mearrádusaid geavadis ollašuhttet.</p>
<p>Mánáidgárddiide, main leat erenoamáš ulbmilmearrádusat eallinoainnu hárrái, gustojit mánáidgárdelága eará mearrádusat, rámmaplána ja eará njuolggadusat. 1.3 Oahppahábmen fuolaheami, duhkoraddama ja oahppama bokte</p>
<p><em type="bold">Mánáidgárdi galgá ovttasbarggus ja ovttasráđiid ruovttuin deavdit mánáid fuolahan- ja duhkoraddandárbbuid, ja ovddidit oahppama ja oahppahábmema máŋggabealat ovdáneami vuođđun. </em></p>
<p><em type="bold">Mánáidgárdi galgá bargat kristtalaš ja humanisttalaš árbbi ja árbevieruid vuođđoárvvuid vuođul, nu mo olmmošárvvu ja luonddu gudnejahttima vuođul, ja vuođđun galgá leat vuoiŋŋafriijavuohta, lagamučča ráhkisteapmi, ándagassii addin, ovttaárvosašvuohta ja solidaritehta, árvvut mat bohtet ovdan sierra oskkuin ja eallinoainnuin, ja maid vuođđun leat olmmošvuoigatvuođat. (Mánáidgárdelága § 1 Ulbmilat, 1. lađas) </em></p>
<p>Mánáidgárdi lea pedagogalaš doaibma, ja das leat iežas mihtilmasvuođat ja iežas árbevierut, maid galgá doalahit.</p>
<p>Mánnávuođa iešárvvu dohkkeheapmi lea guovddážis dán árbevierus. Ollislaš ja ovttaidahttojuvvon lahkonanvuohki, mii lea mihtilmas mánáidgárddi doibmii, váldojuvvo vuhtii ulbmiliin earret eará doahpagiiguin <em type="italic">fuolaheapmi, duhkoraddan, oahppan </em>ja <em type="italic">oahppahábmen. </em></p>
<p>Goabbatbealat doaibmanproseassat, main mánát ja ollesolbmot duhkoraddet ja oahpahallet, ja guđet guimmiideaset vuhtii váldin leat máná oahppahábmema vuođđun.</p>
<p>Oahppahábmen lea olles eallinagi proseassa, mas olmmoš earret eará ovddida návccaidis reflekteret iežas doaimmaid hárrái ja dan ektui, man láhkai son lea. Oahppahábmen dáhpáhuvvá go doaibmat ovttas birrasiin ja earáiguin, ja dat dárbbašuvvo iežas oainnuid, kritihka ja demokratiija hábmemii. Mánáidgárddi oahppahábmema vuođđun galget leat ulbmilmearrádusa árvvut.</p>
<p>Buriid oahppahábmenproseassaid vehkiin mánná oahppá birget eallimis ja ovddida návccaidis, nu ahte nagoda ain geahččalit ođđa áššiid ja leat sáhkkii birrasa hárrái, ja oaidnit iežas stuorát searvevuođa árvvolaš lahttun. Oahppahábmen lea viidát go ovdáneapmi, eanet go fuolaheapmi, eanet go bajásgeassin ja eanet go sosialiseren. Seammás oahppahábmemii gullá buot dat. Mánát galget oažžut hástalusaid, vejolašvuođaid ovddidit máhtu ja gálggaid ja doarjaga, vai sii sáhttet doaimmadettiin váldit vuhtii earáid ja mearridit áššiid dan vuođul, mii lea etihkalaččat riekta. Oahppahábmen lea máná máŋggabealat ovdáneami vuođđun.</p>
<p>Mánáin lea vuoigatvuohta fuolaheapmái ja lagašvuhtii.</p>
<p>Mánáidgárddi váldodoaibma lea fuolahit mánáin ja addit lagašvuođa ja váldit vuostá mánáid sin ahkái ja oktagaslaš eavttuide heivvolaš áicilvuođain, áddejumiin ja ovttasdoaibmama sávaldagain. Mánáidgárddiin mánát galget beassat ovddidit empatiija ja fuolaheami dábálaš eallimis.</p>
<p>Mánát sáhttet báhkkodit máŋgga láhkai duhkoraddamis, ja duhkoraddamis lea iešalddes čielga ja mávssolaš sadji mánáidgárddis. Mánáidgárddis galget vásihit mánnávuođa buorrin dan bokte, ahte buot mánát besset duhkoraddat.</p>
<p>Duhkoraddan váikkuha mánáid loaktimii, ja dat lea eallima ja oahppama vuođđovuohki. Mánáidgárddis mánát galget beassat vásihit, ahte duhkoraddamis lea sihke iežas árvu, ja ahte dat leat oahppama ja máŋggabealat ovdáneami vuođđu.</p>
<p>Mánát galget oahppat doaimmadettiineaset ovttas eará olbmuiguin ja birrasiin beaivválaččat, ja oahppan galgá dáhpáhuvvat lávgalagaid fuolahemiin, duhkoraddamiin ja oahppahábmemiin. Eanaš mánát leat leamaš mánáidgárddis ovdal go sii álget skuvlii. Lea nappo mávssolaš lágidit fuolahan- ja oahppanfálaldaga ollislažžan ja oktilažžan. Mánáidgárddis galgá vuhttot, man viiddis gelbbolašvuođa ovttaskas mánná galgá háhkat maŋŋá, oahpu olis. Seammás mánná galgá ieš beassat ohcalit vásáhusaide ja fearániidda okto ja ovttas earáiguin. Birrasa dutkamiin ja háleštallamiin mánná háhká dieđuid ja máhtu ollu surggiin. 1.4 Mánát ja mánnávuohta</p>
<p><em type="bold">Mánát galget beassat illudit ráhkadeames, imaštallamis ja dutkamis. Sii galget oahppat fuolahit alddiset, nubbi nuppis ja luonddus. Mánát galget ovddidit vuođđomáhtu ja -gálggaid. Sii galget beassat leat mielde váikkuheamen agiset ja eavttuideaset vuođul. </em></p>
<p><em type="bold">Mánáidgárdi galgá váldit vuostá mánáid luohttámušain ja gudnejahttimiin, ja dohkkehit mánnávuođa iešárvvu. </em></p>
<p><em type="bold">Dat galgá bargat dan ovdii, ahte mánát loktet ja illudit duhkoraddamis ja oahppamis, ja dat galgá leat hástaleaddji ja oadjebas báiki, mas mánát vásihit searvevuođa ja ustitvuođa. Mánáidgárddis galget ovddidit demokratiija ja dásseárvvu ja vuosttildit buotlágan vealaheami. (Mánáidgárdelága § 1 Ulbmilat, 2. ja 3. lađas) </em></p>
<p>Rámmaplána vuođđun lea ollislaš oaidnu mánáid hárrái. Mánáid ovdáneami galgá oaidnit dynámalaš ovttasdoaibmamin, mas leat lávgalagaid mánáid fysihkalaš ja mentála eavttut ja biras, mas sii bajásšaddet. Mánát leat sosiála aktevrrat, mat ieža servet iežaset ja earáid oahppamii. Ovttasdoaibman eará olbmuiguin mearkkaša ollu mánáid ovdáneapmái ja oahppamii.</p>
<p>Mánnávuohta lea eallináigodat, mas lea iežas árvu nu mo olbmo eallima earáge áigodagain. Okta mánnávuođa mihtilmasvuođain lea ovttasdoaibman duhkoraddama olis, mas mánát sáhttet álggahit ja hutkat juoidá ja oassálastit. Mánát galget beassat imaštallat ja jearrat, ohcalit fearaniidda ja oažžut vásáhusaid iešguđet oahppanbáikkiin. Mánáidgárdi galgá addit saji mánáid sierra oaidninsajiide ja vásáhusmáilmmiide. Lagaš ovttasdoaibmamis birrasiin mánát galget beassat leat aktiivvat buot surggiin. Unnoraččaid fuolaheapmi, oahppahábmen, duhkoraddan ja oahppan hábme sin guottuid, árvvuid ja luohttámuša alcces ja eará olbmuide, ja sin movtta oahppat maŋŋá eallimis. Sátnádeapmi <span type="quote">«oahppat fuolahit alddis, luonddus ja nuppiin»</span> oaivvilda, ahte mánát galget beassat ovddidit áddejumi dan hárrái, ahte lea mávssolaš fuolahit alddis, beroštit earáin ja luonddus. Dat guottut ja gálggat leat mávssolaš oassi mánáid oahppahábmenproseassas. Mánát ožžot relevánta vuođđomáhtu ja dieđuid go leat searválagaid earáiguin, duhkoraddet ja servet struktuvrralaš doaimmaide.</p>
<p>Oahppanproseassaid bokte mánát ohppet dovdat ja áddejit dađistaga buorebut fysihkalaš ja sosiála máilmmi, seammás go sii maid hábmejit ođđasit ja ráhkadit ođđa kultuvrraid, maidda sii gullet. Mánáidgárdi galgá fállat buot mánáide rikkis, girjás, movttiidahtti ja hástaleaddji oahppanbirrasa, geahčakeahttá sohkabeallái, doaibmadássái, sosiála ja kultuvrralaš duogážii.</p>
<p>Dat mearkkaša, ahte fuolaheami ja doaibmafálaldaga galgá heivehit juohke mánnái ja mánnájovkui.</p>
<p>Mánát váikkuhit birrasiiddáseaset doaimmaiguin ja dainna, mo sii leat. Dat mo mánát vásihit earáid, váikkuha dasa, mo mánát áddejit iežaset. Bargit galget váldit vuostá máná gudnejahttimiin ja dohkkehemiin, luohttámušain ja oskkáldasvuođain. Bargiid oaidnu mánáin ja mánnávuođas váikkuha dasa mo sii áddejit mánáid vejolašvuođaid leat mielde váikkuheamen. Mánáid iešguđetlágan báhkkodemiid ádden lea hui mávssolaš. Daid mánáid guovdu, geat vásihit iežaset mánnávuođas váttisvuođaid ja soahpameahttunvuođaid, mánáidgárdi ferte leat dihtomielalaš ovddasvástádusasteaset ja láhčit buhtadeaddji doaimmaid. Fágaidgaskasaš ovttasbargu eará veahkkeásahusaiguin lea dan oktavuođas mávssolaš. 1.5 Mánát mielde váikkuheamen</p>
<p><em type="bold">Sis (mánáin) galgá leat vuoigatvuohta leat mielde váikkuheamen agiset ja eavttuideaset vuođul. (Mánáidgárdelága § 1 Ulbmilat, 2. lađas) </em></p>
<p><em type="bold">Mánáidgárdemánáin lea vuoigatvuohta ovddidit oainnuset mánáidgárddi beaivválaš doaimmaid hárrái. </em></p>
<p><em type="bold">Mánát galget oktilaččat ja árjjalaččat beassat searvat mánáidgárddi doaimmaid plánemii ja árvvoštallamii. </em></p>
<p><em type="bold">Mánáid oaiviliid galgá vuhtiiváldit sin agi ja rávisvuođa mielde. (Mánáidgárdelága § 3 Mánáid searvanvuoigatvuohta) </em></p>
<p>Prinsihppa dan hárrái, ahte mánáin lea vuoigatvuohta leat mielde váikkuheamen, lea nannejuvvon mánáidgárdelága ulbmilmearrádusas ja dan čiekŋuda mánáidgárdelága § 3. ON mánáidkonvenšuvnnas deattastit, ahte mánáin lea vuoigatvuohta ovdanbuktit oaiviliiddiset buot áššiid hárrái, mat sidjiide gusket, ja ahte mánáid oainnuid galgá deattuhit. Mánáin lea vuoigatvuohta ovdanbuktit oaiviliiddiset ja beassat váikkuhit buot iežaset eallima beliide mánáidgárddis. Man viidát sii galget beassat leat mielde váikkuheamen, ja mo sii dan galget beassat dahkat, sorjá máná agis ja doaibmadásis. Mánát galget vásihit sihke gullevašvuođa ja searvevuođa ja dovdat, ahte sii sáhttet ieža mearridit ja ahte sii sáhttet báhkkodit áigumušaideaset.</p>
<p>Mánáid galgá veahkehit áddet earáid dilálašvuođaid ja váldit vuhtii earáid.</p>
<p>Mánát báhkkodit sihke rumašlaččat ja gielalaččat iežaset dili earáide. Nuoramus mánát gaskkustit oainnuideaset rumašgielain, mimihkain ja eará vugiiguin, maiguin sii čájehit dovdduid. Go mánát čájehit dovdduid, sin galgá álo váldit duođas. Mánáid galgá movttiidahttit imaštallat ja jearrat. Sin galgá aktiivvalaččat movttiidahttit ovdanbuktit iežaset jurdagiid ja oaiviliid, ja oaiviliid galgá vuostáiváldit dohkkehemiin. Jos mánáid iešdovddu rihkku, das sáhttá bohciidit berošmeahttunvuohta, givssideapmi ja empatiija váilun.</p>
<p>Mánáidgárdi ferte váldit vuođđun mánáid báhkkodanvugiid. Bargit galget guldalit ja iskat dulkot sin rumašgiela ja leat áicilat sin láhttenvugiid, estehtalaš báhkkodemiid ja verbála giela ektui. Mánáidgárddis galgá leat sadji sierralágan mánáid sierralágan oaidninvugiide ja doppe galget gudnejahttit sin áigumušaid ja vásáhusmáilmmi. Mánáid vuoigatvuohta ovdanbuktit oaiviliiddiset galgá váldojuvvot vuhtii, ja sii galget beassat váikkuhit bargui mánáidgárddi sisdoallosurggiiguin. Mánáid duođalaš váikkuhanvejolašvuohta eaktuda ahte mánát ja bargit gulahallet bures ja ahte bargit ja váhnemat gulahallet bures.</p>
<p>Mánáid váikkuhanvuoigatvuohta gáibida áiggi ja saji guldaleapmái ja ságastallamii. Pedagogalaš doaimma galgá lágidit ja plánet nu, ahte várrejit áiggi ja saji mánáid váikkuheapmái. Nu movttiidahttit mánáid váikkuhit iežaset árgabeaivái mánáidgárddis. Mánát galget vásihit čielga ja ovddasvástideaddji ollesolbmuid, geat váldet vuhtii olles joavkku. 1.6 Ovttasbargu mánáid ruovttuin</p>
<p><em type="bold">Mánáidgárdi galgá ovttasbarggus ja ovttasráđiid ruovttuin deavdit mánáid fuolahan- ja duhkoraddandárbbuid, ja ovddidit oahppama ja oahppahábmema máŋggabealat ovdáneami vuođđun. (Mánáidgárdelága § 1 Ulbmilat, 1. lađas) </em></p>
<p><em type="bold">Dáhkidan dihte ovttasbarggu mánáid ruovttuin, de galgá juohke mánáidgárddis leat váhnenráđđi ja ovttasbargolávdegoddi. (Mánáidgárdelága § 4 Váhnenráđđi ja ovttasbargolávdegoddi) </em></p>
<p>Doaba <em type="italic">ruoktu </em>fátmmasta dás sihke váhnemiid ja eará vejolaš fuolaheddjiid. </p>
<p>Váhnemiin dat lea ovddasvástádus mánáid bajásgeassimis ja oahppahábmemis. Vuođđojurdda lea nannejuvvon mánáidkonvenšuvnnas ja cuoŋománu 8. b. 1981 mánáidlágas nr. 7. Mánáidgárdi dievasmahttá ruovttu birrasa.</p>
<p>Mánáidgárdi ferte gudnejahttit sierralágan bearašhámiid.</p>
<p>Lágas leat guokte doahpaga, <em type="italic">ádden </em>ja <em type="italic">ovttasbargu </em>, mat fátmmastit sierra beliid mánáidgárddi ja váhnemiid ovttasbarggus. Áddemiin oaivvilduvvo goabbatbealat gudnejahttin ja nubbi nuppi ovddasvástádusa ja doaimmaid dovddasteapmi máná ektui. Ovttasbargguin oaivvilduvvo jeavddálaš gulahallan, mas lonuhit dieđuid ja ákkastallamiid. </p>
<p>Galgá digaštallat gažaldagaid, mat gusket máná loaktimii ja ahtanuššamii. Ovttasbarggu olis galgá sáhttit ovddidit dárbbašlaš, goabbatbealat áddejumi daid čuolmmaid ektui, mat soitet badjánit, go ovttaskas máná vuhtiiváldima galgá geahččat mánnájoavkku ektui. Bargit galget bargat dan ovdii, ahte sáhttet dássálagaid gudnejahttit váhnemiid vuoruhemiid ja váldit vuhtii mánáid vuoigatvuođaid ja mánáidgárddi čadni oktasaš vuođđoárvvuid.</p>
<p>Váhnemiin ja mánáidgárddi bargiin lea oktasaš ovddasvástádus mánáid loaktimis ja ahtanuššamis. Ruovttu ja mánáidgárddi beaivválaš ovttasbarggu vuođđun galgá leat goabbatbealat rabasvuohta ja luohttámuš. Váhnemat galget sáhttit luohttit, ahte sii sáhttet ovddidit áššiid, mat gusket mánnái ja mánáidgárdái, vaikko vel moaitagiidge. Váhnemiidda galgá muitalit bargiid oppalaš jávohisvuođageatnegasvuođa birra ja erenoamáš dieđihangeatnegasvuođas, mii sis lea mánáidsuodjalusbálvalusa hárrái. Sihke váhnemat ja bargit galget diehtit ja dohkkehit, ahte mánáidgárddis lea servodatmandáhta ja árvovuođđu, maid bargit galget hálddašit.</p>
<p>Bargiid ovddasvástádus lea muitalit váhnemiidda dárbbašlaš dieđuid ja vuođuštemiid mánáidgárddi doaimmaid birra ja bovdet váhnemiid searvat váikkuheapmái. Váhnemat galget sáhttit luohttit, ahte sin mánáid oidnet ja gudnejahttet, ja ahte mánát besset leat mielde searvevuođas, mii lea mánáide buorrin. Mánáidgárdi galgá guldalit váhnemiid vuordámušaid ja sávaldagaid sihke ovttaskas olmmožin ja joavkun. Dat mo mánáidgárddi árvovuođđu geavadis čađahuvvo berre danin ságaškuššojuvvot jeavddalaččat váhnenráđis ja ovttasbargolávdegottis. Dán suorggis leage erenoamáš mávssolaš ovddidit goabbatbealat áddejumi ja luohttámuša mánáidgárddi ja ruovttu gaskii.</p>
<p>Mánáidgárdi lea mávssolaš deaivvadanbáiki mánáide ja smávvamánáid váhnemiidda ja lea dehálaš kulturgaskkusteaddji. Go deaivvadit unnitlogugielat váhnemiiguin, de lea mánáidgárddis erenoamáš ovddasvástádus das, ahte váhnemat ožžot vejolašvuođa áddet ja áddehallat mánáidgárddis. Go deaivvadit váhnemiiguin, geat gullet sierra kultuvrraide, sihke Norgii ja eará riikkaide gullevaš kultuvrraide, de eaktuduvvo gudnejahttin, gullandáidu ja áddejupmi. Dat eaktuda, ahte bargit leat dihtomielalaččat ja čielgasat ámmátrollasteaset ja oadjebasat iežaset gelbbolašvuođa hárrái.</p>
<p>Váhnemat soitet dárbbašit veahki ja neavvuma bajásgeassima hárrái. Muhtimin veadjá leat riekta ohcat olggobeale veahki ja neavvuma, go leat gažaldagas mánát ja bearrašat, main lea váttis dilli. Váhnemiidda galgá muitalit gieldda sierra veahkkeásahusaid birra, vrd. 5. kapihttala.</p>
<p>Váhnemiidda sihkkarastet váikkuhanvejolašvuođa mánáidgárddi oppalaš doibmii váhnenráđi ja ovttasbargolávdegotti bokte. 1.7 Mánáidgárdi pedagogalaš doaibman</p>
<p><em type="bold">Mánáidgárdi galgá váldit vuostá mánáid luohttámušain ja gudnejahttimiin, ja dohkkehit mánnávuođa iešárvvu. </em></p>
<p><em type="bold">Dat galgá bargat dan ovdii, ahte mánát loktet ja illudit duhkoraddamis ja oahppamis, ja dat galgá leat hástaleaddji ja oadjebas báiki, mas mánát vásihit searvevuođa ja ustitvuođa. Mánáidgárddis galget ovddidit demokratiija ja dásseárvvu ja vuosttildit buotlágan vealaheami. (Mánáidgárdelága § 1 Ulbmilat, 3. lađas) </em></p>
<p><em type="bold">Mánáidgárdi galgá leat pedagogalaš ásahus. (Mánáidgárdelága § 2 Mánáidgárddi sisdoallu, 1. lađas) </em></p>
<p>Mánáidgárddis lea mávssolaš rolla daid mánáid ovdánan- ja oahppanbáikin, geat eai leat skuvlageatnegas agis. Mánáidgárdi galgá doarjut mánáid ovdáneami sin iežaset eavttuid vuođul ja addit ovttaskas mánnái ja mánnájovkui hástalusaid. Dat galgá addit oktagaslaččat heivehuvvon ja ovttaárvosaš fálaldaga ja leat mielde láhčimin ulbmillaš bajásšaddama geahčakeahttá doaibmadássái, ásodahkii, sosiála, kultuvrralaš ja čearddalaš duogážii. Mánáidgárdi lea pedagogalaš doaibma ja dan olis das leat iežas mihtilmasvuođat ja árbevierut, maid galget áimmahuššat, seammás go mánáidgárddi galgá geahččat skuvlla doaimma ektui. Dat, ahte oaidnit ollislašvuohtan fuolaheami, oahppahábmema, duhkoraddama, juohkebeaivválaš doaimmaid ja oahppama, lea mihtilmas Norgga mánáidgárdeárbevirrui.</p>
<p>Mánáidgárddis ráhkadit kultuvrra, ja das lea mávssolaš rolla kulturgaskkusteaddjin.</p>
<p>Okta mánáidgárddi mávssoleamos doaimmain lea addit mánáide fuolaheami ja lagašvuođa ja láhčit dilálašvuođaid máŋggabealat ovdáneapmái. Mánát báhkkodit sihke rumašlaččat ja gielalaččat iežaset dili earáide. Dat, mo mánát vásihit earáiguin deaivvadeami váikkuha dasa, mo sii vásihit iežaset.</p>
<p>Danin lea mávssolaš deattastit, ahte mánáid galgá váldit vuostá luohttámušain ja gudnejahttimiin. Duođas váldin lea mávssolaš vuohki movttiidahttit oahppamii ja lea vuođđun sihke alcces ja earáide luohttimii. Duhkoraddan lea mávssolaš sihke mánáid loaktimii ja eallimis illudeapmái, ja ovttasdoaibman duhkoraddama olis lea mávssolaš máŋggabealat ovdáneapmái.</p>
<p>Mánáidgárddis galgá leat sadji mánáid álgagiidda, miellagovvádussii ja imaštallamii. Pedagogalaš doaibman mánáidgárdi galgá láhčit dilálašvuođaid dasa, ahte mánát oahpásmuvvet sin birastahtti máilbmái.</p>
<p>Ovttasdoaibman earáiguin lea ereliiggán mávssolaš mánáid ovdáneapmái. Mánáidgárddi searvevuohta lea danin mávssolaš oahppanbáiki, ja ustitvuohta lea mávssolaš buori searvevuhtii. Mánáidgárdi galgá láhčit dilálašvuođaid dasa, ahte mánáid gaskii ovdána ustitvuohta. Mánáidgárddi doaimmaid olis eai galgga suovvat makkárge vealaheami eaige bilkideami, ii sániiguin iige daguiguin. Searvevuođa ja ovttaskas olbmo gudnejahttima geažil dat ferte vuhttot buot oktavuođain, main mánáidgárddis lea ovddasvástádus. Sohkabeliid gaskasaš dásseárvu galgá vuhttot mánáidgárddi pedagogihkas. Bargit galget suokkardallat guottuideaset ja dan maid servodat vuordá gánddain ja nieiddain.</p>
<p>Mánáidgárddis galgá leat pedagogalaš stivrejupmi.</p>
<p>Jođiheaddjis ja pedagogalaš jođiheaddjis lea erenoamáš ovddasvástádus plánet, ollašuhttit, árvvoštallat ja ovddidit mánáidgárddi doaimmaid ja sisdoalu. Sudnos lea maid ovddasvástádus neavvut eará bargiid, nu ahte buohkain lea oktasaš áddejupmi mánáidgárddi ovddasvástádusas ja doaimmain. Stivrra bargui gullá fuolahit, ahte ovttaskas bargit besset váldit atnui gelbbolašvuođaset.</p>
<p>Mánáidgárdi lea pedagogalaš servodatásahus ja ferte danin álohii rievdat ja ovdánit. Mánáidgárdeorganisašuvnna olis galget čađat oahppat, nu ahte leat gergosat dustet ođđa gáibádusaid ja hástalusaid. Mánáidgárddi kvaliteahta galgá čađat ovddidit bargiid gelbbolašvuođa loktemiin. 1.8 Fysihkalaš biras, mii ovddida buot mánáid ovdáneami</p>
<p><em type="bold">Dat (mánáidgárdi) galgá bargat dan ovdii, ahte mánát loktet ja illudit duhkoraddamis ja oahppamis, ja dat galgá leat hástaleaddji ja oadjebas báiki, mas mánát vásihit searvevuođa ja ustitvuođa. (Mánáidgárdelága § 1 Ulbmilat, 3. lađas, nubbi čuokkis) </em></p>
<p><em type="bold">Mánáidgárdi galgá addit mánáide stoahkanvejolašvuođa, eallinilu ja ávkkálaš vásihusaid ja doaimmaid. (Mánáidgárdelága § 2 Mánáidgárddi sisdoallu, 2. lađas) </em></p>
<p>Mánáidgárddis galgá leat doarvái sadji ja dárbašat duhkoraddamii ja máŋggabealat doaimmaide, maiguin ovddidit lihkadeami ilu, ja maiguin vásihit máŋggabealat lihkadeami, áiccuiguin vásiheami ja vejolašvuođa oahppat ja nákcet ođđa áššiid. Fysihkalaš ja psykihkalaš buorredilli eaktuda, ahte mánát besset vuoruid mielde duhkoraddat, oahppat, vuodjut dihto áššái ja doaibmat aktiivvalaččat. Fysihkalaš olgo- ja sisbirrasa hábmemiin ráhkadit mávssolaš rámmaeavttuid mánáid loaktimii, vásáhusaide ja oahppamii. Mánáidgárddis galget oaidnit mánáid oahppanbirrasa fysihkalaš rámmaid ollislašvuohtan.</p>
<p>Luonddubiras ja lagašbiras maid addet vejolašvuođaid vásáhusaide ja hástalusaide.</p>
<p>Mánáidgárddi fysihkalaš birrasa galgá hábmet nu, ahte buot mánát ožžot buriid vejolašvuođaid aktiivvalaččat searvat duhkoraddamii ja eará doaimmaide. Go hábmejit fysihkalaš birrasa, de fertejit váldit vuhtii ahte seammá sajiid geavahit iešguđet ahkásaš mánát, geat hálddašit áššiid iešguđetge dásis.</p>
<p>Unnoraččat dárbbašit ollu fieradansaji olgun ja siste ja maiddái saji vuoiŋŋastallat ja vuodjut doaimmaide. Hábmemis fertejit váldit vuhtii, ahte mánát dárbbašit beassat doaibmat joavkun ja ahte oktanis barget sierralágan doaimmaiguin. Go olámuttus leat duhkorasat ja eará dávvirat bures ordnejuvvon birrasis, de dat addá vuođu mánáid duhkoraddamii ja doaimmaide, ja sierralágan oahppandiliid lágideapmái.</p>
<p>Mánáidgárddi hámi plánedettiin ferte váldit vuhtii servodaga ulbmiliid dan ektui, ahte eat galgga ráhkadit doaibmahehttehusaid. Ođđa mánáidgárddiid galgá plánet, sajuštit ja hukset universála hábmema vuođđojurdagiid mielde.</p>
<p>Dat mearkkaša, ahte buktagiid, ráhkadusaid ja olgosajiid galgá hábmet nu, ahte buohkat galget sáhttit geavahit daid ovttadássásaččat sierra heivehusaid dahje veahkkeneavvuid daga. 1.9 Ovttaidahtti searvevuohta, mas lea sadji ovttaskas mánnái</p>
<p><em type="bold">Mánáidgárdi galgá váldit vuostá mánáid luohttámušain ja gudnejahttimiin, ja dohkkehit mánnávuođa iešárvvu. </em></p>
<p><em type="bold">Dat galgá bargat dan ovdii, ahte mánát loktet ja illudit duhkoraddamis ja oahppamis, ja dat galgá leat hástaleaddji ja oadjebas báiki, mas mánát vásihit searvevuođa ja ustitvuođa. Mánáidgárddis galget ovddidit demokratiija ja dásseárvvu ja vuosttildit buotlágan vealaheami. (Mánáidgárdelága § 1 Ulbmilat, 3. lađas) </em></p>
<p><em type="bold">Mánáidgárdi galgá váldit vuhtii mánáid agi, doaibmadási, sohkabeali, sosiála, čearddalaš ja kultuvrralaš duogáža, dákko bakte sámi mánáid giela ja kultuvrra. (Mánáidgárdelága § 2 Mánáidgárddi sisdoallu, 3. lađas) </em></p>
<p>Mánát, geat eai leat vel oahppogeatnegas agis, eai leat ovttalágan joavku, ja mánát bohtet mánáidgárdái sierralágan eavttuiguin. Ovttaárvosaš mánáidgárdefálaldat, mas lea buorre dássi, gáibida danin oktagaslaš heiveheami ja sisdoalu báikkálaš heiveheami.</p>
<p>Mánáidgárddi sisdoalu galgá hábmet nu, ahte ovttaskas mánná ja joavku vásiha dan ulbmillažžan. Mánáidgárddi fuolahan- ja oahppanbiras galgá ovddidit mánáid loaktima, eallinilu, áššiid nákcema ja iešárvvu dovdama. Mánáidgárdi galgá addit ovttaskas mánnái doarjaga ja hástalusaid su iežas eavttuid vuođul ja láhčit sutnje ulbmillaš eallima searvevuođas eará mánáiguin ja ollesolbmuiguin.</p>
<p>Bargiid ovddasvástádus lea fuolahit das, ahte buot mánát, geahčakeahttá doaibmadássái, ahkái, sohkabeallái ja bearašduogážii, vásihit ahte sii ja buohkat joavkkus leat dehálaččat searvevuhtii. Mánáidgárdi galgá leat biras, mas sierra oktagasat ja sierra kultuvrralaš báhkkodeamit deaivvadit ja gos gudnejahttet sierraláganvuođa. Go mii čalmmustahttit erohusaid ja ovttaláganvuođaid, de das sáhttá bohciidit áddejupmi ja máhttu. Go olmmoš deaivvadit juoga mainna, mii lea earálágan go son ieš, de son beassat ovddidit positiiva sáhkkiivuođa olbmuid ja kultuvrraid ovttaláganvuođaid ja erohusaid hárrái.</p>
<p>Mánáidgárddi sisdoalu galgá gaskkustit nu, ahte sierralágan mánát sáhttet searvat sierra vugiiguin, dan mielde makkár beroštumit, gelbbolašvuođat ja ovdáneami dásit sis leat.</p>
<p>Mánáidgárddis lea erenoamáš ovddasvástádus hehttet váttisvuođaid ja fuomášit daid mánáid, geain leat erenoamáš dárbbut. Dat mánát vedjet dárbbašit erenoamážit heivehuvvon fálaldaga. Heiveheapmi sáhttá guoskat sihke mánáidgárddi sosiála, pedagogalaš ja/dahje fysihkalaš diliide. Váhnemat ja vejolaččat maiddái mánáid doarjjaapparáhtta leat mánáidgárddi mávssolaš ovttasbargit, vrd. 5. kapihttala.</p>
<p>Mánáidgárddi beaivválaš eallimis galget ovttastallat ollu dan láhkai, ahte bargit guldalit, dorjot ja hástalit mánáid.</p>
<p>Mánáidgárddis galget ovddidit positiiva doaimmaid, maiguin hehttejit hilguma, givssideami ja veahkaválddi. Bargit galget leat mielde ovddideamen guđege máná erenoamášvuođa ja dan, ahte máná iešovdáneapmi sáhttá ollašuvvat oadjebasvuođas ja searvevuođa norpmaid ja njuolggadusaid siskkobealde. 1.10 Sámi mánáid mánáidgárddit</p>
<p><em type="bold">Mánáidgárdi galgá váldit vuhtii mánáid agi, doaibmadási, sohkabeali, sosiála, čearddalaš ja kultuvrralaš duogáža, dákko bakte sámi mánáid giela ja kultuvrra. (Mánáidgárdelága § 2 Mánáidgárddi sisdoallu, 3. lađas) </em></p>
<p><em type="bold">Suohkan ovddasvástida ahte mánáidgárdefálaldat sámi mánáide sámi guovlluin doaibmá sámi giela ja kultuvrra vuođul. Eará suohkaniin galget dilálašvuođat láhččojuvvot nu ahte sámi mánát sáhttet váfistit ja ovdánahttit iežaset giela ja kultuvrra. (Mánáidgárdelága § 8 Suohkana ovddasvástádus) </em></p>
<p>Norga lea álgoálbmogiid erenoamáš vuoigatvuođaid vuođul čadnojuvvon fuolahit sámi mánáid ja váhnemiid beroštumiin, vrd. ILO-konvenšuvnna nr. 169 álgoálbmogiid birra. Sámi mánát dárbbašit doarjaga gielaset ja kultuvrraset seailluheapmái ja ovddideapmái geahčakeahttá ássanguvlui. Sámi guovlluid sámi mánáid mánáidgárddit galget leat sámi servodaga lunddolaš oassin ja dat galget čalmmustahttit sámi servodaga máŋggabealatvuođa, valljivuođa ja variašuvnnaid.</p>
<p>Njuolggadusain galgá leat mearriduvvon, ahte mánáidgárddi ulbmil lea nannet mánáid sámi identitehta sámegiela geavahemiin ja sámi kultuvrra, eallinvugiid ja servodatdiliid gaskkustemiin. Sámi mánáid bajásgeassima váldoáššiid galget váldit vuhtii sihke bargovugiin ja dábálaš eallimis.</p>
<p>Mánáidgárdefálaldaga galget lágidit dan láhkai, ahte mánát besset searvat sierralágan bargoproseassaide ja besset searvat kultuvrralaš ja sosiála doaimmaide. Eaktuduvvo, ahte bargit máhttet sámegiela.</p>
<p>Sámi guovlluid olggobeale mánáidgárddiin, main leat sámi mánát, lea váhnemiin ja mánáin vuoigatvuohta vuordit, ahte mánáidgárddi bargit dovdet ja deattastit sámi kultuvrra, ja ahte dat gullá mánáidgárddi sisdollui. 2. OASSI</p>
<p><em type="bold">Mánáidgárddi sisdoallu </em></p>
<p>Mánáidgárddi sisdoallu galgá leat máŋggabealat ja molsašuddi, ja galgá hábmejuvvot nu, ahte juohke mánná oažžu vásáhusaid, mat dorjot su máhtu, gálggaid ja guottuid ovddideami.</p>
<p>Seammás sisdoallu galgá doarjut gielalaš ja sosiála gelbbolašvuođa oktasaš vásáhusaid ja ovttastallama bokte.</p>
<p>Mánát berrejit vásihit, ahte digitála reaidduid vuođul sáhttá duhkoraddat, gulahallat ja ohcat dieđuid. Mánáidgárddi bargovugiid ja sisdoalu galgá geahččat oktan. Bargovugiiguin galgá doarjut mánáid sáhkkiivuođa, luovvalasvuođa ja diehtogoikku. Bargit galget leat rahpasat máná imaštallamii ja máhtu ohcamii. Mánás galgá leat viiddis friijavuohta válljet doaimmaid. Lea hástalus gávdnat vuogas dássedeattu mánáid álggahan ja ollesolbmuid lágidan doaimmaid gaskii.</p>
<p>Mánáidgárddis galget oaidnit fuolaheami ja oahppahábmema, duhkoraddama, oahppama, sosiála gelbbolašvuođa ja gielalaš gelbbolašvuođa ollislašvuohtan.</p>
<p>Mánáidgárdi galgá leat kulturbáiki, mas mánná lea mielde ráhkadeamen iežas kultuvrra. Buot dat gullá mánáidgárddi sisdollui, man ferte oaidnit oktii bárgiduvvon ja máŋggadáfot ollislašvuohtan.</p>
<p>Mánáidgárddis galget plánet molsašuddi ja máŋggabealat pedagogalaš fálaldaga, ja álkivuođa dihte leat juohkán mánáidgárddi sisdoalu čieža fágasuorgin, mat leat mávssolaččat vásiheapmái, birrasa dutkamii ja oahppamii. Fágasuorggit leat buori muddui seammát, maid mánát maŋŋá deivet skuvlafágain.</p>
<p>Buorit vásáhusat ja oahppan daid surggiid siskkobealde mánáidgárddis sáhttet addit mánáide positiiva guottuid fágaid hárrái ja movttiidahttit sin oahppat lasi. <em type="bold">2. KAPIHTAL </em></p>
<p><em type="bold">Fuolaheapmi, duhkoraddan ja oahppan </em></p>
<p>Mánáidgárdi galgá addit mánáide jáhku alcceseaset ja earáide.</p>
<p>Go mánát doibmet, beroštit ja leat mielde mánáidgárddi searvevuođas, sii ožžot máhtu iežaset birra earáid oktavuođas.</p>
<p>Go mánná oahpásmuvvá earáláganiin, de son šaddá dihtomielalažžan alddis ja iežas luonddus. Sierraláganvuođaid gudnejahttin lea oassi mánáidgárddi árvovuođus. Go mánát imaštallet daguid ja guottuid, go leat oktavuođas earáiguin, de dan vuođul sii ohppet reflekteret kritihkalaččat iežaset hárrái servodaga oassin. Nubbi nuppi vuhtii váldin ja goabbatbealat ovttasdoaibman duhkorattadettiin ja áššiid oahpahaladettiin lea mánáid oahppahábmema eaktun. Go mii váldit vuostá mánáid gažaldagaid ja imaštallamiid ámmátetihkalaččat dohkálaš vugiin, de dan vuođul mánná beassá leat mielde váikkuheamen. Mánáid galgá doarjut ja neavvut daguid ja guottuid ektui.</p>
<p>Oahppahábmema ja mielváikkuheami sáhttá oaidnit goabbatbealat proseassan. Daid bokte mánát sáhttet oažžut positiiva oktavuođa alcceseaset ja iežaset oahppanproseassa ektui. Sii sáhttet ovddidit gudnejahttima ja áddejumi earáláganvuođa ektui. Buot mánáin lea vuoigatvuohta dohkkehuvvot dakkárin go sii leat. Bargit galget veahkehit mánáid áddet ahte sin dagut sáhttet čuohcat earáide. Buot dagut eai leat dohkálaččat 2.1 Fuolaheapmi</p>
<p><em type="bold">Mánáidgárdi galgá ovttasbarggus ja ovttasráđiid ruovttuin deavdit mánáid fuolahan- ja duhkoraddandárbbuid, ja ovddidit oahppama ja oahppahábmema máŋggabealat ovdáneami vuođđun. (Mánáidgárdelága § 1 Ulbmilat, 1. lađas, vuosttaš čuokkis) </em></p>
<p>Mánáin lea vuoigatvuohta fuolaheapmái ja sin galget váldit vuostá fuolahemiin. Mánáidgárddi bargiin lea ámmátetihka vuođul geatnegasvuohta doaibmat fuolalaččat buot mánáidgárddi mánáid ektui. Fuolahangeatnegasvuohta gáibida bargiid áicilit ja rahpasit oaidnit guđege máná erenoamášvuođa ja guđege dili ja joavkku erenoamášvuođa.</p>
<p>Fuolalaš gaskavuođas deattastuvvo áicilvuohta, lagašvuohta, nuppi dili ádden, ja máhttu ja dáhttu ovttasdoaibmat. Fuolaheapmi galgá vuhttot buot árgabeaivvi dilálašvuođain ja dat galgá vuhttot go mánát duhkoraddet ja ohppet, divššus, boradettiin ja mánáid gárvvohettiin.</p>
<p>Fuolaheames lea árvu iešalddis. Fuolaheames lea lagaš oktavuohta bajásgeassimiin, dearvvašvuođain ja oadjebasvuođain, ja lea seammás dehálaš eaktu mánáid ovdáneapmái, oahppamii ja oahppahábmemii. Lea buorre fuolaheapmi addit mánáide iešguđetlágan hástalusaid ja saji miellagiddevaš doaimmaide. Mánáidgárdi galgá fállat mánáide birrasa, mas lea sadji illui, suohttasiidda, luovvalasvuhtii ja dasa ahte beroštit searvevuođas. Buorre fuolahus nanne mánáid eavttuid ovddidit luohttevašvuođa alcces ja earáide, buriid gaskavuođaid ja návccaid dađistaga váldit ain stuorát ovddasvástádusa alddis ja searvevuođas.</p>
<p>Fuolaheapmi mánáidgárddis guoskkaha sihke bargiid ja máná gaskavuhtii ja dasa, ahte mánát fuolahit nubbi nuppis. Go mii addit mánáide vejolašvuođa fuolahit ja váldit vuostá nuppi fuolaheami, de dan vuođul ovdána sosiála gelbbolašvuohta, ja nu ovddidit olles eallinagi oahppanperspektiivva.</p>
<p>Oahppahábmemii gullá bajásgeassin, man proseassa olis ollesolbmot sihke jođihit ja bagadallet boahtte buolvva.</p>
<p>Bajásgeassimiin ja oahppahábmemiin joatkit, rievdadit ja šiehtadallat árvvuid, norpmaid, jurdagiid ja báhkkodan- ja doaibmavugiid. Bargit galget bagadallat mánáid go vai mánát ohppet servodaga norpmaid ja sosiála gáibádusaid iežaset láhttenvuogi ektui. Mánát fertejit oažžut veahki áddet makkár rámmat leat dohkálaččat earáiguin ovttastallamis. Bajásgeassin ja oahppahábmen ferte čađahuvvot lagaš áddejumis ja ovttasbarggus mánáid ruovttuiguin. Mánáidgárddi bargit galget máhttit ákkastallat oainnuideaset bajásgeassimii ja oahppahábmemii gullevaš árvvuid hárrái, sihke alcceseaset ja váhnemiidda.</p>
<p>Mánáidgárddis olbmot doibmet máŋggabealat gaskavuođain. Fuolaheapmi lea lotnolas ovttasdoaibman. Mánáid galgá váldit vuostá fuolahemiin. Dat eaktuda ahte bargit leat dihtomielalaččat ovddasvástádusas ja leat áicilat ja beroštit juohke máná loaktimis ja ovdáneamis.</p>
<p>Bargiin lea erenoamáš ovddasvástádus das ahte mánát, geat vásihit fuollameahttunvuođa ruovttus,besset vásihit oadjebasvuođa ja stáđisvuođa mánáidgárddis. Mánáidgárdi ja mánáidsuodjalus galget ovttasbargat nu ahte dat mánát ožžot buori fálaldaga, vrd. 5. kap.</p>
<p>Oahppahábmen galgá čađahuvvot mánáidgárddi árvovuođu mielde ja mánát galget dan vuođul beassat aktiivvalaččat searvat demokráhtalaš servodahkii. Mánát galget sihke heivehit iežaset ja sin galgá movttiidahttit leat kritihkalaččat norpmaid ja sierralágan váikkuhanvugiid hárrái. 2.2 Duhkoraddan</p>
<p><em type="bold">Mánáidgárdi galgá ovttasbarggus ja ovttasráđiid ruovttuin deavdit mánáid fuolahan- ja duhkoraddandárbbuid, ja ovddidit oahppama ja oahppahábmema máŋggabealat ovdáneami vuođđun. (Mánáidgárdelága § 1 Ulbmilat, 1. lađas, vuosttaš čuokkis) </em></p>
<p><em type="bold">Mánáidgárdi galgá addit mánáide stoahkanvejolašvuođa, eallinilu ja ávkkálaš vásihusaid ja doaimmaid. (Mánáidgárdelága § 2 Mánáidgárddi sisdoallu, 2. lađas) </em></p>
<p>Duhkoraddamis galgá leat guovddáš sajádat mánáid eallimis mánáidgárddis. Duhkoraddamis lea iešárvu ja dat lea mánáidkultuvrra mávssolaš oassi. Duhkoraddan lea dábálaš olmmošlaš albmoneapmi, mas mánáin lea alla gelbbolašvuohta ja beroštupmi. Dat lea dehálaš eallin- ja oahppanhápmi, man bokte mánát sáhttet báhkkodit.</p>
<p>Duhkoraddamis leat ollu báhkkodanvuogit ja dainna sáhttá ovddidit áddejumi ja ustitvuođa geahčakeahttá ahkái ja gielalaš ja kultuvrralaš sierraláganvuođaide.</p>
<p>Duhkoraddansearvevuođas vuođđuduvvo mánáid ustitvuohta.</p>
<p>Go mánát besset searvat duhkoraddamii ja ožžot ustibiid, de sii dan vuođul loktet ja nu šaddá mánáidgárddis orrun sidjiide ulbmillažžan. Earáiguin ovttastallama vuođul mánát ohppet ja ožžot sosiála gelbbolašvuođa. Nuppi bealis sáhttá fámostallan ja hilgun duhkorattadettiin eastadit ustitvuođa ja buriid oktavuođaid.</p>
<p>Mánát ohppet ja ovddidit máŋggadáfot gelbbolašvuođa duhkorattadettiineaset. Go mánát duhkoraddet rollaiguin, de sii mannet iežaset jurddamáilbmái, gehččet áššiid earáid oaidninsajis ja hábmejit jurdagiid ja dovdduid. Go mánát dutket birrasa ja ságastallet máilmmi ja dan albmonemiid birra, de sii háhket máhtu ja dieđuid máŋgga suorggis. Go mánát duhkoraddet fysihkalaš máilmmis sihke olgun ja siste, sii diđoštit áššiid ja meannudit vásáhusaid.</p>
<p>Duhkoraddan lea mánáidkultuvrra oassi ja das vuohttá áššiid mánáid bajásšaddanbirrasis ja servodagas oppalaččat.</p>
<p>Duhkoraddamis mánáidkultuvrra árbevierut sirdásit boarrásut mánáin nuorabuidda. Duhkoraddan, estehtalaš doaimmat, leaikkastallan ja luovvalasvuohta leat lávgalagaid. Unnoraččaid duhkoraddan lea nannosit čadnon mánáid earenoamáš hervošeapmái. Nuoramus mánáid hearvvadahkan vuolgá vuosttažettiin rupmašis ja dat ovdána čielgasit go mánát ovttastallet. Mánáid duhkoraddama vuođđun lea sin sáhkkiivuohta, attáldagat ja eavttut.</p>
<p>Olgun duhkoraddan ja doaibman lea mánáidkultuvrra mávssolaš oassi, mas galgá doalahit, geahčakeahttá geográfalaš ja dálkkádatlaš diliide. Mánát berrejit oažžut impulssaid ja movtta duhkoraddamii vásáhusaid bokte, maid ožžot lagašbirrasis.</p>
<p>Mánáidgárdi galgá fysihkalaččat ja organiseremiin láhčit dili molsašuddi duhkoraddanvejolašvuođaide. Mánáidgárddi sisdoallu berre movttiidahttit miellagovahallamii, ráhkadanmoktii ja movttegis, aktiiva doaibmamii. Bargit galget leat mánáid olámuttos ja doarjut, movttiidahttit ja hástalit sin duhkorattadettiin. Dan vuođul buot mánát sáhttet oažžut buriid vásáhusaid ja dovdat, ahte sii nagodit doaibmat ja duhkoraddat eará mánáiguin. Mánát, geat eai searvva duhkoraddamii, hilggohallet dahje bilidit earáid duhkoraddama, galget čuovvoluvvot sierra. 2.3 Oahppan</p>
<p><em type="bold">Mánát galget beassat illudit ráhkadeames, imaštallamis ja birrasa dutkamis. Sii galget oahppat fuolahit alddiineaset, nubbi nuppis ja luonddus. Mánát galget ovddidit vuođđomáhtu ja –gálggaid. Sis lea vuoigatvuohta leat mielde váikkuheamen agiset ja eavttuideaset vuođul. (Mánáidgárdelága § 1 Ulbmilat, 2. lađas) </em></p>
<p><em type="bold">Mánáidgárdi galgá nannet mánáid sáhkkiivuođa, luovvalasvuođa ja diehtoáŋgirvuođa ja bidjat hástalusaid mat leat heivehuvvon mánáid beroštumiide, máhttui ja čehppodahkii. (Mánáidgárdelága § 2 Mánáidgárddi sisdoallu, 5. lađas) </em></p>
<p>Mánáidgárdi galgá nannet mánáid sáhkkiivuođa, luovvalasvuođa, diehtoáŋgirvuođa ja oahppanmovtta ja addit buori vuođu eallinagi oahppamii ja oahppahábmemii. Mánát ohppet go beaivválaččat ovttastallet earáiguin ja birrasiin, ja oahppan lea lagaš oktavuođas duhkoraddamiin, fuolahemiin ja oahppahábmemiin. Mánát sáhttet oahppat buot dan bokte, maid sii vásihit iešguđet surggiin. Go mánát imaštallet, de galgá hástalit sin diđoštit áššiid, nu ahte mánáidgárdái šaddá aktiiva ja ovdánahtti oahppanbiras. Mánáid iežaset beroštumit ja jearaldagat galget leat mánáidgárddi oahppanproseassaid ja fáttáid vuođđun. Dat mo bargit vástidit go mánát báhkkodit gorudiin, gielain, dovdduiguin ja sosiála oktavuođaiguin, váikkuha mánáid oahppamii. Ustitvuohta ja dilálašvuođaid láhčin buriid oktavuođaid várás mánáidgárddis lea eaktun buori oahppamii ja dasa ahte mánát besset vásihit ilu ja ođđa áššiid nákcema.</p>
<p>Dat, ahte mánát ohppet iežaset ja earáid birra, ovttasdoaibmama birra ja iežaset birastahtti fysihkalaš máilmmi birra, leat proseassat, mat addet oaivila mánáid eallimii.</p>
<p>Mánáidgárdi galgá nannet mánáid oahppama formála ja eahpeformála oahppandiliin. Formála diliid plánejit ja jođihit bargit. Eahpeformála oahppandilit laktásit dábálaš doaimmaide, dás ja dál -diliide, duhkoraddamii, bajásgeassimii ja eará ovttasdoaibmamii. Ii leat ulbmillaš earuhit čavga formála ja eahpeformála oahppandiliid. Goappásge lea pedagogalaš ulbmil.</p>
<p>Čieža fágasuorggi galget čadnot sihke formála ja eahpeformála oahppandiliide.</p>
<p>Mánáidgárddi bargiin galgá leat aktiivvalaš oktavuohta mánáid oahppanproseassaide. Muhtin mánát ohcalit čađat ieža oahppandilálašvuođaide. Sii dutket birrasa ja geahččaladdet, ohcet ođđa hástalusaid ja jearahit bargiin go imaštallet juoidá.</p>
<p>Sii báhkkodit sáhkkiivuođaset ja diehtoáŋgirvuođaset. Muhtin mánát eai ohcal nu áŋgirit ođđa dilálašvuođaide, eaige nuge báhkkot beroštumiideaset. Bargit galget juogadit dieđuideaset, čájehit beroštumi ja hutkáivuođa ja dan láhkai boktit daid mánáid beroštumi. Go bargit váldet álgaga mánáid beroštumiin, de sii sáhttet jearrat jearaldagaid ja ovttas ohcat vástádusaid, mat duhtadit mánáid. Áigeguovdilis ja relevánta dieđuid gaskkusteami vuođul bohciidit ođđa jearaldat ja diđošteamit.</p>
<p>Oahppamii váikkuha dat, makkár kvaliteahtta mánáid ja bargiid ovttasdoaibmamis lea. Bargit galget vuoruhit vuogi, mas sii dohkkehit ja nannejit mánáid oahppama. Sii sáhttet ovddidit oahppama doarjumiin ja hástalemiin, iešguđetlágan vásáhusaiguin, máhtuin ja ávdnasiiguin. Dat maid unnin vásiha, váikkuha iešgovvii. Danin bargiid doaimmat ja guottut leat ereliiggán mávssolaččat mánáid oahppanvásáhusaid oktavuođas. 2.4 Sosiála gelbbolašvuohta</p>
<p><em type="bold">Mánáidgárdi galgá váldit vuostá mánáid luohttámušain ja gudnejahttimiin, ja dohkkehit mánnávuođa iešárvvu. </em></p>
<p><em type="bold">Dat galgá bargat dan ovdii, ahte mánát loktet ja illudit duhkoraddamis ja oahppamis, ja dat galgá leat hástaleaddji ja oadjebas báiki, mas mánát vásihit searvevuođa ja ustitvuođa. Mánáidgárddis galget ovddidit demokratiija ja dásseárvvu ja vuosttildit buotlágan vealaheami. (Mánáidgárdelága § 1 Ulbmilat, 3. lađas) </em></p>
<p><em type="bold">Mánáidgárdi galgá gaskkustit árvvuid ja kultuvrra, addit saji mánáid iežaset kulturásaheapmái ja váikkuhit dasa ahte buot mánát besset vásihit ilu ja lihkostuvvama sosiála ja kultuvrralaš searvevuođas. (Mánáidgárdelága § 2 Mánáidgárddi sisdoallu, 4. lađas) </em></p>
<p>Go mánát unnin jo ovttastallet seammá ahkásaččaiguin, de dat váikkuha mánáid ovttasdoaibmandáidduide. Mánáidgárdi leage mávssolaš báiki sosiála ovdáneapmái, oahppamii ja ustitvuođaid ásaheapmái. Buot mánáidgárddi mánát, geahčakeahttá ahkái, sohkabeallái, čearddalaš duogážii ja doaibmadássái, galget oažžut ovttaárvosaš vejolašvuođaid searvat ulbmillaš doaimmaide ovttas seammaahkásaččaiguin. Mánáidgárddi oahppahábmema ulbmil lea ovddidit iešheanalašvuođa ja oadjebasvuođa iežas hárrái oktagassan ja iežas persovnnalaš ja kultuvrralaš identitehta hárrái.</p>
<p>Sosiála gelbbolašvuohta mearkkaša, ahte nagoda ovttasdoaibmat positiivvalaččat earáiguin iešguđet diliin. Dán gelbbolašvuođa mánát báhkkodit ja háhket go sii doibmet ovttas guđet guimmiideasetguin ja ollesolbmuiguin. Dat váikkuha mánáid návccaide álggahit ja doalahit ustitvuođa. Sosiála diliid ja proseassaid ádden ja sosiála čehppodat eaktuda, ahte mánná lea vásihan searvevuođa ja lea leamaš dan oassin. Sosiála gelbbolašvuohta ovddiduvvo dađistaga daguid ja vásáhusaid vuođul. Dat dáhpáhuvvo buot dilálašvuođain beaivvi áigge. Buot mánát berrejit beassat vásihit iešguđetlágan ovttasdoaibmandilálašvuođaid. Mánáidgárddi árgabeaivvis berrejit leat buorit dovddolaš vásáhusat guovddážis. Illu, leaikkastallan ja estehtalaš vásáhusat berrejit leat mihtilmasat mánáid vásáhusaide mánáidgárddis. Fuolaheames, duhkoraddamis ja oahppamis mánáid sosiála gelbbolašvuohta sihke báhkkoduvvo ja nannejuvvo, go mánát nagodit áddet earáid dilálašvuođa ja čájehit empatiija. Mánát sáhttet unnin juo čájehit ahte sii beroštit guhtet guimmiineaset, čovdet riidduid ja áddejit earáid dili. Sii beroštit ja fuolahit nuppiin. Dan sii dahket sihke rumašlaš ja gielalaš daguid bokte. Sii galget beassat hárjehallat mo sii ieža sáhttet leat mielde ovddideamen positiiva ovttastallanvugiid. Mánáidgárdái galgá leat mihtilmas, ahte mánát besset vásihit iešárvvu ja ođđa áššiid hálddašeami, duhkoraddat eará seammaahkásaš mánáiguin ja dovdat gullevašvuođa positiiva searvevuhtii.</p>
<p>Mánáidgárdi galgá váikkuhit dasa, ahte mánát ovddidit oadjebasvuođa ja čeavlli iežaset gullevašvuođa hárrái ja gudnejahttima earáid kultuvrralaš árvvuid ja ovdanbuktimiid hárrái. Mánát hástaluvvojit ovttastallama bokte hálddašit dássádaga, mii lea iežas iešárvvu deattuheami ja earáid dárbbuid oaidnima gaskkas. Sosiála gelbbolašvuohta lea hui dehálaš vai eastadit heajos láhttema, nu go mat vealaheami ja givssideami. Mánáidgárddis lea servodatovddasvástádus árra dásis juo eastadit dákkár láhttema.</p>
<p>Mánáidgárdi galgá čađat doarjut ja ovddidit ovttaskas mánáid ja mánnájoavkku sosiála čehppodaga. Bargit leat rollamodeallat ja váikkuhit iežaset láhttemiin dasa, ahte mánát ovddidit sosiála čehppodaga. Bargit fertejit leat aktiivvalaččat ja doaibmat čielgasit, vai šaddá liekkus ja ovttastahtti sosiála biras.</p>
<p>Dat, ahte olbmuid oktavuođain vuhtto dohkkeheapmi ja veahkkáivuohta, ovddida sosiála gelbbolašvuođa. 2.5 Gielalaš gelbbolašvuohta</p>
<p>Unnivuohta lea mávssolaš áigodat giela vuođđoovddideapmái.</p>
<p>Ovttasdoaibman rumašgiela ja duhkoraddama bokte ja jienaiguin duhkoraddamiin lea mávssolaš oassi unnoračča vuogis lahkonit eará olbmuid. Dat ahte ollesolmmoš gullá, oaidná ja nanne dan, maid mánná ovdanbuktá ja seammás sániiguin muitala, maid lea vásihan, lea erenoamáš mávssolaš hállangiela viidásut ovdáneapmái. Giella lea persovnnalaš ja ovddida identitehta, ja lea lagaš oktavuođas dovdduiguin. Eatnigiella lea mávssolaš iežas identitehta vásiheapmái ja ođđa áššiid hálddašeapmái ollu surggiin. Bures ovdánan eatnigiella lea giela viidásut ovdáneami vuođđoeaktu, maiddái go lea sáhka čálagielas ja lohkanipmárdusas.</p>
<p>Mánáidgárdi galgá fuolahit das, ahte buot mánát besset máŋggalágan positiiva vugiiguin vásihit giela gulahallan- ja jurddašanreaidun ja gaskaoapmin, mainna báhkkodit jurdagiiddiset ja dovdduideaset. Buot mánát galget oažžut rikkis ja máŋggabealat giellabirrasa mánáidgárddis. Muhtun mánáid giella ovdána njoazibut dahje leat giellaváttisvuođat. Sii galget oažžut buori veahki árrat.</p>
<p>Oktasaš vásáhusaid ja doaimmaid bokte mánát ožžot erenoamáš vejolašvuođaid gulahallat guđet guimmiideasetguin.</p>
<p>Go mánát doibmet ovttas, lea mávssolaš ahte sii áddehallet.</p>
<p>Mánáid gaskasaš gulahallamis lea eanet miellagovahallan ja luovvalasvuohta, go ollesolbmuiguin gulahallamis. Rupmaša, lihkadeami ja sániid lotnolas geavaheapmi doarju hállangiela ovdáneami. Duhkorattadettiineaset mánát hállet dávjá máŋggabealagit ja mohkkájit.</p>
<p>Ollu mánáin lea eará eatnigiella go dárogiella ja sii ohppet dárogiela nuppi giellan mánáidgárddis. Lea mávssolaš, ahte mánáid áddejit ja ahte sii besset ovdanbuktit jurdagiiddiset. Mánáidgárdi galgá movttiidahttit máná geavahit eatnigiela ja seammás aktiivvalaččat ovddidit máná dárogielčehppodaga.</p>
<p>Bargit leat mávssolaš giellaovdagovat. Ságastallamat, jitnosit lohkan ja iešguđetlágan doaimmat, mat leat čilgejuvvon gulahallama, giela ja teavstta fágasuorggi oktavuođas, leat dehálaš oasit mánáidgárddi sisdoalus. 2.6 Mánáidgárdi kulturbáikin</p>
<p><em type="bold">Mánáidgárdi galgá gaskkustit árvvuid ja kultuvrra, addit saji mánáid iežaset kulturásaheapmái ja váikkuhit dasa ahte buot mánát besset vásihit ilu ja lihkostuvvama sosiála ja kultuvrralaš searvevuođas. (Mánáidgárdelága § 2 Mánáidgárddi sisdoallu, 4. lađas) </em></p>
<p>Kultuvra áddejuvvo dás dáiddan ja estetihkkan, oktasaš láhttenminsttarin, máhttun, árvun, guoddun, vásáhussan ja báhkkodanvuohkin. Kultuvrras lea sáhka árbbi ja árbevieruid birra, das ahte ráhkadit juoidá ja dahkat eallin, ođasin ja áigeguovdilin. Kultuvra ovdána árbevieru ja ođasmahttima gealdagasas. Sihke báikkálaš ja nationála kulturárvvut, dakkárin go dat vuhttojit mánáid bajásšaddanbirrasis, galget ovddastuvvot mánáidgárddi doaimmain.</p>
<p>Mánáidgárddis lea mávssolaš rolla báikin, gos ovddidit kultuvrralaš identitehta. Mánáidgárdái galgá leat mihtilmas, ahte doppe lotnolasat gaskkustit ja addet saji mánáid iežaset doaimmaide. Mánáidgárdi galgá leat gearggus vuostáiváldit jurdagiid báikkálaš birrasis, guovllu- ja riikkadásis ja olles máilmmis.</p>
<p>Mánáidkultuvra áddejuvvo kultuvran, mii lea mánáin, mánáiguin ja mánáide. Mánát servet kultuvrii ja ásahit iežaset kultuvrra. Mánát ásahit ieža ođđasit ja ođasmahttet kultuvrra, go sii leat ovttas guđet guimmiideasetguin, ollesolbmuiguin ja kultuvrralaš deaivvademiin, maid sii vásihit earáiguin, eará dilálašvuođain. Mánát dulkojit iežaset vásáhusaid ja ráhkadit daidda oaivila go sii duhkoraddet ja ovdanbuktet dan, mii sin mielas jorrá. Mánáid iežaset kultuvrraráhkadeapmi ja duhkoraddan ovddida gulahallama kultuvrraid gaskkas. Mánát galget oažžut vejolašvuođa báhkkodit máŋggaid <span type="quote">«gielaid»</span> bokte ja ovttastahttit daid duhkoraddansearvevuođain iešguđetlágan estehtalaš báhkkodemiiguin. Dálá mediaservodagas mánát ožžot máŋggalágan vásáhusaid. Sii fertejit oažžut veahki bargat vásáhusaideasetguin ja jurddašit ja ordnet dieđuid.</p>
<p>Norgga ássiid dovdomearkan lea gielalaš, kultuvrralaš ja oskku girjáivuohta, mii lea riggodahkan ja givrodahkan mánáidgárddi searvevuhtii. Mánáidgárdi galgá láhčit dilálašvuođaid dásseárvosaš gulahallamii ja ovttasdoaibmamii iešguđetge joavkkuid gaskka. Mánát, geat gullet sámi álgoálbmogii, nationála unnitloguide ja čearddalaš unnitlogukultuvrraide, fertejit oažžut doarjaga ovdánahttit goappáge kultuvrii gullevašvuođa. Go mánát deaivvadit iešguđetge kultuvrraiguin ja árbevieruiguin, de sii dan vuođul hárjánit gudnejahttimiin ovttastallat iešguđet čearddalaš joavkkuiguin. Dihtomielalašvuohta iežas kulturárbbis ja searvan earáid kultuvrraide galgá váikkuhit dasa, ahte mánát sáhttet áddet ja oaidnit ášši earáid oaidninsajis.</p>
<p>Bargit galget leat čielga ovdagovat ja leat dihtomielalaččat iežaset kultuvrrain ja árvovuođuin.</p>
<p>Mánáidgárddi bajásgeassinmandáhta eaktuda, ahte bargit dovddastit iežaset rolla, mas sii doibmet kultuvrralaš gaskkusteaddjin iežaset láhttenvugiid bokte. Bargit berrejit leat gergosat suokkardallat iežaset guottuid ja daguid.</p>
<p>Mánáidgárdi berre searvat lagašbirrasa kultuvrii ja deaivvadit lagaš birrasa ásahusaiguin, organisašuvnnaiguin ja ovttaskas olbmuiguin. Boarrásut buolvvat sáhttet juogadit ja addit dehálaš gelbbolašvuođa mánáidgárddi mánáide ja bargiide.</p>
<p>Bargit berrejit gaskkustit árbevieruid, mat ovddidit gullevašvuođa girjjiid, girjjálašvuođa, lávluma ja musihka ja luovvalas doaimmaid bokte. 3. KAPIHTAL</p>
<p xml:lang="smj"><em type="bold">Fágasuorggit </em></p>
<p><em type="bold">Mánát galget beassat illudit ráhkadeames, imaštallamis ja birrasa dutkamis. Sii galget oahppat fuolahit alddiineaset, nubbi nuppis ja luonddus. Mánát galget ovddidit vuođđomáhtu ja -gálggaid. (Mánáidgárdelága § 1 Ulbmilat, 2. lađas) </em></p>
<p><em type="bold">Mánáidgárdi galgá gaskkustit árvvuid ja kultuvrra, addit saji mánáid iežaset kulturásaheapmái ja váikkuhit dasa ahte buot mánát besset vásihit ilu ja lihkostuvvama sosiála ja kultuvrralaš searvevuođas. (Mánáidgárdelága § 2 Mánáidgárddi sisdoallu, 4. lađas) </em></p>
<p>Juohke fágasuorgi fátmmasta viiddis oahppansuorggi.</p>
<p>Fágasurggiid sáhttá hárve geahčadit áibbas sierralagaid. Dávjá bargat máŋggain surggiin seamma fáddábarggus beaivválaš doaimmain ja lagašbirrasis jođedettiin. Sosiála ovttasdoaibmamis, go mánát duhkoraddet ja buđaldit dábálaš doaimmaiguin, bohciidit dávjá fáhkka gulahallamat, mat čatnasit fágasurggiide. Dat, ahte mánát ožžot máŋggabealat, oktasaš vásáhusaid ja ohppet máŋgga suorggi áššiid, dárbbašuvvo maid vai sii sáhttet duhkoraddat ja doaibmat bures ovttas.</p>
<p>Juohke fágasuorgái leat hábmejuvvon juksosat, maid mielde ovddidit mánáid ovdáneami ja oahppama, ja mat aiddostahttet bargiid ovddasvástádusa. Juksosat čujuhit mánáid vásáhusaide ja oahppamii, ja leat hábmejuvvon proseassajuvssusin. Oahpposurggiin ja bargovugiiguin dat mánát galgetge oahpásmuvvat. Bargu fágasurggiin galgá heivehuvvot mánáid ahkái, beroštumiide, mánnájoavkku čoahkkádussii ja eará eavttuide. Oahpposisdoallu, bargovuogit, dárbašat ja organiseren seahtá láhččojuvvot mánáid iešguđetlágan dárbbuide. Buohkat galget ovttaveardásaččat oažžut vejolašvuođaid dustet hástalusaid, mat leat heivehuvvon sin ovdáneami dássái. Muhtun mánát dárbbašit earenoamášpedagogalaš veahki, vrd. 5. kap.</p>
<p>Ovttaskas mánáidgárddis mearriduvvo mo fágasurggiid heivehit ovttaskas máná ja joavkku beroštumiid mielde ja báikkálaš servodaga mielde, ja dan galgá čállit mánáidgárddi jahkeplánii. Das galgá maid čalmmustahttit progrešuvnna. 3.1 Gulahallan, giella ja teaksta</p>
<p>Árra ja buorre giellamovttiidahttin lea dehálaš oassi mánáidgárddi sisdoalus. Gulahallan dáhpáhuvvá lotnolasat go vuostáiváldá ja dulko daid dieđuid, maid oažžu ja go ieš ovddida juoga man nu oaivila. Sihke hállan ja gulahallan hállama haga lea dehálaš buori njálmmálaš giela ovdánahttimii. Lea ereliiggán dehálaš oažžut ollu ja máŋggalágan vásáhusaid, vai áddegoahtá doahpagiid. Ságastallan vásáhusaid, jurdagiid ja dovdduid birra dárbbašuvvo rikkis gielladáiddu ovddideapmái. Teaksta mearkkaša dán oktavuođas sihke čálalaš ja njálmmálaš muitalusaid, poesiija, divttaid, riimmaid, hoahkamiid ja lávlagiid.</p>
<p>Dehálaš oasit kultuvrralaš gaskkusteamis čatnasit gulahallamii, gillii ja tekstii.</p>
<p type="listitem">Go barget gulahallamiin, gielain ja teavsttain, de mánáidgárddis galget veahkehit mánáid:</p>
<p type="listitem">guldalit, dárkut ja vástidit ovttastaladettiin eará mánáiguin ja ollesolbmuiguin</p>
<p type="listitem">ovddidit doabaáddejumi ja geavahit valjis sátneriggodaga</p>
<p type="listitem">geavahit giela dovdduid, sávaldagaid ja vásáhusaid ovdanbuktimii, riidduid čoavdimii ja buriid gaskavuođaid ásaheapmái duhkorattadettiin ja eará láhkai ovttastaladettiin</p>
<p type="listitem">oažžut positiiva gaskavuođa teavsttaide ja govaide, mat leat estehtalaš vásáhusaid ja máhtu gáldun, ságastallamiid gáldun ja miellagovahallamiid ja ođđa ráhkadeami inspirašuvdnan</p>
<p type="listitem">guldalit giela jienaid ja ritmma ja hárjánit govvosiidda, nugo mat loguide ja bustávaide</p>
<p type="listitem">oahpásmuvvat girjjiide, lávlagiidda, govaide, mediaide jna.</p>
<p type="listitem">Dáid ulbmiliid ovddideami oktavuođas bargit fertejit</p>
<p type="listitem">leat dihtomielalaččat iežaset ovdagovvarollas dan hárrái, mo guldalit, vástidit positiivvalaččat ja makkár rumašgiela, hállangiela ja teakstageavaheami geavahit</p>
<p type="listitem">ovddidit luohttámuša mánáid gaskkas, ja mánáid ja ollesolbmuid gaskkas, nu ahte mánát dovdet ilu gulahallamis ja geavahit oadjebasat iešguđetlágan giella- ja teakstahámiid beaivválaš dilis</p>
<p type="listitem">láhčit dilálašvuođaid miellagiddevaš vásáhusaide, ja ordnet áiggi ja saji hállamii ja gulahallamii hállama haga beaivválaš doaimmain, duhkoraddamis ja lágiduvvon dilálašvuođain</p>
<p type="listitem">ásahit giellamovttiidahtti birrasa buot mánáide ja movttiidahttit sin guldalit, hállat ja duhkoraddat jienain, riimmain, ritmmain ja miellagovahallamiin giela ja lávluma bokte</p>
<p type="listitem">čájehit áddejumi mánáid eatnigiela mearkkašupmái</p>
<p type="listitem">movttiidahttit mánáid, geain lea guovtte- dahje máŋggagielat duogáš, leat gielalaččat aktiivvalaččat ja seammás veahkehit sin oažžut buriid vásáhusaid, mat nannejit sin dárogiela doabaáddejumi ja sátneriggodaga</p>
<p type="listitem">doarjut mánáid, geain leat sierralágan gulahallanváttisvuođat, geat eai leat gielalaččat aktiivvalaččat dahje geain lea njoazes giellaovdáneapmi</p>
<p type="listitem">diktit mánáid oaidnit govvosiid, nugo bustávaid ja loguid beaivválaš oktavuođain, ja doarjut mánáid go sii geahččaladdagohtet loguiguin, sirremiin, lohkamiin, stoahkančállimiin dahje teavsttaid sánuhemiin.</p>
<p type="listitem">ásahit birrasa, mas mánát ja ollesolbmot beaivválaččat vásihit gelddolašvuođa ja ilu jitnosit lohkamis, muitaleames, lávlumis ja ságastallamis, ja leat dihtomielalaččat dan hárrái, makkár etihkalaš, estehtalaš ja kultuvrralaš árvvuid gaskkustit. 3.2 Rumaš, lihkadeapmi ja dearvvašvuohta</p>
<p>Unnoražžan mánát ovddidit vuođđomotorihka, rumašhálddašeami, fysihkalaš iešvuođaid, dábiid ja áddejumi das, mo sáhttá fuolahit dearvvašvuođas ja eallinkvalitehtas.</p>
<p>Mánát leat rumašlaččat aktiivvalaččat ja sii báhkkodit ollu rupmašiin. Rumašlaš aktivitehta bokte mánát ohppet dovdat máilmmi ja iežaset. Áiccuid ja lihkadeami bokte mánát háhket vásáhusaid, čehppodaga ja máhtu máŋgga suorggis. Mánáid oktavuohta eará mánáide álggahuvvo dávjá rumašlaš signálaid ja doaimmaid bokte. Dat váikkuha sosiála gelbbolašvuođa ovddideapmái. Máŋggabealat borramušat ja vuogas lotnolasvuohta doaimmaid ja vuoiŋŋasteami gaskka mearkkaša ollu dearvvaš rupmaša ovdánahttimii. Máŋggabealat fysihkalaš doaimmat sihke siste ja olgun leat hui dehálaččat motorihkalaš čehppodaga ja rumašhálddašeami ovddideapmái. Luonddu ja lagašbirrasa aktiivvalaš geavaheapmi addá ollu vejolašvuođaid.</p>
<p type="listitem">Rumašlaš barggu, lihkadeami ja dearvvašvuođa bokte mánáidgárddis galget ovddidit, ahte mánát</p>
<p type="listitem">ožžot positiiva iešáddejumi rumašlaš nákcema bokte</p>
<p type="listitem">ožžot buriid vásáhusaid molsašuddi ja máŋggalágan lihkademiid ja hástalusaid bokte</p>
<p type="listitem">ovdánahttet viidáseappot iežaset rumašhálddašeami, roavvamotorihka ja fiinnamotorihka, ritmma ja motorihkalaš hearkivuođa</p>
<p type="listitem">ožžot buriid vásáhusaid olgodaddamis ja olgodoaimmain iešguđet jagiáiggiid</p>
<p type="listitem">liikogohtet leat luonddus dutkamin birrasa ja ohcamin rumašlaš hástalusaid ja áddejit mo geavahit ja seammás seailluhit birrasa ja luonddu</p>
<p type="listitem">ovddidit áddejumi ja árvvus atnet iežaset ja earáid rupmaša ja áddejit, ahte mii buohkat leat sierraláganat</p>
<p type="listitem">ožžot gelbbolašvuođa olbmo rupmaša birra ja áddejumi das makkár mearkkašupmi buriin vieruin ja buori biebmodoalus lea.</p>
<p type="listitem">Dáid ulbmiliid ovddidettiin bargit fertejit</p>
<p type="listitem">lágidit árgabeaivái vuohkkasit vurrolagaid ráfálaš bottuid, doaimmaid ja borademiid, ja bargat dan ovdii ahte mánát ohppet buriid dábiid, guottuid ja máhtu biebmodoalu, čorgatvuođa ja vuoiŋŋasteami hárrái.</p>
<p type="listitem">plánet bures ja geabbilit heivehit ja ávkin atnit fysihkalaš birrasa, ja árvvoštallat mo lagašbiras sáhttá dievasmahttit mánáidgárddi areálaid iešguđet jagiáiggiid</p>
<p type="listitem">fuolahit ahte mánáidgárddi rumaš- ja lihkadankultuvrras váldet vuhtii mánáid kultuvrralaš gullevašvuođa girjáivuođa, ja váldet vuhtii kultuvrralaš erohusaid das makkár oaidnu iešguđet kultuvrras lea rupmašii</p>
<p type="listitem">láhčit ja movttiidahttit oadjebas ja hástaleaddji rumašlaš duhkoraddamii ja doaimmaide buohkaide, geahčakeahttá sohkabeallái ja rumašlaš, psyhkalaš ja sosiála eavttuide.</p>
<p type="listitem">áddet, movttiidahttit ja nannet mánáid áicomotorihkalaš ja rumašlaš duhkoraddamiid ja movttiidahttit mánáid ohcat fysihkalaš hástalusaid ja geahččaladdat iežaset rumašlaš vejolašvuođaid</p>
<p type="listitem">čuovvolit mánáid go duhkoraddagohtet ja fállat duhkoraddama ja speallama, main mánát leat fysihkalaččat aktiivvalaččat ja vásihit ilu nákcemis ja  searvevuođa vásiheames</p>
<p type="listitem">láhčit vejolašvuođaid rumašlaš duhkoraddamii ja doaimmaide, main maiddái njeidet árbevirolaš sohkabealminstariid, vai nieiddat ja bártnit sáhttet dásseárvosaččat searvat buotlágan doaimmaide</p>
<p type="listitem">áimmahuššat mánáid dearvvašvuođa ja oadjebasvuođa ja sáhttit fállat heahteveahki 3.3 Dáidda, kultuvra ja luovvalasvuohta</p>
<p>Mánáidgárdi ferte addit mánáide vejolašvuođa vásihit dáidaga ja kultuvrra, ja ieža báhkkodit estehtalaččat. Go ovttas vásihit kultuvrra dahje ráhkadit juoidá ovttas, de dat ovddida oktiigullevašvuođa. Mánát ásahit iežaset kultuvrra iežaset vásáhusaid vuođul. Rikkis dáiddalaš, kultuvrralaš ja estehtalaš vásáhusaid vuođul mánát ožžot buriid vejolašvuođaid áicat, vásihit, geahččaladdat, ieža ráhkadit, jurddašit ja gulahallat.</p>
<p>Fágasuorgi fátmmasta báhkkodanhámiid nugo mat govvadáidaga ja dáiddaduoji, musihka, dánsuma, drámá, giela, girjjálašvuođa, filmma, arkitektuvrra ja hábmema. Dáidda- ja kulturgaskkusteapmi oahpásmahttá mánáid kultuvrralaš báhkkodanhámiide ja addá sidjiide gullevašvuođa dovddu dasa.</p>
<p type="listitem">Go barget dáidagiin, kultuvrrain ja luovvalasvuođain de mánáidgárddis galget bargat dan ovdii ahte mánát</p>
<p type="listitem">ohppet várvešin, guldalit ja báhkkodit, go máŋgga láhkai deaivvadit kultuvrrain, dáidagiin ja estetihkain ja suokkardallet daid hárrái</p>
<p type="listitem">nannejit kultuvrralaš identitehtaset ja persovnnalaš hámádagaset</p>
<p type="listitem">geavahit miellagovahallama, hutkás jurddašeami ja hábmenmovtta</p>
<p type="listitem">ovddidit návccaideaset meannudit ja muitalit iežaset vásáhusaid ja ovddidit máŋggalágan báhkkodemiid hábmendoaimma bokte</p>
<p type="listitem">ovddidit vuođđomáhtu veahkkeneavvuid, teknihka ja hámi birra, vai nagodit báhkkodit estehtalaččat govalaš gielain, musihkain, lávlumiin, dánsumiin ja drámáin</p>
<p type="listitem">vásihit ahte dáidaga, kultuvrra ja estetihka vuođul oažžut lagašvuođa ja áddejumi.</p>
<p type="listitem">Daid ulbmiliid ovddidettiin bargit fertejit</p>
<p type="listitem">láhčit doarvái saji sihke doaimmaide, maid ollesolmmoš láide ja doaimmaide, maid mánát stivrejit, maid olis ovddidit ja vásihit estehtalaš vásáhus- ja báhkkodanhámiid</p>
<p type="listitem">leat dihtomielalaččat dáidaga, kultuvrra ja mánáid duhkoraddama gaskavuođa hárrái</p>
<p type="listitem">fuolahit ahte mánáid olámuttos leat beaivválaččat girjjit, govat, čuojanasat, gárvodallanbiktasat ja doarvái iešguđetlágan ávdnasat ja bargoneavvut hábmendoaimmaide</p>
<p type="listitem">guldalit ja leat áicil mánáid kultuvrralaš hámádagaid ektui, dohkkehit sin báhkkodanhámiid ja movttiidahttit guorahallat estehtalaš surggiid ain eanet</p>
<p type="listitem">movttiidahttit mánáid báhkkodit ja addit sidjiide vejolašvuođa fuomášit makkár báhkkodanvuogit sidjiide heivejit</p>
<p type="listitem">fuolahit ahte fysihkalaš birrasis ja sisdoalus lea estehtalaš dássi</p>
<p type="listitem">movttiidahttit ja arvvosmahttit mánáid fuomášit estehtalaš albmonemiid ja detáljaid luonddus ja fysihkalaš birrasis ja arkitektuvrraid, govaid, teavsttaid, musihka ja lihkadeami dáiddalaš báhkkodanvugiin</p>
<p type="listitem">fuolahit ahte mánát besset vásihit báikkálaš, nationála ja riikkaidgaskasaš dáiddalaš ja kultuvrralaš hámádagaid ja ahte sii besset deaivvadit dáiddáriiguin</p>
<p type="listitem">addit mánáide vejolašvuođa oahpásmuvvat báikkálaš árbevieruiguin, mat laktásit ássanbirrasii, huksemii ja duodjái, kultureanadahkii ja kulturmuittuide.  3.4 Luondu, biras ja teknihkka</p>
<p>Luonddus oažžu ollu iešguđetlágan vásáhusaid buot jagiáiggiid ja sierralágan dálkkiin. Luonddus vásihit čábbodaga ja dat movttiidahttá estehtalaš hábmemii. Dán fágasuorggi vehkiin mánát galget oahpásmuvvet šattuide ja elliide, eanadagaide, jagiáiggiide ja dálkkiide, ja áddegohtet daid. Ulbmil lea ahte mánát áddegohtet makkár mearkkašupmi lea nana guoddevaš ovdáneamis. Dasa gullá ráhkisvuohta lundui, áddejupmi luonddu ovttasdoaibmamis ja olbmo ja luonddu gaskavuođas.</p>
<p type="listitem">Barggadettiineaset luondduin, birrasiin ja teknihkain, mánáidgárddis galget fuolahit, ahte mánát</p>
<p type="listitem">vásihit luonddu ja imaštallet luonddu girjáivuođa</p>
<p type="listitem">vásihit ilu go johtet luonddus ja ožžot vuođđomáhtu luonddus, birasgáhttemis ja luondduin ovttasdoaibmamis</p>
<p type="listitem">ožžot vásáhusaid ja máhtu elliid ja šattuid birra ja daid gaskasaš sorjavašvuođas ja mearkkašumis biebmobuvttadeapmái</p>
<p type="listitem">ohppet dárkut, imaštallat, geahččaladdat, systematiseret, čilget ja ságastallat fysihkalaš máilmmi albmonemiid birra</p>
<p type="listitem">vásihit mo teknihka sáhttá geavahit duhkoraddamis ja beaivválaš eallimis.</p>
<p type="listitem">Dáid ulbmiliid ovddidettiin bargit fertejit</p>
<p type="listitem">váldit vuođu mánáid sáhkkiivuođas, beroštumiin ja eavttuin ja movttiidahttit sin vásihit buot áiccuiguin, dárkut ja imaštallat luonddu ja teknologiija albmonemiid</p>
<p type="listitem">ságastallama ja daguid bokte ovddidit áddejumi nana guoddevaš ovdáneami hárrái ja válljet girjjálašvuođa ja doaimmaid, maiguin ovddidit dakkár áddejumi</p>
<p type="listitem">lágidit olgodaddandoaimmaid ja olgun duhkoraddama mánáidgárddis juohke beaivve</p>
<p type="listitem">ávkkástallat lagašbirrasa vejolašvuođaiguin vai mánát sáhttet dárkut ja oahppat elliid, guliid, lottiid, divrriid ja šattuid birra</p>
<p type="listitem">láidet mánáid oahppat borramušgálvvuid buvttadeami birra</p>
<p type="listitem">addit mánáide álgodási máhtu riegádahttima, šaddama, boarásmuvvama ja jápmima birra</p>
<p type="listitem">nannet ja ovdánahttit mánáid vásáhusaid teknihkalaš duhkorasain ja teknihkain beaivválaš dilis. 3.5 Etihkka, osku ja filosofiija</p>
<p>Etihkka, osku ja filosofiija leat mielde hábmemin mo mii áddet máilmmi ja olbmuid, ja dat váikkuhit árvvuide ja guottuide.</p>
<p>Osku ja eallinoaidnu leat etihkalaš norpmaid vuođđun. Kristtalaš osku ja árbevierut ja humanisttalaš árvvut leat máŋggaid jahkečuđiid váikkuhan Norgga ja Eurohpá kultuvrii.</p>
<p>Olmmošárvvu ja luonddu gudnejahttin, vuoiŋŋafriijavuohta, lagamučča ráhkisteapmi, ándagassii addin, ovttaárvosašvuohta ja solidaritehta leat árvvut, maid báhkkodit ollu oskkuin ja eallinoainnuin, ja mat leat olmmošvuoigatvuođaid vuođđun. Dálá</p>
<p>Norggas leat ollu oskkut ja dat lea máŋggakultuvrralaš servodat.</p>
<p>Mánáidgárdi galgá reflekteret ja árvvus atnit mánnájoavkku máŋggabealat duogáža seammás go dat joatká kristtalaš ja humanisttalaš árbbi ja árbevieruid árvvuid. Go mánáidgárddis bagadallet mánáid etihka hárrái, de galget váldit vuhtii mánáid eavttuid ja ovttaskas ruovttu kultuvrra, oskku dahje gullevašvuođa árvvuid dáfus.</p>
<p type="listitem">Go barget etihkain, oskkuin ja filosofiijain, de mánáidgárddis galget bargat dan ovdii, ahte mánát</p>
<p type="listitem">vásihit vuođđogažaldagaid dehálažžan dan bokte, ahte addojuvvo vejolašvuohta ja sadji imaštallamii ja jurddašeapmái, ságastallamii ja muitalusaide</p>
<p type="listitem">ohppet servodaga vuođđonorpmaid ja -árvvuid</p>
<p type="listitem">ovddidit gierdavašvuohta ja beroštumi guhtet guimmiideaset ektui ja atnet árvvus guhtet guimmiideaset duogáža, geahčakeahttá kultuvrii ja oskui dahje eallinoidnui</p>
<p type="listitem">besset oahppat kristtalaš ja humanisttalaš vuođđoárvvuid ja árbevieruid ja daid sajádagas min kultuvrras</p>
<p type="listitem">oahpásmuvvet kristtalaš allabasiiguin ja árbevieruiguin ja daid oskkuid ja eallinoainnuid árbevieruiguin, mat leat ovddastuvvon mánnájoavkkus</p>
<p type="listitem">oahpásmuvvet oskkuin, etihkain ja filosofiijain, mii lea kultuvrra ja servodaga oassin.</p>
<p type="listitem">Dáid ulbmiliid ovddidettiin bargit fertejit</p>
<p type="listitem">leat dihtomielalaččat iežaset ámmátehtalaš ovddasvástádusas ollašuhttit mánáidgárddi árvovuođu</p>
<p type="listitem">váldit vuostá mánáid oskku, gažaldagaid ja imaštallama duođalašvuođain ja árvvus atnimiin</p>
<p type="listitem">láhčit saji vásáhusaide, imaštallamii, jurddašeapmái ja buriid ságastallamiidda</p>
<p type="listitem">boktit beroštumi ja ovddidit áddejumi ja gierdavašvuođa iešguđet kultuvrraid ja iešguđet eallinvugiid hárrái</p>
<p type="listitem">veahkehit mánáid riidodilálašvuođas gávdnat vuogas čovdosiid</p>
<p type="listitem">leat dihtomielalaččat dan hárrái makkár mearkkašupmi bargiin lea ovdagovvan ja doarjut mánáid sin iežaset identitehta ja guhtet guimmiideaset dohkkeheami hárrái</p>
<p type="listitem">diktit kristtalaš kulturárbbi oidnot ee. allabasi ávvudemiid oktavuođas ja čalmmustahttit eará oskkuid, eallinoainnuid ja kultuvrralaš árbevieruid, maidda mánáidgárddi mánát gullet. 3.6 Lagašbiras ja servodat</p>
<p>Go mánát servet mánáidgárddi siskkáldas doaimmaide, dat sáhttá leat sin vuosttaš lávki, mainna oahpásmuvvet ja vásihit demokráhtalaš servodahkii searvama. Mánáidgárdi galgá bargat dan ovdii, ahte mánát deaivvadit ja oahpásmuvvet bearraša ja ruovttu olggobeale máilmmiin luohttámušain ja sáhkkiivuođain.</p>
<p>Dat galgá bargat dan ovdii, ahte mánát ohppet eanet báikkálaš servodaga, luonddu, dáidaga ja kultuvrra, bargoeallima, árbevieruid ja eallinvuogi birra ja ožžot dasa gullevašvuođa.</p>
<p>Mánát galget leat mielde dutkamin ja fuomášeamen iežaset lagašbirrasa. Mánáid iešguđetlágan vásáhusat ruovttuin, oahppásiin ja mátkkiin sáhttet oahpásmahttit iešguđet servodagaide. Fágasuorgái gullá maid mediaid mearkkašupmi mánáid beaivválaš dillái.</p>
<p type="listitem">Lagašbirrasiin ja servodagain barggadettiineaset mánáidgárddis galget bargat dan ovdii, ahte mánát</p>
<p type="listitem">ovddidit luohttevašvuođa searvevuhtii searvama ja dasa váikkuheami hárrái</p>
<p type="listitem">vásihit ahte buot olbmot, geahčakeahttá ahkái ja eavttuide, gullet ja váikkuhit mánáidgárddi searvevuhtii</p>
<p type="listitem">oahpásmuvvet ja servet servodahkii lagašbirrasa vásáhusaid vuođul</p>
<p type="listitem">vásihit ahte nieiddaid ja gánddaid váldet vuhtii seamma ládje</p>
<p type="listitem">oahpásmuvvet muhtin historjjálaš rievdadusaiguin báikkálaš birrasis ja servodagas</p>
<p type="listitem">ovddidit áddejumi iešguđet árbevieruide ja eallinvugiide</p>
<p type="listitem">oahpásmuvvet dasa ahte sápmelaččat leat Norgga álgoálbmot ja oahpásmuvvet sámi muitalusaiguin, cukcasiiguin ja eará beliiguin sámi kultuvrras ja beaivválaš eallimis.</p>
<p type="listitem">Daid ulbmiliid ovddidettiin bargit fertejit</p>
<p type="listitem">čuovvut demokráhtalaš vuođđojurdagiid beaivválaš barggus</p>
<p type="listitem">fuolahit ahte buot mánát besset vásihit ahte sii adnojuvvojit árvvus ja ahte sii leat dehálaččat searvevuhtii</p>
<p type="listitem">fuolahit ahte mánát vásihit ahte sin válljejumit ja dagut sáhttet váikkuhit sihke sin iežaset ja earáid dilálašvuođaide</p>
<p type="listitem">addit mánáide álgodási dieđuid das makkár mearkkašupmi olmmošvuoigatvuođain lea, ja earenoamážit mánáidkonvenšuvnna birra</p>
<p type="listitem">bargat nieiddaid ja gánddaid dásseárvvu ovdii, vai goappaš sohkabealit ožžot máŋggalágan hástalusaid ja seamma ollu fuopmášumi</p>
<p type="listitem">fuolahit ahte mánát viiddidit áddejumiset kultuvrralaš ovttaláganvuođaid ja erohusaid hárrái, ja ovddidit fátmmasteaddji birrasa, mii eastada givssideami ja vealaheami</p>
<p type="listitem">diehtit ja beroštit servodaga áigeguovdilis áššiid birra ja čájehit beroštumi mánáid ássanbirrasii ja báikkálaš birrasa olu vejolašvuođaide</p>
<p type="listitem">lagašbirrasa resurssaid vehkiin háhkat buriid vásáhusaid ja oahppanvejolašvuođaid, mat heivejit mánáid eavttuide ja beroštumiide, ja fuolahit ahte mánáidgárdi aktiivvalaččat searvá lagašbirrasa doaimmaide</p>
<p type="listitem">addit mánáide vejolašvuođa deaivvadit miellagiddevaš olbmuiguin, bargosajiiguin ja ásahusaiguin mánáidgárddi lagašbirrasis, ja veahkehit mánáid meannudit ja čiekŋudit iežaset vásáhusaid</p>
<p type="listitem">girjjálašvuođa ja mediaid vejolašvuođaiguin viiddidit ja čiekŋudit mánáid vásáhusaid ja oahppama</p>
<p type="listitem">veahkehit mánáid leat sáhkkii ja kritihkalaš dan hárrái, maid mediat gaskkustit3.7 Logut, sadji ja hápmi</p>
<p>Mánát beroštišgohtet árrat juo loguin ja lohkamis, ja sii guorahallet sihke saji ja hámi, sii ákkastallet ja ohcet čatnosiid.</p>
<p>Duhkoraddama, geahččalemiid ja beaivválaš doaimmaid bokte mánát ovddidit matematihkalaš gelbbolašvuođaset.</p>
<p>Mánáidgárddis lea ovddasvástádus movttiidahttit mánáid ieža diđoštit áššiid ja láhčit árra ja buori arvvosmahttimii.</p>
<p type="listitem">Barggadettiineaset loguiguin, sajiin ja hámiin mánáidgárddis galget veahkehit mánáid</p>
<p type="listitem">vásihit ilu go oahpásmuvvet ja duhkoraddet loguiguin ja hámiiguin</p>
<p type="listitem">oahppat buriid ja ávkkálaš matematihkalaš doahpagiid</p>
<p type="listitem">vásihit, dutkat ja duhkoraddat hámiiguin ja minstariiguin</p>
<p type="listitem">vásihit iešguđetlágan sturrodagaid, hámiid ja mihtuid ordnema ja buohtastahttima oktavuođas</p>
<p type="listitem">vásihit sajušteami ja dádjadeami ja dan bokte ovddidit dádjadandáidduideaset.</p>
<p type="listitem">Daid ulbmiliid ovddidettiin bargit fertejit</p>
<p type="listitem">guldalit ja áicat dan matematihka ektui, maid mánát báhkkodit duhkorattadettiineaset, ságastallamiin ja beaivválaš doaimmain.</p>
<p type="listitem">doarjut máná matematihkalaš ovdáneami su beroštumiid ja báhkkodanhámiid vuođul</p>
<p type="listitem">leat dihtomielalaččat dan hárrái makkár doahpagiid ieža geavahit matematihkalaš albmonemiid birra</p>
<p type="listitem">nannet mánáid sáhkkiivuođa, matematihkkamovtta ja miela diđoštit matematihkalaš gaskavuođaid</p>
<p type="listitem">ákkastallat ja imaštallat ovttas mánáiguin ovttaláganvuođaid, erohusaid, sturrodagaid ja loguid ja movttiidahttit mánáid atnit giela logihkalaš jurddašeami reaidun</p>
<p type="listitem">láhčit mánáid olámuddui ja geavahussii iešguđetlágan spealuid, teknologiija, lohkanávdnasiid, huksenbirccuid, duhkorasaid ja hábmenávdnasiid, ja fállat ávdnasiid, maid vehkiin mánát vásihit šlája mearrideami, ordnema, sirrema ja buohtastahttima</p>
<p type="listitem">movttiidahttit mánáid geahččaladdat hábmemiin dan bokte, ahte iskkadit, fuomášit ja ráhkadit iešguđetlágan hámiid ja minstariid</p>
<p type="listitem">ordnet ahte mánát besset duhkoraddama ja beaivválaš doaimmaid olis vásihit ja oahppat iešguđetlágan mihtuid, mihttoovttadagaid ja mihtidanreaidduid ja movttiidahttit mánáid jurddašallat gaskka, deattu, geasu ja áiggi ektui.  3. OASSI</p>
<p><em type="bold">Plánen ja ovttasbargu 4. KAPIHTAL </em></p>
<p><em type="bold">Plánen, dokumenteren ja árvvoštallan </em></p>
<p>Mánáidgárdi lea pedagogalaš ásahus, man doaimma galgá plánet, dokumenteret ja árvvoštallat. Juohke mánáidgárdi sáhttá friija válljet vugiid ja viidodaga báikkálaš eavttuid ja dárbbuid mielde. Plánaid čađaheames ferte leat munni fáhkka rievdadusaide ja mánáid searvamii. Mánáidgárddi jođiheaddjis lea earenoamáš ovddasvástádus mánáidgárddi plánema, dokumenterema ja árvvoštallama čađaheames ja jođiheames.</p>
<p>Pedagogalaš jođiheaddji ovddasvástádus lea plánet, dokumenteret ja árvvoštallat barggu mánnájoavkkus, mas sus lea ovddasvástádus. Jođiheaddji ja pedagogalaš jođiheaddji ovddasvástádus lea čilget mánáidgárddi ulbmiliid ja rámmaid bargiide, fuolahit ahte bargiid gaskkas lea oktasaš áddejupmi ulbmiliid hárrái ja ahte váhnemat ožžot doarvái buriid dieđuid mánáidgárddi doaimma birra. Berre láhčit vejolašvuođaid dasa, ahte mánát, váhnemat, mánáidgárddi bargit ja eaiggádat besset searvat mánáidgárddi pedagogalaš doaimma plánemii, dokumenteremii ja árvvoštallamii nu viidát go vejolaš. 4.1 Plánen</p>
<p>Buriin plánemiin sáhttá mánáidgárddi olmmošlaš ja ávnnaslaš resurssaid, lagašbirrasa ja luondduguovlluid geavahit vuđolaččat ja ulbmillaččat. Mánáidgárddi fysihkalaš hámi, organiserema, sisdoalu ja proseassaid plánedettiin ferte váldit vuhtii mánáidgárddi váldoulbmiliid, mat leat nannejuvvon mánáidgárdelágas ja mat leat dárkileappot čilgejuvvon rámmaplánas. Plánenbarggus dárbbašuvvo gelbbolašvuohta dan hárrái mo mánát ovdánit ja ohppet, oktagaslaččat ja joavkkus, gáibiduvvo dárkun, dokumenteren, reflekšuvdna, vuogádatlaš árvvoštallan ja ságastallamat mánáiguin ja váhnemiiguin.</p>
<p>Buot mánáidgárddiin galget ráhkadit jahkeplána. Juohke mánáidgárddis mearridit man muddui jahkeplána lassin dárbbašit oanehut áigodagaid plánaid. Mánáidgárddis soitet maid dárbbašit guhkit áigodaga plána, mainna sihkkarastet ovdáneami ja čatnosiid mánáid oahppamii ja vásáhusaide oppa áiggis, maid sii leat mánáidgárddis. Maiddái organisašuvdnaovddideami ja bargiid gelbbolašvuođa ovddideami ferte geahččat guhkit áiggi perspektiivvas.</p>
<p>Mánáidgárddi plánaid berre bálddalastit gieldda mánáidgárddiid ja mánáid bajásšaddanbirrasiid plánaiguin.</p>
<p type="listitem">Jahkeplánas leat máŋga doaimma:</p>
<p type="listitem">bargoreaidu, mainna mánáidgárddi bargit stivrejit doaimma dihto guvlui</p>
<p type="listitem">vuolggasadji, man vuođul váhnemat sáhttet váikkuhit mánáidgárddi sisdollui</p>
<p type="listitem">dokumeanta, man vuođul gielda goziha mánáidgárddi barggu</p>
<p type="listitem">diehtogáldu mánáidgárddi pedagogalaš barggu birra eaiggádiidda, politihkkáriidda, suohkaniidda, mánáidgárddi ovttasbargoguimmiide ja eará berošteddjiide.</p>
<p>Jahkeplánas galget leat dieđut das mo mánáidgárdi áigu bargat fuolahemiin, oahppahábmemiin, duhkoraddamiin ja oahpahusain ja dan bokte ovddidit mánáide máŋggabealat ovdánanvejolašvuođaid ovttasbarggus ja ovttasráđiid ruovttuin.</p>
<p>Plánas galget muitalit mo áigot čuovvolit, dokumenteret ja árvvoštallat mánáidgárdelága mearrádusaid sisdoalu. Plánii galgá maid čállit mo čalmmustahttit báikkálaš kultuvrralaš dáhpáhusaid. Sámi guovlluid sámi mánáid mánáidgárddiin berre ráhkadit plána sámi jahkodagaid vuođul. Mánáidgárddi jahkeplána galgá maiddái gokčat doaimmaid dan oktavuođas, go mánát gerget mánáidgárddis ja álget skuvlii.</p>
<p>Jahkeplánii galgá čállit mo mánáidgárddis geavadis barget dan ovdii, ahte mánát besset searvat váikkuheapmái.</p>
<p>Mánát sáhttet leat mielde plánemin ja muitalit njuolga maid sii liikojit bargat mánáidgárddis ja sii sáhttet báhkkodit dan eará vugiiguinge. Mánáidgárddi ovttasbargolávdegoddi dat mearrida jahkeplána. Váhnemat galget beassat aktiivvalaččat searvat mánáidgárddi sisdoalu plánemii. Jearaldagaid sisdoalu ja vuoruhemiid birra galgá digaštallat váhnenráđis ja ovttasbargolávdegottis. Lea mávssolaš lágidit digaštallama, mas váhnemat besset ovdanbuktit masa sii háliidit searvat ja man láhkai. Jođiheaddjis lea fágalaš ovddasvástádus jahkeplána sisdoalus. 4.2 Dokumenteren reflekšuvnna ja oahppama vuođđun</p>
<p>Dieđut mánáidgárdebargiid barggu birra ja mánáid doaimmaid birra leat mávssolaččat, go áigu ovddidit mánáidgárddi.</p>
<p>Dokumentašuvnna vuođul sáhttá čalmmustahttit iešguđetlágan oainnuid ja ovddidit bargovugiid, main lea sadji kritihkkii ja reflekteremii. Mánáid oahppama ja bargiid barggu berre loktet oidnosii, nu ahte dan vuođul sáhttá reflekteret mánáidgárddi árvovuođu ja bargguid hárrái ja mánáidgárddi sajádaga hárrái báikin, gos mánát besset duhkoraddat, oahppat ja ahtanuššat.</p>
<p>Mánáidgárddi dokumentašuvnnain sáhttet addit váhnemiidda, báikkálaš birrasii ja gildii, mii lea mánáidgárdeeiseváldi, dieđuid das maid mánát vásihit, ohppet ja barget mánáidgárddis. Mánáid duhkoraddama, oahppama ja bargama dokumentašuvnnas ferte atnit muittus etihka. Sihke mánát ja váhnemat sáhttet reageret jus beare ollu das maid mánát dadjet ja dahket čállojuvvo čálalaš dárkumiidda ja árvvoštallamiidda.</p>
<p>Dokumentašuvdna ovttaskas máná hárrái sáhttá geavahuvvot go barget ovttas mánáidgárddi olggobeale veahkkeásahusaiguin, go dat dahkkojuvvo ovttasbarggus ja ovttasráđiid mánáid váhnemiiguin/fuolaheddjiiguin. Jus áigot mearridit dihto ulbmiliid ovttaskas mánnái, de dan fertejit vuođuštit, ja ulbmiliid fertejit mearridit ovttasráđiid váhnemiiguin ja vejolaččat mánáidgárddi olggobeale ovttasbargoguimmiiguin. Dakkár dokumenteremii guoská jávohisvuođa geatnegasvuohta. Registerat, mat geavahuvvojit plánema ja dárkuma oktavuođas, sáhttet gáibidit sierralobi cuoŋománu 14.b. 2000 persovdnadiehtolága nr. 31 vuođul. Lága vuođul gáibiduvvo sierralohpi Diehtobearráigeahčus vai beassá gieđahallat sensitiiva persovdnadieđuid. Váhnemiin lea vuoigatvuohta beassat oaidnit mii sin mánáid hárrái lea dokumenterejuvvon. 4.3 Mánáidgárdebarggu árvvoštallan</p>
<p>Olbmuid gaskasaš dábálaš ovttasdoaibmama kvaliteahtta mánáidgárddis lea okta mávssoleamos eavttuin mánáid ovdáneapmái ja oahppamii. Mánnájoavkku ja ovttaskas máná loaktima ja ovdáneami galgá danin dađistaga dárkut ja árvvoštallat. Fuopmášumi ferte giddet sihke dasa mo mánát gaskaneaset doibmet, mo mánát ja bargit doibmet ovttas, ja mo bargit doibmet ovttas. Mánáidgárddi barggu galgá árvvoštallat, dan galgá nappo válddahallat, guorahallat ja dulkot daid eavttuid ektui, mat bohtet ovdan mánáidgárdelágas, rámmaplánas ja vejolaš báikkálaš njuolggadusain ja plánain.</p>
<p>Mánáidgárddi jođiheaddjis lea váldoovddasvástádus das, ahte mánáidgárddi pedagogalaš doaibma árvvoštallojuvvo plánaid mielde, vuogádatlaččat ja rahpasit. Jođiheaddji galgá fuolahit ahte árvvoštallan dahkkojuvvo ovttasráđiid váhnemiiguin ja bargiiguin. Mánáidgárddi váhnenráđđi ja ovttasbargolávdegoddi galget beassat duođas váikkuhit árvvoštallanprosessii. Jahkeplánas galgá boahtit ovdan mo mánáidgárddi barggu galgá árvvoštallat: Maid galgá árvvoštallat, makkár ulbmiliin, geat galget searvat árvvoštallanbargui ja mo ja goas.</p>
<p>Mánáid vásáhusat ja oaivilat galget leat mielde árvvoštallanvuođus. Mánáidgárdi ii galgga dábálaččat árvvoštallat ovttaskas mánáid ulbmiljuksama dihto kriteraid ektui, gč. bajábeale teakstaoasi ovttaskas mánáid ovdáneami dokumenteremis. Dieđuid ja dokumentašuvnna vuođul galget sáhttit reflekteret ja digaštallat bargiidjoavkkus ja maiddái mánáiguin ja váhnemiiguin. Árvvoštallama bohtosat berrejit adnot boahtte jagi plánaid vuođđun.</p>
<p>Árvvoštallan, mii lágiduvvo earáid olámuddui, sáhttá vuolggahit rabas ja viiddis digaštallama mánáidgárddi ulbmiliid, sisdoalu, doaimmaid ja kvalitehta birra. Árvvoštallan lea maid dehálaš reaidu, go áigut ođasmahttit mánáidgárddi organisašuvdnan ja dan doaimma. Mánáidgárdi berre bargat ođasmahttimiin daid áigumušaid vuođul, mat plánas namuhuvvojit, ja váldit vuhtii mánná- ja váhnenjoavkku ja báikkálaš birrasa ja servodaga áigeguovdilis hástalusaid.</p>
<p>Vuogádatlaš árvvoštallanbarggu vuođul mánáidgárdi sáhttá doaibmat ovdáneaddji ásahussan. Organisašuvdnan mánáidgárddis leat árbevierut, máŋggadáfot gelbbolašvuohta, čálekeahtes ja jaskes gelbbolašvuohta, man lea dehálaš namuhit, ja man hárrái lea mávssolaš reflekteret, vai dan láhkai sáhttet bidjat vuođu viidáset kvalitehtaovdáneapmái. <em type="bold">5. KAPIHTAL </em></p>
<p><em type="bold">Ovttasbargu </em></p>
<p>Gielddas lea ovddasvástádus das, ahte mánnábearrašiid iešguđet bálvalusat leat bures bálddalastojuvvon. Vai mánát ja váhnemat oččošedje nu buori oppalaš fálaldaga go vejolaš, mii lea buoremussan mánáid bajásšaddamii ja ovdáneapmái, de gáibiduvvo ahte mánáidgárdi ovttasbargá gieldda eará bálvalusaiguin ja ásahusaiguin. Fágaidrasttildeaddji ja ollislaš jurddašeapmi berre danin deattastuvvot. Sihke váhnemat ja mánáidgárdi sáhttet dárbbašit ovttasbarggu iešguđet veahkkeásahusaiguin. Ovttasbarggadettiin earáiguin ferte čuovvut mánáidgárdelága jávohisvuođa- ja dieđihangeatnegasvuođa mearrádusaid ja eará njuolggadusaid. 5.1 Vuođđoskuvla</p>
<p>Mánáidgárdi galgá ovttasráđiid skuvllain láhčit dilálašvuođaid mánáid sirdašuvvamii mánáidgárddis vuosttaš luohkkái ja vejolaččat astoáiggeortnegii. Dat galgá dahkkot lagaš ovttasbarggus máná ruovttuin. Plánaid mánáid sirdašuvvamis mánáidgárddis skuvlii fertejit čállit mánáidgárddi jahkeplánii.</p>
<p>Mánáidgárdi ja skuvla leat goappašagat ásahusat, main barget fuolahusain, duhkoraddamiin, oahppamiin ja oahppahábmemiin. Mánát oidnet ásahusaid gaskkas sihke ovttaláganvuođaid ja erohusaid. Mánáidgárdi ja skuvla berrejit addit nubbi nubbái dieđuid iežaset ásahusa doaimmain.</p>
<p>Mánáidgárddis ja skuvllas lea oktasaš ovddasvástádus oahpahit mánáid deaivvadit earáláganiin sáhkkiivuođain ja luohttit iežaset eavttuide. Berre maiddái láhčit dili dasa, ahte mánát sáhttet earránit mánáidgárddis buriin vugiin, illudit skuvlii álgimis ja vásihit ahte leat čatnosat mánáidgárddi ja skuvlla gaskkas.</p>
<p>Jus mánáidgárdi áigu addit skuvlii dieđuid ovttaskas máná birra, de galget váhnemat vuos miehtat dasa. Váhnemat galget beassat oaidnit ja galget beassat váikkuhit ásahusaid gaskasaš dieđuid lonohallamii. Ovttasbarggus galget deattuhit dan, maid mánát máhttet ja nákcejit ja masa sii vedjet dárbbašit earenoamáš doarjaga. Lagaš ovttasbargu mánáidgárddi ja skuvlla gaskkas lea earenoamáš dehálaš mánáide, geat dárbbašit earenoamážit láhččojuvvon fuolahus- dahje oahppanbirrasa. Jus leaš dárbu viidát láhčimiidda de ferte ovttasbarggu álggahit buori áiggis ovdalgo mánná álgá skuvlii.</p>
<p>Mánáidgárddi mánát sáhttet juohkásit sierra skuvllaide. Gielda ferte láhčit ulbmillaš čovdosiid dasa, mo mánáidgárdi ja skuvla geavadis galget ovttasbargat. 5.2 Mánáidsuodjalusbálvalus</p>
<p>Mánáidsuodjalusa váldobargu lea sihkkarastit, ahte mánát, geat ellet dakkár dilis, mii sáhttá vahágahttit sin dearvvašvuođa ja ovdáneami, ožžot dárbbašlaš veahki ja fuolahusa rievttes áigái.</p>
<p>Vai mánáidsuodjalus galgá sáhttit doaimmahit barggus daid mánáid ektui, geain lea duođalaš dilli, de lea mánáidsuodjalus dávjá sorjavaš das, ahte oažžu dieđuid earáin.</p>
<p>Mánáidgárdebargit leat beaivválaččat lagaš oktavuođas mánáiguin ja dan bokte sis leat buorit vejolašvuohta áicat ja vuostáiváldit dieđuid mánáid fuolahus- ja eallindili birra. Vai mánáidsuodjalus sáhttá oažžut dieđu daid mánáin, geat ellet vártnuhis dilis, nu ahte sii ožžot dárbbašlaš veahki, de lea hui dehálaš ahte mánáidgárddi bargit ollašuhttet dieđihangeatnegasvuođa, go dakkár dilli čuožžila. Buot mánáidgárddiid bargiin lea mánáidgárdelága § 22 vuođul geatnegasvuohta dieđihit mánáidsuodjalussii jávohisvuođageatnegasvuođa dan hehttekeahttá jus lea ágga jáhkkit, ahte mánná illástuvvo dahje lea eará lágan duođalaš fuollameahttunvuohta.</p>
<p>Mánáidgárdesadji lea doaibmabidju, maid mánáidsuodjalusbálvalus geavaha. Mánáidgárdesadji sáhttá leat juogo eaktodáhtolaš veahkkedoaibma dahje doaibma, maid mánáidsuodjalusbálvalus lea mearridan. Mánáidgárdelága § 13 mielde galget mánát, geaidda mánáidsuodjaluslága §§ 4-12 ja 4-4 nuppi lađđasa mielde leat álggahuvvon doaimmat, vuoruhuvvot mánáidgárdesajiid juohkimis. Lea dehálaš ahte lea buorre ovttasbargu mánáidsuodjalusa ja mánáidgárddi gaskkas sihke dalle go mánáidgárdesadji geavahuvvo doaibman, mii álggahuvvo mánáidsuodjaluslága vuođul ja eará oktavuođain, main mánáidsuodjalus dárbbaša mánáidgárddi veahki dihto máná ektui.</p>
<p>Mánáidgárdi ja mánáidsuodjalus berrejit álggahit oppalaš ja vuogádatlaš ovttasbarggu. Juohke gielda ferte gávdnat ulbmillaš čovdosiid dasa mo mánáidgárdi ja mánáidsuodjalus galget ovttasbargat. Berre bargat dan ovdii, ahte ovttasbarggu vuođđun lea jeavddalaš ja formaliserejuvvon oktavuohta, oktasaš ulbmilat máná ektui ja gelbbolašvuohta guhtet guimmiideaset bargguin ja bargovugiin. Mánáidgárdi ja mánáidsuodjalus leat guokte ásahusa máŋgga ásahusas, mat ovddidit oadjebas bajásšaddaneavttuid unnoraččaide. 5.3 Dearvvašvuođaguovddáš</p>
<p>Dearvvašvuođaguovddážis lea ovddasvástádus bargat oppalaš eastademiin ja ovddidit dearvvašvuođa ja nu sihkkarastit gieldda mánáide oadjebas bajásšaddaneavttuid.</p>
<p>Dearvvašvuođaguovddáš sáhttá árvalit mánáidgárdesaji ohcama mánáide, geat dárbbašit earenoamáš pedagogalaš fálaldaga, ja sáhttá leat áššedovdi ásahussan, mii ávžžuha vuoruhit máná mánáidgárdesajiid juohkimis. Dearvvašvuođaguovddáš sáhttá leat ovttasbargoguoibmi, mii veahkeha láhčit fálaldaga mánáide, geain leat earenoamáš dárbbut. Dearvvašvuođaguovddáš galgá sáhttit leat mielde rávvemin ja bagadallamin mo dálkasiid hálddašit mánáidgárddis ja mo hehttet njoammudávddaid.</p>
<p>Dearvvašvuođaguovddážis lea maid dehálaš rolla mánáid gielaid kártemis. 5.4 Pedagogalaš-psykologalaš bálvalus</p>
<p>Pedagogalaš-psykologalaš bálvalusa ovddasvástádus ja bargu daid mánáid ektui, geat eai leat vel oahpahusgeatnegas agis, lea nannejuvvon suoidnemánu 17. b. 1998 oahpahuslágas nr. 61, § 5-6. Mánáid vuoigatvuohta oažžut earenoamášpedagogalaš veahki lea nannejuvvon seamma lágas, § 5-7.</p>
<p>Erenoamášpedagogalaš veahki sáhttet fállat mánáidgárddis.</p>
<p>Pedagogalaš-psykologalaš bálvalus lea okta dain fágalaš ásahusain, mat sáhttet addit áššedovdi árvvoštallama, jos máná galgá doaibmahehttejumi geažil vuoruhit mánáidgárdesajiid juohkima oktavuođas mánáidgárdelága § 13 vuođul.</p>
<p>Pedagogalaš-psykologalaš bálvalus sáhttá maid dain oktavuođain addit ráđi ja bagadallama mánáidgárdái.</p>
<p>Pedagogalaš-psykologalaš bálvalus lea áššedovdi ásahus, mii neavvu earenoamášpedagogalaš veahki fállama birra. Jus mánáidgárdi háliida ovttasbarggu ja veahki ovttaskas mánáidgárdemáná ektui, de lea eaktun, ahte váhnemat mihtet dasa. Váhnemiid berre aktiivvalaččat oaččuhit mielde ovttasbargui. 5.5 Oahppoásahusat</p>
<p>Mánáidgárdelága § 24 mielde fertejit mánáidgárdeeaiggádat láhčit hárjehallansaji studeanttaide, geat váldet ovdaskuvlaoahpaheaddjioahpu. Mánáidgárddi jođiheaddji ja pedagogalaš jođiheaddjit leat geatnegasat bagadallat studeanttaid, geat leat dakkár hárjehallanoahpus. Mánáidgárdi berre maiddái ovttasbargat joatkkaskuvllaiguin, main skuvlejit mánáid- ja nuoraidbarggu fágabargiid. Studeanttaid bargohárjehallan mánáidgárddis ferte heivehuvvot mánáidgárddi jahkeplána ektui. Mánáidgárddit sáhttet maid ovttasbargat allaskuvllaiguin ja universitehtaiguin ovddideami, joatkkaoahpu ja gelbbolašvuođaovddideami hárrái. 5.6 Sámediggi</p>
<p>Sámediggi hálddaša ruđaid, maiguin sáhttet lágidit doaimmaid sámi mánáidgárdemánáide, ja dat sáhttá bagadallat ja veahkehit bargiid geahčakeahttá dasa gos riikkas mánáidgárdi lea. 5.7 Eará ovttasbargoguoimmit</p>
<p>Mánáidgárdi berre ovttasbarggus báikkálaš servodagain addit máŋggalágan vásáhusaid ja gullevašvuođa lagašbirrasii. Buorre ovttasbargu mánáidgárddi ja skuvlla, kultureallima, ásahusaid, eaktodáhtolaš organisašuvnnaid ja searvegottiid gaskkas sáhttá riggudahttit sihke mánáidgárddi ja báikkálaš birrasa ja nannet mánáidgárddi báikkálaš gullevašvuođa.</p>
</body></document>
