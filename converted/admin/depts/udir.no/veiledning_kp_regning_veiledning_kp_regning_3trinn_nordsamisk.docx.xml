<document xml:lang="sme" id="no_id"><header><title/><genre code="admin"/><author><unknown/></author><wordcount>9158</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/filer/vurdering/kartlegging/veiledning_kp_regning_3trinn_nordsamisk.docx</origFileName><parallel_text xml:lang="nno" location="150211_rettleiing_3trinn_nn.pdf"/><parallel_text xml:lang="nob" location="150211_veiledning_3trinn_bm.pdf"/><parallel_text xml:lang="sma" location="veiled_kp_regning_3trinn_sorsamisk.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Kártengeahččaleapmi rehkenastimis</p>
<p>3. ceahkki</p>
<p>Oahpaheaddjibagadus 2015</p>
<p xml:lang="vep"><em type="italic"><span type="quote">«Ulbmil kártengeahččalemiin lea iskat leat go eaŋkiloahppit geat dárbbašit liige čuovvoleami fágain ja gálggain. Kártengeahččaleamit leat oassin dađistagaárvvoštallamis»</span>. </em>  </p>
<p>Davvisámegillii</p>
<p> Sisdoallu <em type="italic"> </em> <em type="italic"> </em> <em type="italic"> </em> </p>
<p>1   GEAHČČALEAMI BIRRA   3  Sierra beroštumi rádji   4  Maid mihtida 3. jahkeceahki kártengeahččaleapmi rehkenastimis?   4  Mo geavahit bohtosiid vuođđun viidásit oahpaheamis?   6  2   OVDAL GEAHČČALEAMI   7  Diehtu váhnemiidda/ovddasteddjiide   8  Diehtu ohppiide   8  3   GEAHČČALEAMI ČAĐAHEAPMI   8  4   GEAHČČALEAMI MAŊŊIL   10  Čuovvoleapmi ohppiin geat leat sierra beroštumi ráji vuolábealde   10  Doahpagiid ja máhtolašvuođaid ovdánahttin   12  Lohkan   14  Lohkodoahpagat   15  Lohkoráidu ja lohkolinnjá   18  Rehkenastin   20  Ohppiidportreahtat – Adam, Lena ja Biijá   22  Adam – jur vuolábealde sierra beroštumi ráji   23  Lena - Ollu vuollelis sierra beroštumi ráji   24  Bijjá - ollu bajábealde sierra beroštumi ráji   25  Bohtosiid čuovvoleapmi oahpaheaddjijoavkkus   26  Skuvlajođiheaddji ovddasvástádus   27  Eanet dieđut ja resurssat   27  Evttohuvvon lassi lohkamuššii   28</p>
<p>Ođas jagi 2014 rájes</p>
<p>Jagi 2014 rájes čađahuvvojit ođđa reviderejuvvon kártengeahččaleamit lohkamis ja rehkenastimis 1.-3. jahkeceahkkái. Geahččalemiin lea ođđa hápmi ja muhtun bargobihttáhámit ja sisdoalut geahččalemiin leat rievdaduvvon ovddit geahččalemiid ektui. Ulbmil ođđa geahččalemiiguin lea earuhit buorebut ohppiid vuolábealde ja bajábealde sierra beroštumi ráji. Geahččaleamit galget maiddái addit eanet dieđuid ohppiid birra geat rahčet. Dain leat danne ollu álkes bargobihtát eaige mihtit ulbmilolahusa oahppoplánaid ektui ohppiide geat eai raža. Kártengeahččalemiin lea eallináigi 5 jagi ovdalgo reviderejuvvojit, ja seamma geahččaleapmi čađahuvvo dan dihte vihtta jagi maŋŋálagaid.</p>
<p type="title" xml:lang="deu">GEAHČČALEAMI BIRRA</p>
<p>Dát bagadus lea čállon dutnje geas leat oahppit geat galget čađahit 3. jahkeceahki kártengeahččaleami rehkenastimis. Ulbmil geahččalemiin lea fuomášit ohppiid geat dárbbašit liige čuovvoleami vai ožžot buoret vuođu viidásit bargui rehkenastima vuođđo máhtolašvuođain. Bagadusas leat rávvagat ja dieđut dasa maid galggašii bargat ovdal geahččaleami, geahččaleami čađaheamis ja maŋŋil geahččaleami. Bagadusa maŋemus oassi, mas leat rávvagat maid galgá bargat maŋŋil geahččaleami čađaheami, čilge mo bohtosiid sáhttá geavahit daid ohppiid čuovvoleapmái geat leat sierra beroštumi ráji vuolábealde.</p>
<p>Geahččaleami birra sáhtát maiddái lohkat dieđuid Oahpahusdirektoráhta neahttasiidduin ( www.udir.no )</p>
<p xml:lang="deu">KÁRTENGEAHČČALEMIID BIRRA</p>
<p><em type="italic">Mii lea ulbmil geahččalemiin? </em> </p>
<p>Kártengeahččaleamit galget almmustahttit leat go oahppit geat eai leat oahppan dárbbašlaš máhtolašvuođaid álgooahpahusas. Geahččaleami bohtosat galget veahkehit oahpaheddjiid ja skuvlajođiheddjiid identifiseret ohppiid geat leat vuolábealde <span type="quote">”sierra beroštumi ráji”</span>ja geat dárbbašit liige čuovvoleami. Geahččalemiid dieđuid ferte geahččat searválagaid eará dieđuiguin mat skuvllas leat ohppiid birra. Jus muhtun oahppi geahččaleami bohtosat čájehit váilevaš doabaipmárdusa ja/ dahje rehkenastinmáhtolašvuođa, de sáhttá leat dárbu eanet kártemii ovdalgo oahppi oažžu liige čuovvoleami.</p>
<p><em type="italic">Maid mihtida geahččaleapmi? </em> </p>
<p>Kártengeahččaleapmi galgá iskat man muddui oahppi doabaipmárdus ja vuođđomáhtolašvuođat leat dan ektui mii oahppoplánain lea mihttun vuođđo máhtolašvuohtan guhtege fágas. Geahččaleamis leat ollu álkes bargobihtát ja addá danne unnán dieđu ohppiid birra geat máhttet buot dahje measta buot bargobihtáid. Áidna maid sáhttit dadjat ohppiid birra geat leat máhttán ollu dahje visot bargobihtáid lea ahte sis lea doarvái máhtolašvuohta vuođđun viidásit oahpahussii, muhto diehtit unnán man ollu sii rievttimielde máhttet. Dainna lágiin lea kártengeahččalemiin erohus nationála geahččalemiin main leat maiddái váttis bargobihtát ja mat addet dieđuid ohppiin buot máhtolašvuođa dásiin.</p>
<p><em type="italic">Fertejit go buot oahppit čađahit geahččaleami? </em> </p>
<p>2. jahkeceahkis galget <em type="italic">buohkat </em>váldit geahččaleami. Oahppit geat leat buohccit geahččaleami čađahanbeaivvi, dahje leat eret eará sivaid dihte, galget beassat váldit geahččaleami maŋŋil. Eanet dieđut das geat eai dárbbaš váldit geahččaleami leat čađaheami njuolggadusain <em type="italic">Re </em><em type="italic">t </em><em type="italic">ning </em><em type="italic">s </em><em type="italic">linjer for gjennomføring. </em> </p>
<p><em type="italic">Sáhttá go geahččaleami heivehit ohppiide? </em> </p>
<p>Skuvllas lea ovddasvástádus ahte oahppit geat dárbbašit heivehusaid maiddái sáhttet čađahit kártengeahččaleami. Heiveheapmi sáhttá leat earret eará ahte čađahit geahččaleami smávit joavkkuin, dahje čađahit geahččaleami okto, dahje ahte leat bottut. Skuvla ii sáhte ráhkadit sierra ortnegiid mat sáhttet váikkuhit ohppiid bohtosiidda nugo veahkkeneavvuid geavaheamit dahje eanet áigi juohke siiddu čađaheapmái. Skuvlajođiheaddji ferte árvvoštallat ovttaskas oahppi dárbbuid sierra heiveheapmái.</p>
<p><em type="italic">Geas lea ovddasvástádus kártengeahččaleami čađaheapmái? </em> </p>
<p>Skuvlajođiheaddjis lea bajimus ovddasvástádus láhčit dili nu ahte oahppit oassálastet geahččaleami čađaheamis.</p>
<p type="title">Sierra beroštumi rádji</p>
<p>Kártengeahččalemiin lea sierra beroštumi rádji dan váste ahte galgá identifiseret ohppiid geat dárbbašit liige čuovvoleami ovdánahttit lohkodoahpagiid ja rehkenastinmáhtolašvuođaid. Sierra beroštumi rádji mearriduvvo go buohtastahttet bohtosiid ohppiidjoavkkus mat sáhttet leat ovddasteaddjin vuosttaš gearddi go geahččaleami čađahit. Rádji biddjo nu ahte lea dat poeaŋŋa dahje unnit poeaŋŋa go mii lea riikkadásis 20 proseantta ohppiin geat leat ožžon heajumus bohtosiid.</p>
<p>Sierra beroštumi rádji almmuhuvvo loahpageahčen borgemánu 2014. Gaskaboddosaš sierra beroštumi ráji gávdná dieđihanskovis oasis <em type="italic">Instruksjon for gjennomføring Vurderingsveiledning </em>mii lea almmuhuvvon neahttabáikkis PAS. Gaskaboddosaš ja loahpalaš sierra beroštumi rájis ii dáidde ollu erohus.  </p>
<p>Sierra beroštumi ráji ii ábut atnit áibbas čavga rádjin. Muhtun oahppit geat leat juste bajábealde sierra beroštumi ráji, dárbbašit maiddái liige čuovvoleami. Dasa lassin sáhttá oahpaheaddji vásihit ahte oahppit ožžot poeaŋŋaid jur vuolábealde dahje sierra beroštumi ráji lahkosis, vaikko ovdalaš áicamat oahppis eai leat čájehan váilevaš máhtolašvuođaid. Danne lea dehálaš geavahit veahkkin eará dieđuid oahppi birra su viidásit čuovvoleamis.</p>
<p type="title">Maid mihtida 3. jahkeceahki kártengeahččaleapmi rehkenastimis?</p>
<p>Kártengeahččaleapmi galgá geavahuvvot kártet rehkenastima vuođđo máhtolašvuohtan, ráddjejuvvon ohppiid lohkoipmárdussii ja rehkenastinmáhtolašvuhtii 1 . Ulbmil geahččalemiin lea identifiseret ohppiid geain lea váilevaš doabaipmárdus ja geain leat váilevaš lohkan- ja rehkenastinmáhtolašvuođat. Geahččaleapmi váldá vuođu rehkenastima definišuvnnas ja progrešuvdnačilgehusas <em type="italic">Rammeverk for grunnleggende ferdigheter </em><em type="italic">2 </em><em type="italic">oahppoplána gelbbolašvuođamihtus </em>3 .  </p>
<p>Geahččaleapmi lea ráhkaduvvon dakkárin ahte galgá addit eanemus dieđuid ohppiid birra geaid čuoggát leat sierra beroštumi ráji lahkosis. Lea dehálaš diehtit ahte oahppit vuolábealde ráji sáhttet hui iešguđet ládje máhttán geahččaleami ja sis sáhttet iešguđetlágan rahčamušat. Danne lea dárbbašlaš ovttaskas oahppi bohtosiid árvvoštallat searválaga eará dieđuiguin oahppi birra, ovdal go mearrida maid berre viidásit bargat. Dehálaš lea daid ohppiid váhnemiidda - geat dárbbašit čuovvoleami, ovddidit makkár bohtosat ja rávvagat sidjiide leat, nu ahte váhnemat sáhttet doarjut mánáideaset ovdánahttima matematihka vuođđo máhtolašvuođain.</p>
<p>Eanas ohppiid maid kártengeahččaleamit áiccalmahttet, sáhttá čuovvolit heivehuvvon oahpahusa rámma siskkobealde. Muhtun ohppiid berre guorahallat viidáseappot, iskat leago dárbu sierraoahpahussii.</p>
<p>Vuođđo máhtolašvuođat rehkenastimis leat juhkkojuvvon njealji máhtolašvuođasuorgái:</p>
<list><p type="listitem"><em type="italic">Dovdat ja čilget </em>lea 1. dásis čilgejuvvon ná: <span type="quote">“Dovdá konkrehta diliid mat sáhttet čovdojuvvot rehkenastimiin, ja ráhkada gažaldagaid daidda”</span>. Lunddolaš lea dan čatnat dilálašvuođaide mat siskkildit loguid ja sturrodagaid. 3. jahkeceahkkái mearkkaša dat máhttit ráhkadit rievttes rehketvuogi dilálašvuođain mat čilgejuvvojit illustrašuvnnaiguin, ovdamearka dihte rehkenastit man ollu guokte diŋgga mákset  oktii. Sáhttá maiddái leat nu álki go ipmirdit ahte čieža eappela  (beallekonkrehta/sárgosat) sáhttet ovddastit (lohko)symbola 7, dahje sáhttit buohtastahttit guokte ovddasteaddji seamma lohkui (ovdamearka dihte lohkosymbola ja konkrehtaid).  </p>
<p type="listitem"><em type="italic">Geavahit ja ávkkástallat </em>lea 1. dásis čilgejuvvon ná: “ Geavaha álkes strategiijaid lohkat ja juogustit hivvodagaid ja geometralaš hámiid. Rehkenastá álkes rehketbihtáid iešguđetlágan vugiiguin. 3. jahkeceahki geahččaleamis lea lunddolaš ráddjet dan máhttui geavahit strategiijaid loguidlohkamis ja juogustit hivvodagaid ja sáhttit čađahit aritmehtalaš rehkenastimiid (sihke gárvvisin biddjon ja ii gárvvisin biddjon bargobihtáid).  </p>
<p type="listitem"><em type="italic">Suokkardit ja árvvoštallat </em>leat čilgejuvvon ná: <span type="quote">“Mearridit leago boađus vástádus gažaldahkii mas jerrojuvvui”</span>. Dien lea dábálaččat ohppiide hui gáibideaddji árvvoštallat <span type="quote">“ii-njálmmálaš”</span> dilálašvuođas ja dat dahká ila stuora rievddademiin ohppiid gaskkas makkár máhttu sis lea hámuhit čálalaččat. Danne dat oassi ii árvvoštallojuvvo.  </p>
<p type="listitem">Kommunikašuvdna lea čilgejuvvon ná: <span type="quote">“Geavaha iešguđetlágan veahkkeneavvuid čilget álkes rehkenastimiid”</span>. Kártengeahččalemiid rámmaplánaid mielde eai galgga geahččaleamis mihtidit ohppiid máhtuid čállimis ja lohkamis. Kommunikašuvnna eai danne árvvoštala das, muhto dat mihtiduvvo eahpenjuolgadit: Go oahppit čovdet geahččaleamis bargobihtáid, de fertejit sii geavahit matematihkalaš symbolaid riekta nu ahte earát maid ipmirdit maid sii leat bargan. Oahppit kommuniserejit go čállet loguid ja symbolaid.</p>
</list><p>Eanas bargobihtát leat ráhkaduvvon suorgái <em type="italic">Geavahit ja ráhkadit </em>. Aspektii <em type="italic">Dovdat ja čilget </em>leat maiddái ráhkaduvvon bargobihtát. Dasa lassin leat ráhkaduvvon muhtun bargobihtát mat isket vuođđo doabaipmárdusa mii lea dárbbašlaš eaktun matematihka vuođđo máhtolašvuođaid ovdánahttimis.  </p>
<p>3. jahkeceahki kártengeahččalemiid bargobihtáid sáhttá juohkit njealji temái :</p>
<list><p type="listitem"><em type="italic">Loguid lohkan </em>temá mearkkaša máhttit lohkat struktuvrralaš ja eahpestruktuvrralaš hivvodagaid, lohkagoahtit viidásit muhtun logus (sihke bajásguvlui ja vulosguvlui), ja máhttit lohkat guvttiin-ja guvttiin, viđáin-ja viđáin ja nu ain viidásit.  </p>
<p type="listitem"><em type="italic">Lohkodoahpagiid </em>temá mearkkaša ipmirdit guovddáš doahpagiid nugo stuorit go, unnit go, lohku ovdal, lagamus lohku ja nu ain. Dasa gullá maiddái máhttit čatnat oktii galle-leat rievttes symbolii, ja ipmirdit ja geavahit sadjevuogádaga 4 .  </p>
<p type="listitem"><em type="italic">Lohkoráidu ja lohkolinnjá </em>temá sisdoallá ahte galgá nákcet bidjat loguid lohkolinnjái, galgá diehtit loguid gaskka, galgá čatnat lohkomeari dasa man ollu leat, ja geavahit dan ovdamearka dihte sirret loguid sturrodaga mielde.  </p>
<p type="listitem"><em type="italic">Rehkenastinmáhtolašvuohta </em>temá siskkilda máhtu geavahit gelbbolašvuođa loguid ja meriid birra ovttas strategiijaiguin nu ahte sáhttá čoavdit gárvvisin biddjon ja ii biddjon bargobihtáid (artimetihkas).  </p>
</list><p type="title">Mo geavahit bohtosiid vuođđun viidásit oahpaheamis?</p>
<p>Buot árvvoštallamiid maid addá ohppiide dađimielde go oahpaha sin, gohčodit dađistagaárvvoštallamin ja dat galget ovddidit oahppama. Buot ohppiin lea riekti dasa, ja lea dehálaš ahte oahppit ipmirdit daid mihtuid mat vurdojuvvojit sin oahpaheamis. Dehálaš lea ahte oahpaheaddjit geavahit dieđuid geahččalemiid bohtosiin heivehit ohppiid oahpahusa ovddosguvlui ohppiid oahppandárbbuid mielde.</p>
<p>Buorre dađistaga-árvvaštallan gohčoduvvo maiddái Vurdering for læring/ Árvvoštallan oahpaheami várás, ja njeallje prinsihpa leat guovddážis go geavaha geahččalemiid bohtosiid viidásit barggus. Čuovvovaš prinsihpat leat čilgejuvvon oahpahuslága láhkaásahusas, 3. kap.</p>
<p xml:lang="vep">NJEALLJE PRINSIHPA</p>
<p>Ohppiid oahppaneavttuid sáhttá nannet jus oahppit</p>
<list><p type="listitem">ipmirdit maid sii galget oahppat ja mii sis vurdojuvvo.</p>
<p type="listitem">ožžot responssa ja besset gullat makkár kvalitehta sin barggus dahje olahusas lea.</p>
<p type="listitem">ožžot rávvagiid movt sáhttet buorebut bargat.</p>
<p type="listitem">oassálastet iežaset oahppamis earret eará nu ahte árvvoštallet iežaset barggu ja ovdáneami.</p>
</list><p>Dehálaš poeaŋŋa lea: <em type="italic">Makkár mihtui </em><em type="italic">d galggan ola </em><em type="italic">hit, man muttus mun lean daid mihtuid ektui, ja mo galggan mun ollet dohko? </em> </p>
<p>Oahppit galget ipmirdit maid sii galget oahppat ja mii sis vurdojuvvo</p>
<p>Go bargá geahččalemiiguin ja árvvoštallamiin, de lea dehálaš ahte oahppit dihtet mii sis vurdojuvvo ja manne sin árvvoštallet. Oahppit fertejit maid diehtit manne lea dehálaš bargat rehkenastimiin vuođđo máhtolašvuohtan. Ságastala ohppiiguin mii lea geahččaleami ulbmil, ja maid geahččaleapmi galgá mihtidit.</p>
<p>Muital ohppiide sin bargguid birra ja rávve mo viidásit sáhttet bargat</p>
<p>Árvvoštallan- ja čuovvolanbarggus lea guovddáš oassi addit ohppiide fágalaš dieđuid sin barggus. Dat galget muitalit makkár kvalitehta sin barggus dahje doaimmas lea ja galgá sisdoallat rávvagiid ja bagadusaid mo oahppit sáhttet bargat buorebut. Geahččaleami bohtosat ja dieđut sáhttet addit dutnje gova oahppi máhtuin, ja das mainna oahppi berre bargat eanet. Dieid dieđuid berret geahččat ovttas eará dieđuiguin mat dus leat oahppi birra ovdalaččas, ja dan berre geavahit dialogas ohppiiguin ja váhnemiiguin.</p>
<p>Oaččo ohppiid searvat árvvoštallamii</p>
<p>Ohppiid berre oažžut searvat geahččalemiid árvvoštallamii. Go jearahallá ohppiin maid sii doivot sii leat máhttán bargat, ja mainna galggaše eanet bargat, de sáhttá ohppiid oažžut suokkardallat iežaset máhtolašvuođas. Maŋŋil go bohtosiid lea geahčadan, de sáhttá leat ávkkálaš ohppiiguin searválaga suokkardallat sin vástádusaid ja plánet movt oahppit sáhttet buorebut bargat. Ohppiid árvvoštallamat iežaset barggus sáhttet addit dehálaš dieđuid das mii sin mielas lea váttis, ja mainna sii galggaše eanet bargat. Iežasárvvoštallan sáhttá maiddái dahkat ohppiid eanet diđolažžan iežaset gelbbolašvuođas rehkenastimis.</p>
<p xml:lang="deu">MO GALGÁ DAĐISTAGAÁRVVOŠTALLAMA NJEALLJE PRINSIHPA OVTTASTAHTTIT GEAHČČALEAMI ČAĐAHEMIIN?</p>
<list><p type="listitem">Movt sáhtán ráhkkanahttit ohppiid geahččaleapmái ja geahččaleami ulbmiliidda?</p>
<p type="listitem">Movt galggan geavahit bohtosiid vai sáhtán addit fágalaš relevánta árvvoštallamiid ruovttoluotta mat ovddidit viidásit oahppama?</p>
<p type="listitem">Movt oaččun ohppiid searvat bargat viidáseappot bohtosiiguin?</p>
<p type="listitem">Movt oahppit sáhttet searvat iežaset barggu árvvoštallamii?</p>
</list><p type="title" xml:lang="deu">OVDAL GEAHČČALEAMI</p>
<p>Kártengeahččaleami čađahan bagadussii <em type="italic">Instruksjon for gjennomføring </em>lea dehálaš oahpásmuvvat bures ovdal čađahanbeaivvi. Dan gávnnat PAS:s. Dat instruksa sisdoallá dan maid oahpaheaddji galgá dadjat ohppiide ovdal geahččaleami ja geahččaleami čađahettin. Dasa lassin čilgejuvvojit das čađaheami rámmat.  </p>
<p>Kártengeahččaleapmi galgá čađahuvvot guovtti vuorus. Vuoruid gaskkas galgá ohppiin leat boddu. Dat lea danne go oahppit geain leat oahppanváttut dávjá váibet eanet go oahppit geain eai leat dakkár hástalusat. Buot oahppit galget beassat čájehit kártengeahččaleamis maid sii máhttet, ja ahte boasttu vástádusaid sivva ii leat dat go leat váiban.</p>
<p>Geahččaleapmegihppagis lea merkejuvvon gokko galggašii bisánit bottus. Dat lea dušše láidehus, muhto ávžžuhit ahte eai váldde bottu maŋŋil. Bottu guhkkodat galggašii leat unnimusat 10 minuhta, áinnas borranboddu dahje fitnan olggu ovddas. Geahččaleami sáhttá maiddái juohkit guovtti skuvlabeaivái. Oktiibuot almma bottu haga lea geahččaleami čađahanáigi sullii 60 minuhta 5 .</p>
<p>Ovdal geahččaleami lea dehálaš ahte sihke oahppit ja sin váhnemat/ovddasteaddjit leat ožžon dieđuid kártengeahččaleami birra ja dan čađaheami ulbmila.</p>
<p type="title">Diehtu váhnemiidda/ovddasteddjiide</p>
<p>Oahpahusdirektoráhta lea ráhkadan diehtojuohkingihppaga váhnemiidda/ovddasteddjiide man namma lea: <span type="quote" xml:lang="nob">”Informasjon om kartleggingsprøver, våren 2015”</span>.</p>
<p>Váhnemiid diehtojuohkingihpa sáddejuvvo ohppiid mielde ruovttuide ja dan galggašii maiddái sáhttit viežžat skuvlla ruovttusiiddas dahje oahpahusneahttabáikkis.</p>
<p>Gihpa lea jorgaluvvon sámegillii (davvi, lulli- ja julevsámegillii) ja eŋgelasgillii. Daid sáhttá viežžat pdf-fiilan Oahpahusdirektoráhta ruovttusiiddus. Gihpa almmuhuvvo buori áiggis ovdal kártengeahččaleamit lohkamis ja rehkenastimis galget čađahuvvot.</p>
<p type="title">Diehtu ohppiide</p>
<p>Oahppit galget oažžut dieđuid kártengeahččalemiid birra dalle go váhnengihppagat juhkkojuvvojit ohppiide. Lea dehálaš ahte geavahat buori áiggi čilget mii kártengeahččaleapmi lea, manne galgá dakkár geahččaleapmi, ja mo geahččaleapmi galgá čađahuvvot.</p>
<p xml:lang="deu">OAHPAHEADDJI DÁRKKISTANLISTU OVDAL GEAHČČALEAMI</p>
<p>Mun lean</p>
<list><p type="listitem">várren áiggi geahččaleami čađaheapmái</p>
<p type="listitem">lohkan ovdagihtii oahpaheaddjibagadusa ja geahččaleami instruksa</p>
<p type="listitem">doaimmahan váhnemiidda diehtogihppaga geahččaleami birra ja dieđu geahččaleami čađaheami ja čuovvoleami birra.</p>
<p type="listitem">ságastallan ohppiiguin dan birra ahte geahččaleapmi galgá leat veahkkin oahpaheaddjái addit ohppiide nu buori oahpahusa go vejolaš</p>
<p type="listitem">várren áiggi maŋŋil geahččaleami ovttaskas oahppi bohtosiid árvvoštallamii ja čuovvoleapmái</p>
</list><p type="title" xml:lang="deu">GEAHČČALEAMI ČAĐAHEAPMI</p>
<p>Instruksa mii čilge movt galggat ráhkkanit ja čađahit geahččaleami <em type="italic">, </em>lea almmuhuvvon dárogillii namain <em type="italic">Instruksjon for gjennomføring </em>geahččaleamivuogádaga fierpmádagas, Prøveadministrasjonssystemet (PAS), https://pas.udir.no  . Doppe gávnnat maiddái bohtosiidčilgehusa/fasihta mii čilge movt galggat divvut geahččalemiid. Skuvlla rektor galgá ordnet nu ahte beasat PAS:i.  </p>
<p>Don fertet lohkat ja  oahpásmuvvat  bures  instruksii, <em type="italic">Instruksjon for gjennomføring, </em>buori áiggis ovdal kártengeahččaleami čađaheami ohppiiguin. Dus ferte leat alddát geahččaleami gihpa klássalanjas maid geavahat veahkkin bagadallamis. Dasa lassin dárbbašat diimmu mainna geahčat áiggi. Geahččaleami instruksas čuožžu man guhkes áigi ohppiin lea guhtege siiddu bargobihtáid bargamii. Jus diktá ohppiid bargat nu guhká go sii háliidit, de nákcejit maiddái oahppit geat bargat eahpevuogálaččat čoavdit bargobihtáid riekta. Dat leat oahppit geaid geahččaleapmi galgá gávdnat go váilevaš strategiijaovdáneapmi lea stuorimus prediktora vejolaš matematihkkaváttuide maŋŋil. Danne ferte čuovvut dárkilit áigemeriid mat leat instruksas.  </p>
<p type="title" xml:lang="deu">GEAHČČALEAMI MAŊŊIL</p>
<p>Vuollelis gávnnat dieđuid dan birra mo galgá dulkot ja čuovvolit kártengeahččalemiid bohtosiid. Kártentgeahččaleapmi mihtida guokte máhtolašvuođasuorggi rehkenastima vuođđo máhtolašvuođain. <em type="italic">Dovdat ja čilget </em>sisdoallá oahppi máhtolašvuođa identifiseret dilálašvuođaid maidda gullet logut ja sturrodagat. Geahččaleami bargobihtát čilgejit čielga dilálašvuođaid maid sáhttá čoavdit rehkenastima bokte. Oahppit fertejit ipmirdit ahte logut čatnasit dilálašvuođaide, ja sii fertejit máhttit ráhkadit mentála modealla matematihkalaš oktavuhtii, ovdamearka dihte oastit ja vuovdit. <em type="italic">Geavahit ja ráhkadit </em>sisdoallá máhtu válljet strategiijaid váttisvuohtačoavdimii. Geahččaleapmi mihtida ohppiid máhtu geavahit álkes strategiijaid hivvodagaid juohkimii ja juogusteapmái ja álkes rehkenastimii.  </p>
<p>Ohppiid rehkenastima vuođđomáhtolašvuođaid mihtideapmái leat ráhkaduvvon bargobihtát njealji temás: <em type="italic">Lohkan, lohkodoahpagat, lohkoráidu ja lohkolinnjá </em>ja <em type="italic">rehkenastin. </em>Buot dát njeallje temá čilgejuvvojit vuollelis. Juohke temái govviduvvo ohppiid ovdáneapmi ja dás leat maiddái ovdamearkkat ohppiin. Dás čilgejuvvojit maiddái hástalusat mat sáhttet leat ohppiin geat rahčet guhtege temá siskkobealde, ja dás leat evttohusat aktivitehtaide mat sáhttet veahkehit ohppiid birget daiguin hástalusaiguin.  </p>
<p>Maŋŋelis temáid leat čilgehusat golmma oahppis (ohppiidportreahtat) geain leat hui iešguđetlágan bohtosat. Dat portreahtat leat čállon dan vuođul maid muhtun oahppit leat vástidan go oasálaste kártengeahččalemiid ráhkadeamis. Portreahtat muitalit maid oahppit leat čájehan ahte sii máhttet ja maid eai máhte geahččaleamis. Juohke ohppiidportreahtas lea árvalus mo sáhttá viidásit čuovvolit oahppi.</p>
<p type="title">Čuovvoleapmi ohppiin geat leat sierra beroštumi ráji vuolábealde</p>
<p>Kártengeahččaleapmi rehkenastimis deattuha lohkoipmárdusa ja rehkenastin máhtolašvuođa. Dat leat dárbbašlaš vuođđogeađggit rehkenastima vuođđomáhtolašvuođaid oahppamis ja matematihka oahppamis. Bohtosat 3. jahkeceahki matematihka kártengeahččaleamis galget geavahuvvot vuolggasadjin ságastallamii ohppiiguin ja váhnemiiguin go pláne mo galgá čuovvolit oahppu. Ovttas sáhttibehtet vuoruhit movt ovddosguvlui bidjabehtet oahppomihtuid barggus. Ságastallet movt oahppi sáhttá olahit mihtuid maid bidjabehtet. Dehálaš lea bidjat deattu muhtun moatti, realisttalaš mihttui hávális.</p>
<p xml:lang="deu">BOHTOSIID ČUOVVOLEAPMI</p>
<list><p type="listitem">Ohppiid vuolábealde sierra beroštumi ráji galgá čuovvolit</p>
<p type="listitem">Oahpaheaddji ferte dieđihit váhnemiidda kártengeahččalemiid bohtosiin jus oahppi bohtosat leat vuolábealde sierra beroštumi ráji ja nu dárbbašit liige čuovvoleami</p>
<p type="listitem">Oahppit geat leat juste bajábealde sierra beroštumi ráji, sáhttet maiddái dárbbašit čuovvoleami</p>
<p type="listitem">Guhtege oahppi bohtosiid ferte geahččat ovttas eará dieđuiguin oahppi birra</p>
</list><p>Go dulko ohppiidvástádusaid, de lea dehálaš geahččat geahččaleami ollislaččat. Leage várrogas ovtta bargobihtá vástádusa vuođul dadjat maidege. Sáhttá ollu dieđuid oažžut jus guorahallá olles oahppi gihppaga. Geahča bliántamearkkaid lohkolinnjáin ja figuvrrain, geahča maiddái notáhtaid dahje liigečállosiid maid oahppi soaitá čálistan márggaide dahje sierra báhpirii. Dat sáhttet addit lassi dieđuid das mo oahppi jurddaša. Jus eahpidat, huma ohppiin ja jeara sus muitá go mo son jurddašii.</p>
<p>Geahččaleami berre mannat čađa ovttaskas ohppiiguin geain leat bohtosat juste bajábealde dahje vuolábealde sierra beroštumi ráji. Árvvoštala leago ohppiide vuolábealde sierra beroštumi ráji ávkkálaš mannat olles geahččaleami čađa. Vejolaččat sáhttá válljet muhtun siidduid maid manná čađa ohppiin, dat galggaše leat siiddut maid sisdoallu lea lagamusas oahppi ovdánandási. Ohppiide geat ožžot čuoggáid ollu vuollelis sierra beroštumi ráji (geahča Lena portreahta) sáhttá dovdot váivin jus oahpaheaddji bláđe olles geahččaleami čađa ja nu oidnojit buot bargobihtát maid ii leat máhttán dahje vástidan. Danne sáhttá leat vuogas válljet dušše moadde siiddu maid geahčada searválaga ohppiin.</p>
<p>Go geahčada geahččaleami olles klássain, de sáhttá válljet geahččaleamis muhtun temáid dahje siidduid maiguin sáhttá bargat ovttas. Muitte ahte lea maiddái vejolaš ráhkadit <span type="quote" xml:lang="fin">“kurssa”</span> ohppiiguin daidda dihto doahpagiidda dahje máhtolašvuođaide maiguin buohkat joavkkus rahčet. Dat sáhttá mearkkašit ahte okta oahppi lea mielde ovtta kurssas, muhtun eará oahppi soaitá mielde máŋgga kurssas.</p>
<p>Evttohusat gažaldagaide  ohppiide sierra beroštumi vuolábealde</p>
<list><p type="listitem">Sáhtát go čájehit dan siiddu geahččaleamis mii du mielas lei buot suohttaseamos?</p>
<p type="listitem">Ledje go muhtun bargobihtát maid don it ipmirdan mo galget bargat?</p>
<p type="listitem">Makkár bargobihtát ledje váddásat?</p>
<p type="listitem">Makkár bargobihtáid manai bures bargat? Evttohusat gažaldagaide ohppiide go bargá olles luohkáin maŋŋil geahččaleami:</p>
<p type="listitem">Maid jáhkkibehtet mii galgat gávdnat dáinna siidduin?</p>
<p type="listitem">Mo sáhttit jurddašit go galgat čoavdit dán bargobihtá?</p>
</list><p>Oahppit vuolábealde sierra beroštumi ráji geavahit dávjá guhkes áiggi danne go sis leat eahpevuogálaš strategiijat, heajos doabaipmárdusat, dahje beare viiddis dárkkistanstrategiijat. Daid dáhttut fuobmát kártengeahččalemiiguin, ja danne čađahit geahččaleami áigemeriiguin ja veahkkeneavvuid haga. Maŋŋil go geahččaleapmi lea divvojuvvon, de sáhttá láhčit ohppiide vejolašvuođa bargat bihtáid maid eai vástidan geahččaleamis. Jus nu, de divo vuos geahččaleami, ja divtte dasto ohppiid muosis bargat loahppa bargobihtáid ivdnebliánttain. De gal ožžot geavahit veahkkeneavvuid. Oahppit leat juo gullan bagadusa ja sáhttet geahččat ovdamearkkaid geahččaleamis. Máŋgasiidda lea dat doarvái dasa ahte nagodit iešheanalaččat bargat bihtáiguin mat leat báhcán. Oahppit EAI oaččo divvut boasttu vástádusaid.</p>
<p>Ohppiide geat rahčet ii leat nu ollu ávki bargat iešheanalaččat geahččaleami bargobihtáiguin, ja nu ii ávžžuhuvvo sidjiide dat bargovuohki. Okta vuohki lea ahte oahppi ovttas oahpaheddjiin bargá bargobihtáid maid son ii ollen geahččaleamis. De lea oahpaheaddjis buorre vejolašvuohta jearrat čuovvolahttingažaldagaid ja nu oažžut liige dieđuid das maid oahppi ii ipmir, ja mainna son rahčá. Dat sáhttá leat vuosttaš oassi oahppi viidásit kártemis.</p>
<p type="title">Doahpagiid ja máhtolašvuođaid ovdánahttin</p>
<p>Digaštallet oahppá go oahppi álggos doahpagiid ovdalgo máhtolašvuođaid, dahje máhtolašvuođaid ovdal go doahpagiid, vai ohppet go daid buohtalaga. Jáhku mielde dat ovdánit buohtalaga. Oahppit geat eai hálddaš lohkodoahpagiid nu bures rahčet dávjá lohkamiin ja lohkorehkenastimiin. Oahppit geat rahčet lohkat dávjá eai ipmir nu bures doahpagiid mat čatnasit loguide.</p>
<p>Ohppiin leat juo doahpagat ja máhtolašvuođat go sii álget skuvlii. Árra giellaovdánemiin ja lohkamiin leat sii háhkan dehálaš gelbbolašvuođa mii lea vuođđun vuođđo máhtolašvuođaide rehkenastimis ja dasa ahte oahppat matematihka. Ipmárdus doahpagiidda nugo ovdamearka dihte stuorit go, eanet, dahje lohkosánit ja lohkanmáhtolašvuođat leat reaiddut viidásit oahppamii.</p>
<p>Juo skuvlaálgima áiggi sáhttet oahpaheaddjit áicat ahte ohppiin leat iešguđetlágan gelbbolašvuođat. Muhtun oahppit eai máhte lohkat meaddel viđá kardinála ipmárdusain, muhtun oahppit ges máhttet adderet loguid 0-100 gaskkas. Skuvllas sáhttá áicat matteuseffekta, erohus ohppiid gaskkas stuorru árra skuvlajagiid. Ulbmil kártengeahččalemiiguin lea fuobmát erohusaid nu ahte sáhttá bargat dihtomielalaččat ovddidit doabaipmárdusa ja rehkenastimáhtolašvuođa ohppiin geat rahčet eanemusat.</p>
<p>Ii leat dušše okta geaidnu háhkat vuođđo máhtolašvuođaid rehkenastimis – ohppiin lea individuella ovdáneapmi, muhto leat muhtun oktasašvuođat maiddái. Jus oahppit galget šaddat čeahpit rehkenastit, de fertejit leat guokte vuođđo ášši sajis: sii fertejit máhttit lohkat sihkkarit ja geabbilit, ja sis fertejit leat nanu lohkodoahpagat. Vuosttaš jagiid skuvllas lea vuđolaš bargu lohkanaktivitehtaiguin hui dehálaš ohppiid ovdáneapmái. Lohkan lea dárbbašlaš ohppiid lohkoipmárdusa ovddideapmái, dasa lassin geavahit oahppit ollu lohkanstrategiijaid bargobihtáid čoavdimii. Eanas oahppit ohppet dađistaga beaktileabbo ja geabbileabbo strategiijaid dađimielde go šaddet čeahpibut lohkat ja háhket buoret lohkoipmárdusa. Muhtun ohppiid ovdáneapmi bisána, dainna oaivvilduvvo ahte sii jotket geavahit álkes strategiijaid (geahča <em type="italic">Rehkenastin </em>vuollelis). Dat oahppit sáhttet oažžut matematihkkaváttuid. Danne lea dehálaš veahkehit ohppiid ovdánit viidásit ovttageardánis ja ovttamállet lohkanstrategiijain beaktileabbo strategiijaide ja geabbileabbo strategiijageavaheapmái.  </p>
<p>Davviriikkain earuhit erenoamáš matematihkkaváttuin ja dábálaš matematihkkaváttuin.</p>
<p>Dávjá geavahit doahpagiid gáržžes ja viiddis definišuvnna (geahča ovdamearka dihte Lunde, 2008). Muhtun ohppiin geat rahčet matematihkain, leat erenoamáš matematihkkaváttut. Erenoamáš matematihkkaváttuid čatnet ovdamearka dihte muitinváttuide, kognitiivafáktoriidda dahje abstrakšuvdnaváttuide (Holm, 2002). Ohppiide geain leat erenoamáš matematihkkaváttut berre árvvoštallat lea go dárbu liige čuovvoleapmái maiddái olggobealde heivehuvvon oahpahusa vrd oahpahuslága. Johtočálus F-04-13 geatnegahttá skuvlla árvvoštallat oahpahusa doaibmama ovdalgo vuolggaha ášši PPT:I ja vejolaččat erenoamáš oahpahusa mearrádussii. Dakkár árvvoštallamis sáhttá kártengeahččaleami geavahit oassin.</p>
<p>Lassin ohppiide geain leat erenoamáš váttut matematihkas, de dáidet maiddái leat oahppit geain leat dábálaš váttut matematihkas. Lunde (2008) mielde mearkkaša dat ahte lea váilevaš oktavuohta oahppi kognitiiva doaibmama, oahpahusa ja eará fáktoriid gaskkas mat váikkuhit oahpahussii, ja ahte dat váilevašvuohta hehtte oahppi oahppamis matematihka. Muhtun ohppiin geat leat ožžon bohtosiid vuolábealde sierra beroštumi ráji leat dábálaš matematihkkaváttut. Daidda ohppiide galgá plánet doaibmabijuid heivehuvvon oahpahusa siskkobealde oassin árra doaimmain. Dábálaš matematihkkaváttuid dovdomearkkat leat heajos doabaipmárdus ja ovttageardánis ja rievddakeahtes strategiija geavaheapmi. Danne go heajos strategiijageavaheapmi addá heajos vuođu viidásit oahppamii, de dat sáhttá addit váttisvuođaid matematihkain maŋŋel skuvlaáigodagas jus ii bija johtui doaibmabijuid (geahča ovdamearka dihte Lunde, 2008 dahje Ostad, 2008 ja 2010).</p>
<p>Kártengeahččaleami vuosttaš oassi (ovdal bottu) mihtida eanas doabaipmárdusa ja lohkanmáhtolašvuođa. Geahččaleami nubbi oassi mihtida eanas lohkorehkenastima (adderema, subtraherema ja multiplikašuvnna). Oahppit geat rahčet geavahit dávjá lohkanstrategiijaid go galget čoavdit bargobihtáid lohkorehkenastimis. Vai galgá daid ohppiid fuomášit, de lea juohke siidui biddjon áigemearri. Áigemearri lea biddjon nu ahte oahppit geat geavahit eahpevuogálaš ja unnán beaktilis strategiijaid, eai árvvu mielde nákce geargat buot bargobihtáiguin siiddus mearriduvvon áigái. Geahččaleami vuosttaš oasis lea eanet áigi bargat bihtáid.</p>
<p>Ohppiid doaba ja máhtolašvuođa ovddidemiin lea dehálaš bargat buohtalaga. Oahppit geat rahčet eanemus dárbbašit geavahit eanet áiggi</p>
<list><p type="listitem">ovdánahttit lohkodoahpagiid (ovdamearka dihte lagamus lohku, sirret loguid ja lihka ollu)</p>
<p type="listitem">bargat olles lohkoguovlluin 0-100: dat lea dehálaš vai ipmirda mo sadjevuogádat lea huksejuvvon ovttežiiguin ja logežiiguin</p>
<p type="listitem">bargat lohkoguovlluin 0-1000, vai buorebut ipmirda sadjevuogádaga</p>
<p type="listitem">háhkat alcces strategiijageavaheami mii čatnasa addišuvdnii: oahppit geat rahčet dárbbašit veahki ja doarjaga sirdit strategiijas mas lohket-buot strategiijai mas lohket-viidáseappot, ja dađistaga geavahišgoahtit máhtuset loguid birra ja lohkofáktáid vuođđun rehkenastimis.</p>
<p type="listitem">háhkat alcces strategiijageavaheami mii čatnasa subtrakšuvdnii: sirdit lohkanstrategiijain dasa ahte geavahišgoahtá rehkenastimii vuođđun máhtuid mat oahppis leat loguid birra ja lohkofáktáid</p>
<p type="listitem">bargat konkrehtaiguin ja čatnat daid joavkolohkamii vai dat lea vuođđun ipmirdit multiplikašuvnna</p>
</list><p>3. ceahki oahppit geat rahčet buot eanemusat dárbbašit ain beassat bargat lohkanaktivitehtaiguin, buohtastahttit hivvodagaid ja čatnat hivvodagaid lohkosymbolaide.</p>
<p>Temát vuollelis ja ohppiidportreahtat evttohit mo sáhttá joatkit bargat ohppiiguin.</p>
<p><em type="italic">Evttohus lassi lohkamuššii </em> </p>
<p xml:lang="dan"> <em type="italic">Matematikvanskeligheder </em> </p>
<p type="title">Lohkan</p>
<p>Buorit lohkanmáhtolašvuođat leat hui dehálaččat ovddidit lohkoipmárdusa, rehkenastinmáhtolašvuođaid ja makkár strategiijaid vállje go čoavdá bargobihtáid. Oahppit dárbbašit vuođđo ipmárdusa viđa prinsihpas vai galget šaddat čeahpes (lohko)lohkkit:</p>
<p>Oahppit fertejit máhttit lohkoráiddu (loguid namaid) ja diehtit ahte loguin lea dihto vuorru (ordinalitehta). Sii fertejit maiddái ipmirdit okta-ja-okta korresponderema, dainna oaivvilduvvo ahte juohke diŋga lohkko okte ja dušše okte, ja ahte ii leat dadjamuš makkár vuorus diŋggaid lohká. Dasa lassin ferte oahppi oahppat ahte lea maŋemus lohku mii ovddasta hivvodaga maid lea lohkan (kardinalitehta). Ii leat vejolaš vástidit gažaldaga <span type="quote">“man galle”</span> jus ii ipmir kardinála aspeavtta. Dan ohppet eanas oahppit ovdal go álget skuvlii.</p>
<p>Oahppiovdamearka</p>
<p>Niillasis leat beavddis guokte logeža, okta viđeš ja golbma ruvdnobihtá. Niillas cegge logi suorpma seammás go lohká ovtta ja ovtta logi rádjái. Dasto son joatká seammás go bidjá vulos ovtta ja ovtta suorpma, gitta 20 rádjái. Son bisána, dolle ovtta gieđa bajás mas leat suorpmat badjin, ja joatká lohkat 21,22,23,24,25. De son cuige golmma ruvdnobihttái ja lohka 26, 27, 28.</p>
<p>Liisá luohkká lea bargame lohkoráidduiguin. Oahpaheaddji čállá távvalii 5, 10, 15, 20. Liisá lohká viidáseappot. Son lohká 5, 10, 15, 20, 30, 40.</p>
<p>Niillas čájeha ahte máhttá lohkat ruovderuđaid, muhto son ii geavat strukturerejuvvon joavkkuid nu ahte lohka logi ja vihtta oktanis. Seammás čájeha Niillas ahte nagoda lohkat nu ahte ii seahkán. Liisá ii nákce dovdat minstara lohkoráiddus maid oahpaheaddji čállá távvalii. Son soittii geahččan dušše maŋemus lohkui.</p>
<p>Ovdalgo oahppit leat ipmirdan mo lohkovuogádagat leat huksejuvvon, logežiiguin ja ovttežiiguin, de orrot logut eavttuid haga dušše muhtun lohkun ja jietnan.</p>
<p>Logešrasttideapmi sáhttá leat váttis máŋgga oahppái. Logut 11-20 eai čuovo dábálaš njálmmálaš minstara (guoktelogi-okta, guoktelogi –guokte...,njealljelogi-okta, njealljelogiguokte, jna), muhto dain lea iežaset logihkalaš struktuvra. Vai oahppit galget fuobmát oktavuođaid ja minstariid lohkoráidduin, de lea dehálaš ahte oahppit barget loguiguin gitta čuođi rádjái. Buorre lohkoipmárdus loguide gitta 100 rádjái mearkkaša ahte oahppit máhttet lohkat viidásit (sihke bajás- ja vulosguvlui), logežiid, guokte ja guokte, vihtta ja vihtta ja logežiiguin ja logežiiguin vaikko makkár guovttesiffar logus.</p>
<p>Buorre lohkoipmárdus veahkeha oahppi lohkat oktii iešguđetlágan strukturerejuvvon joavkkuid, nugo Niillas geahččala. Niillas lohká ovttežiid mielde, muhto oahppi geas lea buorre lohkoipmárdus sáhttá váldit vuođu das ahte guokte logeža lea seamma go guoktelogi, ja lohkat 20, 25, 28. Buori lohkoipmárdussii gullá maiddái diehtu das ahte joavkkuid ii dárbbaš lohkat mearriduvvon vuoruid mielde.</p>
<p>Lohkanmáhtolašvuođa ovdánahttin</p>
<p>Ollu oahppit geavahit suorpmaid go lohket, mii doaibmá nuorra agis buorrin strategiijan. Lohkan suorpmaiguin sáhttá maiddái leat juoga maid oahppit dahket vai čatnet oktii dan mii lea konkrehta dainna mii lea abstrákta. Oahppit dábálaččat dađistaga heitet lohkamis suorpmaiguin ja álget lohkat jitnosit, nivkkuhit ja lohket dahje lohket mentála lohkolinnjáin 2.3. ceahkis. Dat dahká oahppái álkibun geavahit rehkenastinstrategiijaid maiguin rehkenastet oaivvis –mii lea vuođđun matematihka gelbbolašvuhtii. Oahppit šaddet dađistaga oadjebasabut prinsihpaide mat leat loguidlohkamis, nugo namuhuvvon badjelis, ja sii šaddet sihkkareappot ja dárkileappot go sii hárjehallet dan bargat. Oahppit ohppet dađistaga lohkat sihke bajásguvlui ja vulosguvlui, guvttiin ja guvttiin, viđain ja viđain ja logežiin ja logežiin.</p>
<p>Vásáhusat maid oahppit háhket go lohkamiin čovdet váttisvuođaid ja bargobihtáid, dahket ahte sii ohppet bajil lohkofáktáid, nugo ovdamearka dihte ahte 2 + 3 lea vihtta. Váilevaš ipmárdus lohkamis sáhttá hehttet lohkoipmárdusa ovdáneami. Heajos lohkanmáhtolašvuohta sáhttá čujuhit matematihkkaváttuide maŋitáiggi. Vaikko mánát geain leat matematihkkaváttut dávjá máhttet ja ipmirdit lohkama deháleamos prinsihpaid, nugo ovdamearka dihte lohkoráiddu ja ovttas oktii korrenspondánsa, de sis sáhttá leat váttisvuohta ipmirdit ahte ii leat dehálaš makkár vuoru mielde diŋggaid lohká. Dat lea váilevaš ipmárdus ja máhtolašvuohta lohkamis.</p>
<p>Viidásit bargu</p>
<p>Ovdalgo sáhttá čuovvolit barggu, de lea dehálaš oažžut eanet dieđuid das mo oahppi lohká loguid, go dat mii boahtá ovdan kártengeahččaleamis. Dilálašvuođas mas lea njuolggo gulahallan ohppiin sáhttá áicat mo oahppi čoavdá lohkanbargobihtáid ja ságastit dan birra maid oaidná. Man guhkás máhttá oahppi lohkat? Nagoda go oahppi lohkat vaikko ii geavat veahkkin suorpmaid dahje guoskkahallama eará diŋggaide? Máhttá go oahppi lohkat iežas siste? Máhttá go oahppi lohkat bajás guvlui ja vulos guvlui muhtun logus, lohkat logežiid, čuđežiid, lohkat guokte ja guokte, vihtta ja vihtta, logi ja logi mielde ja nu ain? Divtte oahppi čilget ja jeara čuovvolangažaldagaid. Ságastallama bokte oažžu dieđuid mo oahppi jurddaša, ja makkár ipmárdus oahppis lea lohkolohkamii. Ulbmil ságastallamiin lea addit oahppái diđolašvuođa iežas lohkanmáhtolašvuođain ja mainna son galgá bargat viidásit vai šaddá sihkkareabbo lohkkin.</p>
<p>Siskkil áinnas váhnemiid ohppiid čuovvoleapmái. Oahppi ferte oažžut vejolašvuođa bargat lohkamiin sihke lohkat eahpestruktuvrralaš ja struktuvrralaš joavkkuiguin. Geavat áinnas doarjjan lohkamii konkrehtaid (ovdamearka dihte ruovderuđaid), lohkolinnjá (mas leat mearkkat ja guoros lohkolinnjá) ja čuđeškártta. Mihttu lea ahte oahppi galgá háhkat alcces</p>
<p>ipmárdussii lohkolinnjá ja ipmirdit lohkoráiddu struktuvrra (geahča temáid <em type="italic">Lohkodoahpagat </em>ja <em type="italic">Lohkoráidu ja lohkolinnjá </em>).  </p>
<p>(Loguid)Lohkan geavahuvvo dávjá strategiijan čoavdit bargobihtáid ja praktihkalaš váttisvuođaid. Ollu oahppit jotket geavahit álkes lohkanstrategiijaid čoavdit addišuvdna, subtrakšuvdna ja multiplikašuvdna bargobihtáid. Dan birra lea eanet temás <em type="italic">Rehkenastin </em>.  </p>
<p><em type="italic">Evttohusat viidásit lohkamuššii </em> </p>
<list><p type="listitem" xml:lang="nob">Tall og tanke, kapihttal 3</p>
<p type="listitem" xml:lang="nno">Matematikk på småskoletrinnet</p>
<p type="listitem" xml:lang="nob">Alle teller, oassi B</p>
</list><p type="title">Lohkodoahpagat</p>
<p>Buorre ipmárdus matematihkka doahpagiin lea okta deháleamos eavttuin ovddidit vuođđo máhtolašvuođaid rehkenastimis. Doahpagat nu go ovdamearka dihte galle, stuorimus, eanemus, unnit, guokte unnit, man ollu, gaskkas, vuolde ja bajábealde leat dehálaš doahpagat giellaovdáneapmái oppalaččat ja oahppi matematihkka giela ovdáneapmái erenoamážit. Doahpagiid ferte čatnat loguide, sihke lohkosymbolaide ja lohkosániide. Mánát ohppet vásáhusa bokte go lohket ovdamearka dihte ahte vihtta lea juste ovtta eanet go njeallje. Vihtta lea stuorit go golbma, guokte lea unnit go njeallje ja nu ain.</p>
<p>Lohkodoahpagiid oahppama álgu lea ipmirdišgoahtit doahpagiid maid ovdalis leat namuhan, maid eanas oahppit dahket go álget skuvlii. Dasa lassin fertejit oahppit ipmirdit kvantitehta, dat mearkkaša ahte logut čujuhit dihto hivvodagaide. Dávjá lea giellageavaheapmi čatnon lohkui ja loguidmeannudeapmái gitta das makkár dilálašvuođas lea sáhka, ja dat sáhttá leat hástalus ohppiide. Stuora logus ovdamearka dihte ii leat álo čielga sturrodat. Muhtomin lea stuora lohku okta millijovdna. Eará oktavuođas sáhttá logi leat stuora lohku.</p>
<p>Buorit lohkodoahpagat ohppiin mearkkaša maiddái ahte galget ipmirdit ja máhttit geavahit iešguđetlágan vugiid barggus. Okta valljodat mas leat vihtta eahppela sáhttá almmuhuvvot go čállá sáni <span type="quote">“vihtta”</span>, vihtta sázu |||||dahje lohkosymbola 5. Oahppit galget maiddái máhttit ovddasteddjiid gaskkas dulkot.</p>
<p>Loguin leat iešvuođat. Guokte logu maid bidjá oktii, šaddet ođđa lohkun. Sáhttá gávdnat erohusa guovtti logus jus geassá nuppi logu nuppis. Loguid sáhttá juohkit ja geardut.</p>
<p>Oahppiovdamearka</p>
<p>Anja bidjá oktii 8 ja 9 ja čállá 71 čállingirjái.</p>
<p>Trines ja Kaijas lea logeš ja njeallje ruvdnobihtá ja leaba jođus gávpái. Soai galgaba juogadit ruđa gaskaneaskka seamma ollu goabbáige. Trine lea eahpesihkar mo dan galgá juohkit. Jus son addá olbmái ruvdnobihtáid, de soaitá sutnje šaddat váivi go oažžu unnit ruđa.</p>
<p>Klássa bargá sadjeárvvuiguin ja hukse loguid unifix-birccuiguin. Oahpaheaddji jearrá Juhánis diehtá go son galle logeža leat 34:s. Juhána vástádus lea guokte logeža ja okta njealljenuppelogeš.</p>
<p>Čállá go Anja loguid jorggu guvlui? Dábálaččat dihtet 3.ceahki oahppit mo loguid galgá čállit. Muhtun oahppit geain lea dysleksi rahčet lohkanguovlluin go sii lohket ja čállet loguid. Deattuheapmi das mo mii čállit loguid sáhttá leat veahkkin ohppiide.</p>
<p>Trine ii fuobmá ahte logeža sáhttá juohkit smávit joavkkuide. Livčče go son leamaš eahpesihkar jus soai livččiiga galgan juogadit logi ruvnno? Buori lohkoipmárdussii lea vuođđun buorre ipmárdus sadjevuogádagas, loguid huksehusas ja loguid siffariid árvvus. Ohppiide lea maiddái ávkkálaš juohkit loguid iešguđet ládje. Dađistaga go dat máhttu ovdána, de eai geahča šat logu 23 dušše 23 ovttadahkan, muhto maiddái oktiibidjamin 20 ja 3 gaskkas, dahje 2 logešjoavkku ja 3 ovtteža gaskkas.</p>
<p>Juhán máhttá juohkit 34 joavkkuide, ja son máhttá muitalit árvvu guhtege joavkkus vaikko joavkojuohkin ii dárbbu dihte leat seamma ládje go juohkin lea sadjevuogádagas. Oahpaheaddji berre čuovvolit Juhána vástádusa jearaldagain máhttá go son juohkit 34 eará ládje, dahje sáhttá go 14 juhkkojuvvot logežiid ja ovttežiid mielde. Leago Juhán ipmirdan bargobihtá boastut, vai rahčá go son sadjeárvvuiguin? Ohppiide geat eai nu bures ipmir loguid huksehusa (logežat ja ovtteža), šaddet bargobihtát nugo 70 + __ = 72 lihka gáibideaddjin go 34 + ___ = 72. Geabbilis lohkodoahpagat leat áibbas dárbbašlaččat jus galget sáhttit rehkenastit beaktilit máŋggasiffar loguiguin.</p>
<p>Oahppit geat rahčet ipmirdit ja geavahit sadjevuogádaga, deaividit stuora hástalusaid go sii galget rehkenastit addišuvnna ja subtrakšuvnna máŋggasiffar loguiguin.</p>
<p>Lohkodoahpagiid ovdánahttin</p>
<p>Lohkodoahpagiid ovdánahttin álgá árra giellaovdánemiin ja vásáhusain maid háhket loguid lohkamiin. Ohppiid sátneriggodat ovdána, ja gielalaš doahpagat čadnojit matematihkalaš oktavuođaide ja sisdoaluide.</p>
<p>Dađistaga čatnet oahppit loguid hivvodagaide. Go oahppit álggos oidnet loguid, de sii atnet daid oktan ollislašvuohtan, ja sii čujuhit logu olles hivvodahkii beroškeahttá galle siffara logus leat. Siffarat máŋggasiffar loguin eai mearkkaš sierra maidege ohppiide, ja sii eai geavat sadjevuogádaga lohkat dahje almmuhit ahte dihto siffar čujuha dihto árvui. Aitto go sii leat ipmirdišgoahtán sadjevuogádaga, lea ohppiin doarvái gelbbolašvuohta geavahit loguid geabbilit. Sii sáhttet dál juohkit logu ovttažiidda ja logežiidda, sii dihtet makkár árvu iešguđetge siffarat ovddastit, ja sii oidnet olles logu supmin osiin. De lea ohppiin buorre vuođđu ovdánahttit alcceseaset vugiid lohkorehkenastimii (máŋggasiffar loguiguin) ja oahppat ja ipmirdit njealji rehkenastinvugiid algoritmmaid.</p>
<p>Ollu oahppit geat rahčet oahppat lohkodoahpagiid, atnet loguid vaikko man stuorisin, ja ovttadimenšunála lohkoráidun main siffariin ii leat makkárge sierra mearkkašupmi. Dasa lea váikkuhus ahte šaddá váttis lohkat, čállit ja rehkenastit máŋggasiffar loguiguin. Oallugat dain ohppiin geavahit álkes lohkanstrategiijaid nugo lohkat-visot-strategiijaid (geahča temá <em type="italic">Rehkenastin </em>vuollelis).  </p>
<p>Bargu viidásit</p>
<p>Ohppiide geat rahčet eanemusat sáhttá álggahit viidásit kártema iskat oahppi ipmárdusa sániin nugo stuorimus, unnimus, eanemus, unnimus. Geahččal maiddái gávnnahit man stuora loguid oahppi máhttá govahallat ja čatná konkrehta hivvodagaid daidda. Eanas ohppiide vuolábealde sierra beroštumi ráji lea dehálaš beassat hárjehallat lohkat ja čállit stuora loguid.</p>
<p>Ollu ohppiide lea stuora gaska das ahte máhttit lohkat 23 rádjái dasa ahte ipmirdit ahte 23 lea seamma go 2 logeža ja 3 ovtteža. Oahppit dárbbašit ollu ja máŋggalágan hástalusaid mat čatnasit siffarárvui. Konkrehtamateriála mii bidjá fokusa loguid juohkimii logežiidda ja ovttežiidda (abakus 6 , unifix-birccut, ruđat, ja nu ain) sáhttá geavahit loguid ráhkadeapmái. Daid seammá lohkohivvodagaid berre maiddái sárgut ja čállit addišuvdnan. Čuđeškárta sáhttá geavahuvvot loguid struktuvrra guorahallamii. Go guorahallá mii dáhpáhuvvá go njuike bajás guvlui ja vulos guvlui ja fitnjut, de sáhttá dat addit ohppiide ipmárdusa loguid huksehusas.</p>
<p>Lea dehálaš ahte oahppit molsot geavahit iešguđetlágan representašuvdnahámiid. Jus fokusere logežiid ja ovttežiid dušše rehkenastin ja čállinoktavuođain, de šaddá fokus eanas dušše bargobihttáčoavdimii. Dat addá unnit vejolašvuođaid ovdánahttit buori doabaipmárdusa.</p>
<p><em type="italic">Evttohus lassi lohkamuššii </em> </p>
<list><p type="listitem">Alle teller, oassi B sadjevuogádaga birra</p>
<p type="listitem" xml:lang="nob">Tall og tanke, kapihtal 3</p>
<p type="listitem" xml:lang="nob">Hvorfor tall går i ball, kapihttalat 4 ja 5</p>
<p type="listitem">GLSM, kapihtal 5</p>
<p type="listitem" xml:lang="nno">Matematikk på småskoletrinnet, kapihtal 3 ja 6</p>
</list><p type="title">Lohkoráidu ja lohkolinnjá</p>
<p>Lea hui dehálaš ahte oahppit dovdet bures lohkoráiddu. Dat siskkilda ahte oahppit máhttet namaid loguin ja dihtet struktuvrra lohkoráiddus. Dasa lassin fertejit oahppit leat oadjebasat loguid sirremis sturrodagaide, jorbet loguid ja dovdat loguid dihto gaskkaid. Dađistaga háhket oahppit mentála lohkolinnjá mii sáhttá geavahuvvot bargobihttáčoavdimii. Kártengeahččaleamis vuhtto dat das go oahppit beaktilit sáhtte bidjat loguid ja hivvodagaid rievttes sadjái lohkolinnjás, ja ahte máhttet identifiseret ovdamearka dihte lagamus logeža.</p>
<p>Matematihkkaoahpaheamis geavahit dávjá iešguđetlágan lohkolinnjáid čájehit lohkoráiddu struktuvrra ja mii lea veahkkeneavvun lohkorehkenastimis. Jus galgá sáhttit geavahit lohkolinnjá geabbilit rehkenastimis, de gáibiduvvo ohppiin buorre lohkoipmárdus. De sáhttet oahppit geavahit lohkolinnjá vulos- ja bajás guvlui, ja geavahit mearkkaid linnjás ovdamearka dihte dasa ahte lohket viidásit 10:s.</p>
<p>Oahppiovdamearka</p>
<p>Máhtte galgá merket gokko 23 lea lohkolinnjás mas leat dušše logežat merkejuvvon. Son bidjá mearkka juste gasku 20 ja 30 gaskii.</p>
<p>Lásse dadjá ahte 400 lea lagamus čuđeš 315:i.</p>
<p>Ante beavdái lea darvehuvvon lohkolinnjá maid son geavaha veahkkin lohkorehkenastimis. Son galgá rehkenastit 15 – 3. Ánte bidjá suorpma 15 nala ja dadjá okta. Dasto sirdá suorpma vulosguvlui lohkolinnjás ja lohká guokte go cuige 14, ja golbma go son cuige 13.</p>
<p>Máhte merken sáhttá čájehit ahte son lea eahpesihkar lea go 23 lagabus 20 vai 30, iige oro áibbas ipmirdan loguid mearriduvvon gaska. Heajos ipmárdus lohkolinnjás sáhttá danne go oahppi álo lohká 0 rájes ovtta ja ovtta bajás guvlui dassážii go olle lohkui masa galggai lohkat.</p>
<p>Lásse rahčá doahpagiin lagamus-lohku. Son doaivu ahte lagamus lohku álo lea stuorit lohku. Ollu oahppit rahčet gielalaš doahpagiiguin nugo lagamus ja unnimus. Oahpaheamis ferte bidjat fokusa sihke gielalaš ja matematihkalaš doahpagiidda.</p>
<p>Ánte rahčá oaidnit loguid lohkolinjjás mat sáhttet ovddastit barggu maid son galgá bargat</p>
<p>(15-3). Ánte dárbbaša doarjaga máhttit geavahit lohkolinnjá veahkkeneavvun lohkorehkenastimis.</p>
<p>Lohkoráiddu ipmárdusa ovdánahttin</p>
<p>Lohkoráiddu ja lohkolinnjá ipmirdeapmi álgá dainna go oahppá lohkosániid ja lohkosymbolaid ja makkár vuorus dat galget leat. Dat máhttu vuolgá loguidlohkamis. Dađistaga ipmirdit oahppit man stuora intervállat loguid gaskkas leat, nugo ahte buot viđežat leat guovtti logeža juste gaskkas. Sii ipmirdit ahte 23 lea lagabus 20 go 30. Sii ipmirdit maiddái ahte okta segmentta lohkolinnjás sáhttá álgit eará loguin go 0, ja ahte sáhttet leat eará juogut go 1. Oahppit geavahit máhtuset lohkoráiddu birra loguid árvvuid birra vai dihtet gosa galget bidjat loguid lohkolinnjás.</p>
<p>Dađistaga ovdánahttet oahppit mentála lohkolinnjá maid sáhttet geavahit lohkat vulos- ja bajás guvlui ja bargobihtáid čoavdimii (eanet dan birra <em type="italic">Rehkenastin </em>temás). Viidásit ovdáneapmi mielddisbuktá ahte oahppi ovdána das ahte máhttá lohkolinnjá bajás- ja vulosguvlui atnit dasa ahte álgá lohkolinnjá geabbilit geavahit čoavdit bargobihtáid.  </p>
<p>Oahppit geavahit mentála lohkolinnjá go sirrejit loguid sturrodaga mielde. Go sii dovdet lohkolinnjá struktuvrra, de sii sáhttet geavahit dan mearridit guovtti logu gaskka, ovdamearka dihte lea go 18 lagabus 15 vai 20. Mentála lohkolinnjá ovdánahttin lea gitta das ahte oahppi beassá bargat sihke smávva ja stuora loguiguin.</p>
<p><em type="italic">Bargu viidásit </em> </p>
<p>Viidásit barggu ohppiiguin sáhttá álggahit guorahallamiin man bures oahppit dovdet lohkoráiddu. Ovdamearka dihte sáhttá ohppiid geat rahčet eanemusat diktit lohkát viidásit muhtun logus, sihke bajás guvlui ja vulos guvlui. Buot ohppiide sierra beroštumi ráji vuolábealde berre álgit kártengeahččalemiid bargobihtáiguin ja diktit oahppi čilget mo son lea sirren loguid sturrodaga mielde ja mo lea mearridan man stuora interválla guovtti logu gaskkas lea.</p>
<p>Iskka maiddái makkár lohkosturrodagaid oahppit sáhttet bidjat lohkolinnjái. Geahča lohká go oahppi ovtta ja ovtta dassážii olle lohkui gosa galggai, vai geavaha go oahppi mearkkaid lohkolinnjás. Man ollu gaskamearkkaiguin ferte merken lohkolinnjá ovdalgo oahppi sáhttá bidjat logu rievttes sadjái? Viidásit barggus sáhttá diktit oahppi vásihit lohkolinnjá geavaheami (main leat mearkkat iešguđet ládje), bidjat loguid lohkolinnjái, lohkat loguid ja lohkat bajás guvlui ja vulos guvlui lohkolinnjás, áinnas iešguđetlágan intervállaiguin.</p>
<p>Go oahppit barget loguid sirremiin sturrodagaid mielde dahje lagamus loguid gávdnamiin, de sii fertejit geavahit iežaset mentála lohkolinnjá. Sáhttá leat stimulerejeaddji oahppi ovdáneapmái jus bargá konkrehtaiguin sihke fysalaš lohkolinnjá vehkiin ja dan haga. Ohppiide sáhttá leat álkibut ipmirdit loguid ja lohkorehkenastima go geavahit ollu konsekveantta visuála representašuvdnahámiid nugo lohkolinnjá. Dakkár representašuvdnahámiid lea dehálaš čatnat matematihkalaš symbolaide. Lohkolinnjáid geavaheapmi luohkkálanjain sáhttá stimuleret oahppi háhkat alcces mentála lohkolinnjá maid son sáhttá geavahit lohkorehkenastimis. Ánte rahčá geavahit lohkolinnjá beavddis nalde riekta. Sutnje lea dehálaš ipmirdit sihke manne ja mo sáhttá geavahit veahkkeneavvuid ja representašuvnnaid.</p>
<p>Kártengeahččaleapmi ii iská máhttá go oahppi geavahit lohkolinnjá veahkkeneavvun lohkorehkenastimis. Lohkolinnjá sáhttá leat buorre veahkkeneavvun matematihka vuođđo máhtolašvuođaid oahppamis. Geahča evttohuvvon lassi lohkamušaid vuollelis.</p>
<p><em type="italic">Evttohusat lassi lohkamušaide </em> </p>
<list><p type="listitem" xml:lang="nno">Tall og tanke – den tomme tallinja, Kapihtal 3 ja 5.</p>
<p type="listitem">Dyskalkulia, Kapihtal lohkovuogádaga birra</p>
</list><p type="title">Rehkenastin</p>
<p>Buriid rehkenastingelbbolašvuođaid háhkamis lea dehálaš ahte lea bures oahppan lohkodoahpagiid ja lohkoráiddu. Eaktun oahppat buriid rehkenastinstrategiijaid lea ahte ipmirda loguid juohkima logežiidda ja ovttežiidda, dovdat logešolbmáid (ja eará lohkoolbmáid) ja máhttit duppalastit ja juohkit beliin. Viidásit leat buorit lohkanmáhtut ja lohkan bajás guvlui ja vulos guvlui gitta čuođi rádjái guovddáš oassi lohkorehkenastin máhtolašvuođa vuođus.</p>
<p>Ollu oahppit rahčet addišuvnnain ja subtrakšuvnnain. Dutkan čájeha ahte subtrakšuvdna lea erenoamáš váttis. Dasa lea ollu sivvan ahte ohppiin lea heajos doabaipmárdus. Oahppit geat rahčet geavahit dávjá ovttageardánis ja rievddakeahtes strategiijaid go galget čađahit rehkenastimiid dego Ánná ovdamearkkas vuollelis. Sii lohket baicca eai ge rehkenaste. Sivvan dasa dáidá leat oktavuođain lohkodoahpagiid, lohkama ja lohkofáktáid bajiloahppama gaskkas.</p>
<p>Oahppiovdamearka</p>
<p xml:lang="vep">3 + 5 = ____</p>
<p>Ánná lohká álggos golbma suorpma gurut gieđas. De son lohká vihtta suorpma gurut gieđas. Loahpas son lohká buot suorpmaid ja oažžu gávcci.</p>
<p xml:lang="vep">17 + 5 = ___</p>
<p>Iŋgá <span type="quote">“deavdá”</span> olles logežii go vuos rehkenastá 17 + 3. De son diehtá ahte guokte báhce viđežis, ja ahte supmi lea 22.</p>
<p xml:lang="vep">15 – 6 = ___</p>
<p>Mihkkal lohká bajásguvlui guđežis gávnnahan dihte man ollu gaska lea guđeža ja 15 gaskkas. Go son lohká 1 go doallá badjin guhtta suorpma, de su vástádus gaskkas šaddá logi.</p>
<p>Ánná strategiija gohčoduvvo <span type="quote">“lohkat-buot”</span>-strategiijan. Nu ádjána, ja oahppit geat rahčet lohkamiin sáhttet jođánit lohkat boastut. Lohkat-buot strategiijat lea maiddái heajos vuohki lohkat go oahppit galget bargat máŋggasiffar loguiguin. Oahppit geat leat oahppan lohkofáktáid, dihtet ahte supmi golmmas ja viđas lea gávcci. Iŋgá geavaha máhtuidis loguid ektui ja lohkanstrategiijaid ektui go čoavdá bargobihtá. Son diehtá ovdamearka dihte ahte loguid sáhttá juohkit joavkkuide.</p>
<p>Mihkkal geavaha <span type="quote">“lohkat-bajásguvlui”</span> strategiija čoavdit substrakšuvdnabargobihtáid. Dat sáhttá leat buorre strategiija jus dan geavaha searválaga lohkofáktáiguin. Mihkkal rahčá geavahit strategiija riekta. Ollu oahppit geat rahčet boastudit go geavahit lohkanstrategiijaid, juogo danne go lohket boastut, dahje danne go rahčet geavahit strategiijaid.</p>
<p>Oahpahusa mihttu lea ovdánahttit ohppiid lohkanstrategiijain rehkenastinstrategiijaide. Dasa lassin lea dehálaš ahte oahppit ohppet bajil lohkofáktáid. Go oahppit ohppet lohkofáktáid de geahpida dat rehkenastima ohppiide dainna lágiin ahte kognitiiva noađđi njiedjá go oahppi de ii dárbbaš geavahit návccaid lohkamii. Bahá lea maid vajálduhttit maid lea juo lohkan, ja mii lei vel báhcán lohkat, jus ovdamearka dihte galgá rehkenastit 25 + 13 logiin suorpmaiguin. Jus muhtun oahppi rehkenastá hejot kártengeahččaleami addišuvdna ja subtrakšuvdna bihtáin, de sáhttá dat mearkkašit ahte oahppis leat heajos rehkenastinstrategiijat, ovdamearka dihte ahte oahppi geavaha <span type="quote">“lohkat-buot”</span>-strategiija addišuvdna bargobihtáin. Áigemearri dain siidduin lea biddjon nu ahte diekkár heajos strategiijageavaheapmi galggašii dagahit ahte oahppi ii háhppet bargat buot bargobihtáid. Ohppiid strategiijaid lea dehálaš kártet, danne go strategiijaovdáneapmi lea hui dehálaš oahppi rehkenastinmáhtolašvuođaid ovdáneamis. Áigemearri dain siidduin lea biddjon nu ahte diekkár heajos strategiijageavaheapmi galggašii dagahit ahte oahppi ii háhppet bargat buot bargobihtáid.</p>
<p>Rehkenastinstrategiijaid ovdánahttin</p>
<p>Oahppit ohppet dábálaččat vuos <span type="quote">“lohkat-buot”</span><span type="quote">”-strategiijaid addišuvdnii ja de dađistaga “lohkat-viidásit”</span><span type="quote">“lohkat-viidásit”</span>-strategiijaid. Álggos sáhttá dat leat nu ahte lohket viidásit dan logus maid leat addán álggos, muhto dađistaga galggaše oahppit lohkat viidásit dan stuorimus logus. Dat leat rasjonála strategiijat, ja lohkagoahtit viidásit stuorimus logus lea beaktilleppot ja geabbileappot go <span type="quote">“lohkat-buot”</span>-strategiija. Dađistaga go oahppit leat gártadan vásáhusaid lohkamis, de sii muitigohtet ahte 3 + 5 lea gávcci, ja vurkejit dan lohkofáktán maid maŋŋil sáhttet viežžat guhkesáiggemuittus. Mihttu lea ahte oahppit galget geavahit lohkofáktáid searválaga beaktilis lohkanstrategiijaiguin čoavdit bargobihtáid. De sáhttet 8 + 7 ovdamearka dihte čoavdit nu ahte oahppi jurddaša 8 + 7 lea ovtta eanet go 7 + 7, nappo 15.</p>
<p>Oahppit ohppet maiddái strategiijaid daidda eará rehkenastinmálliide. Ollu oahppit geavahit <span type="quote">“lohkat bajásguvlui”</span><span type="quote">”- dahje lohkat vulosguvlui”</span>-strategiijaid subtrakšuvdna rehkenastimis. <span type="quote">“Lohkat vulosguvlui”</span>-strategiijat leat hui gáibideaddji go dat gáibidit ahte lohká guokte ráiddu oktanagas: Ferte lohkat vulosguvlui ovtta logus nuppi lohkui ja seammás lohkat dan lohkui mas galgá vulosguvlui lohkagoahtit. Muhtun oahppit čovdet subtrakšuvdna bihtáid dainna lágiin ahte gesset veahážiid mielde ain hávális. Dađistaga máhttigohtet oahppit čoavdit subtrakšuvdnabargobihtáid nu ahte čovdet álkibut váttisvuođa ja geavahit dan vuolggasadjin gávdnat vástádusa bargobihttái, dahje nu ahte geavahit sihke lohkofáktáid ja strategiijaid.</p>
<p>Ollu oahppit ipmirdit multiplikašuvnna dainna lágiin ahte dat lea geardduhuvvon addišuvdna ja ahte multiplikašuvdnabargobihtáid sáhttá čoavdit bajásguvlui lohkamiin, juogo joavkkuid mielde lohkamiin dahje suorpmaiguin lohkat ovtta ja ovtta. Bargu</p>
<p>multiplikašuvdnatabeallaiguin sáhttá veahkehit ohppiid muitit lohkofáktáid nugo ahte 4 x 6 = 24. Ollu oahppit dárbbašit maiddái veahki ipmirdit ahte dat mearkkaša ahte 24 seammás sáhttá faktoriserejuvvon i 4 x 6:s.</p>
<p>Váilevaš strategiijaovdáneapmi lea nannoseamos prediktáhtor matematihkkaváttuide maŋitáiggi. Dat mearkkaša ahte go muhtun oahppi joatká geavahit <span type="quote">“lohkat-buot”</span><span type="quote">”-strategiijaid go eará oahppit leat juo geavahišgoahtán “lohkat-viidásit”</span><span type="quote">“lohkat-viidásit”</span>-strategiija ja lohkofáktá-máhtuset, de lea dat várrehus. Jáhku mielde oahppi ii leat ovdánan vuođđo rehkenastinmáhtolašvuođain nu go vuordit, ja oahppi sáhttá oažžut oppalaš matematihkkaváttuid. Oahppit geain leat matematihkkaváttut rahčet eanet go eará oahppit lohkamiin gávdnat vástádusa álkes addišuvdnabargobihtáide (supmi guovtti logus vuollil logi). Dat erohus lassána agi mielde.</p>
<p>Movt bargat ovddos guvlui</p>
<p>Go viidásit galgá čuovvolahttit ohppiid de lea dárbbašlaš kártet mo oahppit čovdet addišuvdna- ja subtrakšuvdnabargobihtáid, sihke čállon bargobihtáid ja bargobihtáid mat leat muhtun konteavsttas. Jus oahppi lohká loguid, mo dasto lohká oahppi? Geavaha go oahppi seamma čoavdinvuogi (lohkanstrategiija) buot bargobihtáin? Makkár lohkofáktáid máhttá oahppi?</p>
<p>Sáhttá leat ávkkálaš veahkehit oahppi oahppat bajil lohkofáktáid. Bargoáigi mii biddjo dasa, galggašii leat oalle oanehaš. Stoahkanhárjehallan, nugo bircospealut, dahje eará spealut mat leat heivehuvvon lohkofáktáid hárjehallamii dihto lohkoguovlluin, sáhttet geavahuvvot ohppiid movttiideapmái. Ohppiide berre leat čielggas mii lea aktivitehtaid ulbmil.</p>
<p>Oahppit galggaše maiddái oažžut vejolašvuođa oahppat bajil lohkofáktáid mat muitalit differánssa loguid gaskkas, ovdamearka dihte ahte 5 – 2 = 3, ja ahte 5 – 3 = 2. Dakkár ipmárdus addá maiddái ohppiide eanet máhtu loguid gaskasaš oktavuođain. Oallugat hárjehallet loguid gearduntabeallas. Muitte ahte sáhttá leat stuora veahkkin ohppiide maŋŋil skuvlavázzimis ahte veahkeha sin maiddái máhttit gearduntabealla <span type="quote">“maŋos guvlui”</span>, dat mearkkaša ahte sii maiddái ohppet lohkofáktáid nugo ahte 21 lea seamma go golmma geardde čieža.</p>
<p>Oahpaheaddji sáhttá veahkehit oahppi oahppagoahtit máŋggalágan ja beaktilis strategiijaid ja geavahanguovlluid ja ahte daid besset geahččaladdet sihke unnán ja ollu doarjagiin. Go galgá veahkehit oahppi ovddidit strategiijaid, de ferte oahpahus heivehuvvon dasa ahte veahkeha oahppi ovdánit boahtte ceahkkái. Jus oahppi geavaha <span type="quote">”lohkat-buot”</span>-strategiija, de ferte mihttu vuos leat ahte veahkehit oahppi lohkanstrategiijai mas oahppi lohká viidáseappot. Ovdamearka dihte sáhttá oahppi dovdat stuorimus ja unnimuslogu addišuvdnabargobihtáin.</p>
<p>Oahppi ferte beassat hárjehallat, álgit stuorimus logus ja suorpmaiguin lohkat veahkkin dan mađe go dat unnimus lohku ovddasta. Ovdamearka dihte sáhttá 3 + 5 =__čoavdit nu ahte gávdná stuorimus logu (5) ja dan unnimus logu (3). Oahpaheaddji cuige ja dadjá stuorimus lohku (5) ja lohká viidásit suorpmaiguin 6,7,8.</p>
<p>Subtrakšuvdna lea hui gáibideaddji ohppiide geat rahčet. Ohppiide dáidá álkimus álgit <span type="quote">“lohkat bajás guvlui”</span>-strategiijaiguin go barget intervállaiguin loguid gaskkas. Geavat áinnas konkretiserenmateriála nu ahte oahppi sáhttá oaidnit ahte differánsa golmma ja viđa gaskkas lea guokte go guokte oažžu golbma lea vihtta.</p>
<p><em type="italic">Evttohus lassi lohkamuššii </em> </p>
<list><p type="listitem" xml:lang="nob">Strategier, strategiobservasjon og strategiopplæring, olles girji</p>
<p type="listitem" xml:lang="nob">Hvorfor tall går i ball, kapihtal 7</p>
<p type="listitem" xml:lang="nob">Tall og tanke, kapihtal 5</p>
<p type="listitem" xml:lang="nno">Dyskalkuli, kapihtal Fakta om räkning og tankestrategier</p>
<p type="listitem" xml:lang="nno">Matematikk på småskoletrinnet, kapihtal 7</p>
</list><p type="title" xml:lang="smj">Ohppiidportreahtat – Adam, Lena ja Biijá</p>
<p>Vuolábealde leat golbma ohppiidportreahta mat govvidit maid muhtun oahppit vuolábealde, ollu vuolábealde ja ollu bajábealde sierra beroštumi leat máhttán geahččaleamis. Ohppiidportreahtat leat čállon dan vuođul mo golbma oahppi barge geat ledje mielde ođđa kártengeahččalemiid geahččaladdamis. Vástádusminstar, boasttuvástádusat ja strategiijat maid sáhttá áicat, leat geavahuvvon čujuhussan doabaipmárdussii dahje rehkenastimáhtolašvuhtii.</p>
<p type="title">Adam – jur vuolábealde sierra beroštumi ráji</p>
<p>Adama vástádusat čájehit ahte son máhttá lohkat ja geassit supmi ovttadagain ja hivvodagain mat leat juhkkojuvvon joavkkuide. Son máhttá maiddái konkrehta hivvodagaid juohkit beliin. Go son oaidná loguid ja hivvodagaid main leat stuora golmmasiffar logut, de orru son eahpesihkar. Adamis soitet unnán vásáhusat rehkenastit stuora loguid oaivvis. Das soaitá maiddái Adamii beare ollu maid galgá atnit jurdagis, go loguin leat máŋga siffara maiguin son galgá bargat.</p>
<p>Adam čájeha ahte son máhttá čatnat oktii loguid ja hivvodagaid rievttes sadjái lohkolinnjás, maiddái stuora loguid. Su vástádusain vuhtto ahte Adam máhttá mearridit makkár logeš dahje čuđeš lea lagamusas muhtun logu go gaska lea unni. Jus lohku lea gasku muhtun interválla gaskkas, de lea dat eanet hástaleaddji sutnje. Adam máhttá sirret loguid riekta ráidun, muhto son rahčá lohkat eará ládje go okta ja okta dahje guokte ja guokte. Su vástádusminsttar geahččaleamis čájeha ahte son belohahkii hálddaša sajádatvuogádaga. Son lea ovdamearka dihte vástidan riekta máŋga bargobihtás mas galggai mearridit loguid siffariid árvvu. Muhtun oahppit nagodit mearridit siffarárvvu guovttesiffar loguid go systemáhtalaččat jurddašit logeš gurutbeallai ja ovtteš olgešbeallai, vaikko eai ipmirge doahpaga siffarárvu. Adama oahpaheaddji sáhttá ságastit Adamiin bargobihtáid birra iskan dihte mo son jurddaša.</p>
<p>Adam máhttá adderen ja subtraheret okta- ja guovttesiffar loguiguin guovllus 0-20, muhto ii guovllus 20-100. Bargobihtáin main leat stuora logut šaddá siffar logešsajis boastut. Dat sáhttá čujuhit dasa ahte Adam geahččala geavahit máhtus loguid birra bargobihtá čoavdimii, muhto son rahčá logešrasttidemiiguin. Adam soaitá maiddái lohkame vástádusa. Joanis lohkkái lea álki čoavdit bargobihtáid guovllus 0-20. Ollu oahppit geavahit sihke lohkofáktáid ja lohkanstrategiijaid go čovdet bargobihtáid main leat stuora logut. Dat čujuha geabbilis strategiijageavaheapmái. Eai leat makkárge sázut dahje ruccisteamis Adama geahččaleami gihppagis mat sáhttet addit dieđu mo son lea čoavdán bargobihtáid. Go galgá gávnnahit dan de ferte oahpaheaddji ságastit Adamiin su strategiijageavaheami birra. Adam soaitá ovdánahttime geabbileappot strategiijaid, muhto dárbbaša eanet doarjaga.</p>
<p>Vástádusat geahččaleamis sáhttet čájehit ahte Adam lea ipmirdan lohkoráiddu struktuvrra, muhto ahte son rahča dan geavahit bargobihtáin. Vástádusminstarat čájehit maiddái ahte Adamis lea unnán ipmárdus Lea-merkii, ja ahte son unnán máhttá geavahit relašuvnnaid loguid gaskkas bargobihtáid čoavdimii. Adama geahččaleami ollislaš govva lea ahte son bargá mekánalaččat. Dat sáhttá čujuhit ahte oassi vuođđo doabaipmirdeamis váilu. Dan ferte geahččat ovttas Adama strategiijageavahemiin go pláne mo son galgá bargat ovddos guvlui.</p>
<p><em type="italic">Adama bargu viidásit </em> </p>
<p>Adam lea máhttán ollu kártengeahččaleamis, muhto su vástádusat čujuhit váilevaš doabaipmárdussii ja strategiijageavaheapmái mii dahká ahte son gártá vuolábeallai sierra beroštumi ráji. Lunddolaš lea geavahit kártengeahččaleami bohtosiid ovttas eará dieđuiguin go galgá láhčit dili su viidásit bargui vuođđo máhtolašvuođaiguin rehkenastimis. Oahpaheaddji berre čađahit čuovvolahttinságastallama Adamiin čielggadit gažaldagaid maid leat jearran teavsttas bajábealde.</p>
<p>Adama sáhttá dárbbašit bargat čuovvovaš áššiiguin dan vuođul mii su geahččaleamis bođii ovdan:</p>
<list><p type="listitem">Loguiguin guovllus 100 gitta 1000</p>
<p type="listitem">Sadjevuogádagain ja siffarárvvuiguin</p>
<p type="listitem">Lohkat logi ja logi, áinnas lohkolinnjáin mat leat juhkkon iešguđet ládje.</p>
<p type="listitem">Doahpagiin lagamus-lohku čatnon bargui lohkolinnjás ja jorbemiin logežii ja čuđežii</p>
<p type="listitem">Juohkit ja bidjat oktii loguid iešguđet ládje, ovdamearka dihte 8 = 4 + 4 dahje 5 + 3 ja nu ain</p>
<p type="listitem">Oaiverehkenastinstrategiijat addišuvnnas ja subtrakšuvnnas, ovdamearka dihte deavdit logežii ja bajiloahppan lohkofáktáid</p>
<p type="listitem">Addišuvdna ja subtrakšuvdna logeš-rasttidemiiguin ja cuvkemiin, konkrehtaiguin, báhpiris ja oaivvis.</p>
</list><p>Lea dehálaš ahte oahpaheaddjit čájehit Adamii maid son máhttá. Oahpaheaddji, Adam ja váhnemat berrejit ságastit ovttas maid Adam galgá bargat eanet, nu ahte son ipmirda maid son galgá oahppat ja manne. Son soaitá sáhttit álgit bargat lohkanhárjehallamiin, dainna sáhttet váhnemat ja Adam bargat searválagaid. Dehálaš lea Adama maiddái siskkildit su iežas ovdáneami árvvoštallamii. Nákce go son lohkat logežiid ja logežiid maŋŋil go lea hárjehallan dainna, dahje dárbbaša go son eanet hárjehallama dasa?</p>
<p type="title">Lena - Ollu vuollelis sierra beroštumi ráji</p>
<p>Lena lea máhttán unnán kártengeahččaleamis. Danne eat dieđe man ollu Lena máhttá. Siidduin mat sisdollet (loguid)lohkama, lohkolinnjáid ja rehkenastima, leat ollu bargobihtát vástitkeahttá. Lena bargá njozet. Dat sáhttá čujuhit dasa ahte Lena geavaha unnán beaktilis strategiijaid go čoavdá bargobihtáid. Lena geahččaleamis leat ollu mearkkat mat addet dieđuid mo son bargá. Mearkkat objeavttain ja lohkolinnjáin čájehit ahte son lohká ovtta ja ovtta go galgá gávdnat lohkomeari logežiin mat leat juhkkojuvvon joavkkuide ja mat leat rievttes sajádagat lohkolinnjás.</p>
<p>Orru nu ahte Lena rahčá geavahit lohkolinnjá ovddasteaddjin lohkoráidui, ja ahte son ii ipmir intervállaid juoguid. Son rahčá sirret loguid riekta ráidui ja čájeha unnán ipmárdusa siffarárvvuide ja sadjevuogádahkii. Lena lihkostuvvá lohkorehkenastimiin mas leat smávva logut ja hivvodagat, muhto dakkaviđe go leat stuora hivvodagat dahje šaddet logešrasttideamit, de eai leat sus doarvái gelbbolašvuođat. Go son galgá rehkenastit stuora loguiguin, de son geavaha marggáid geahččaleamis ja bidjá dasa rehketbihtá. Lena čállá loguid badjálaga njulges gurutravddain. Dat čujuha dasa ahte son ii ipmir sadjeárvvu danne go čuđežat ja ovttežat de bohtet seamma <span type="quote">“sadjái”</span>. Go nie lea bidjan bihtá, de čujuha dat maiddái dasa ahte Lena rehkenastá mekánalaččat. Dutkamat čájehit ahte ollu mánát rehkenastet mekánalaččat, ja ahte máŋggalágan boasttuvástádusat addišuvdna- ja subtrakšuvdnabargobihtáin sáhttet čatnasit mekánalaš rehkenastimii.</p>
<p>Lena ii leat máhttán ovttage subtrakšuvdnabihtáin. Su vástádusat leat <span type="quote">“smávva logut”</span>. Muhtun oahppit geat rahčet jáhkket ahte subtrakšuvdnabargobihtáin lea unna logoš vástádussan, mii lea boasttuipmárdus. Lena rahčá maiddái juohkit beallái. Son soaitá árvidit, dahje soaitá geahččalit lohkat vulošguvlui. Dákko lea dárbu eanet kártemii.</p>
<p><em type="italic">Lena bargu viidásit </em> </p>
<p>Lenas leat heajos vuođđo máhtolašvuođat rehkenastimis. Son lea máhttán hui unnán kártengeahččaleamis ja lea ollu vuolábealde sierra beroštumi ráji. Su vástádusat addet unnán dieđu das maid son máhttá, makkár boasttuipmárdusat sus leat, geavaha go son álkes ja seamma rievddakeahtes strategiijaid vai váilot go sus strategiijat. Ollu orru čujuheame dasa ahte Lenas leat váilevaš lohkodoahpagat.</p>
<p>Lena lohkoipmárdusa ja rehkenastinmáhtolašvuođaid lea dárbu eanet kártet ovdalgo sáhttá bidjat doaibmabijuid johtui. Okta vejolašvuohta lea geavahit 1. ceahki dahje 2. ceahki kártengeahččalemiid laboratiivalaččat. Dainna lágiin beasašii Lena bargat bargobihtáiguin mat leat lagabut dan maid son hálddaša. Oahpaheaddji berre áicat Lena dan gaskkas go son bargá bargobihtáiguin, ja jearrát mo son jurddaša. De beassá Lena čájehit maid son máhttá, seammás go dat addá oahpaheaddjái vejolašvuođa háhkat dieđu makkár ipmárdus Lenas lea. Ságastallamis sáhttá oahpaheaddji čájehit Lenai maid son (Lena) máhttá, ja mo dat sáhttá leat vuolggasadji viidásit oahppamii. Lena beassá seammás leat mielde bidjame oahppomihtuid viidásit bargui.</p>
<p>Sáhttá árvvoštallat galgá go Lena guorahallat viidásit go váldá vuolggasaji kártengeahččalemiin, viidásit kártemis, luohkkálatnjaáicamis ja ságastallamis Lenain ja su váhnemiiguin. Dan proseassas lea lunddolaš siskkildat skuvlla erenoamášpedagogalaš resurssaid ja oktavuođaid.</p>
<p type="title">Bijjá - ollu bajábealde sierra beroštumi ráji</p>
<p>Bijjá bohtosat leat ollu bajábealde sierra beroštumi ráji, ja su geahččaleamis oaidnit ahte son lea máhttán bargat measta buot kártengeahččaleamis. Son lohká ovttadagaid, juohká joavkkuide, juohká ja geassá supmiide loguid ja hivvodagaid. Bijjá geavaha lohkolinnjá bures ja merke riekta loguid ja hivvodagaid árvvuid. Son sirre loguid riekta ráidun, deavdá válmmasin lohkoráidduid main leat iešguđetlágan intervállat ja jorbe lagamus logežii ja čuđežii.</p>
<p>Kártengeahččaleamis čájeha Biijá ahte son ipmirda ja máhttá geavahit sadjevuogádaga ja siffarárvvu bargobihttáčoavdimis. Dat boahtá ovdan ovdamearka dihte addišuvdna ja subtrakšuvdna bargobihtáin.</p>
<p><em type="italic">Biijá bargu viidásit </em> </p>
<p>Bijjá bohtosat eai muital maidege man buorit máhtolašvuođat sus leat rehkenastimis, ja daid ii sáhte dan dihte geavahit nu ahte muitala sutnje mo son galggašii viidásit bargat. Bijjá lea nákcen measta visot kártengeahččaleamis ja čájeha ahte son geavaha strategiijaid mat leat beaktilat áiggi ektui. Sus lea leamaš buorre áigi geahččaleamis ja lea sárgon olu marggáide dan bottus go son lea vuordán boahtte bargobihtá. Geahččaleami bohtosiid vuođul diehtit unnán man nannosat ja geabbilat su máhtolašvuođat leat. Oahpaheaddji ferte danne geavahit eará dieđuid Bijjá birra go pláne su viidásit barggu klássalanjas. Soaitá vejolaš iskat man máŋggalágan strategiijaid Bijjá geavaha go rehkenastá máŋggasiffar loguiguin.</p>
<p type="title">Bohtosiid čuovvoleapmi oahpaheaddjijoavkkus</p>
<p>Vuođđo máhtolašvuođat leat siskkilduvvon fágaid gelbbolašvuođamihtuide.</p>
<p>Kártengeahččalemiid čuovvoleapmi lea dehálaš buot oahpaheddjiide ceahkis.</p>
<p>Jahkeceahkki sáhttá doallat čoahkkáigeassima ja ságastallama geahččalemiid bohtosiid birra ovttas -ja rastá luohkáid/ohppiidjoavkkuid. Nu sáhttá badjelgeahčastaga oažžut eaŋkilohppiin sihke bajábealde ja vuolábealde sierra beroštumi ráji, ja ollislaččat jahkeceahkis. Leat go skuvllas máŋga dahje moadde oahppi sierra beroštumi ráji vuolábealde? Leat go mis oahppit skuvllas mat sulastahttet Lena?</p>
<p>Gávdnojit go bargobihtát maid ii oktage dahje maid dušše moadde oahppi luohkás leat nákcen. Maid dat muitala oahpahusa birra? Galgat go plánet doaibmabijuid olles jahkeceahkkái? Ovtta ohppiidjovkui? Eaŋkiloahppái? Dat berre leat mihttun digaštallat movt sáhttá bargat ovttas ceahkis, ja mainna berre bargat eanet iešguđetge fágain.</p>
<p type="title">Skuvlajođiheaddji ovddasvástádus</p>
<p>Dá čájehuvvo oanehaččat mii lea skuvlajođiheaddji ovddasvástádus ovdal, čađahettiin ja maŋŋel geahččaleami.</p>
<p>Skuvlajođiheaddji galgá:</p>
<p xml:lang="deu">OVDAL GEAHČČALEAMI</p>
<p xml:lang="deu">GEAHČČALEAMIS</p>
<p xml:lang="deu">MAŊŊIL GEAHČČALEAMI</p>
<list><p type="listitem">lohkan <em type="italic">Retningslinjer for gjennomføring </em>ja lohkan oahpaheaddjebagadusa </p>
<p type="listitem">fuolahit ahte skuvlla oahpaheaddjit dovdet oahpaheaddjibagadusa sisdoalu</p>
<p type="listitem">fuolahit ahte skuvlla kártengeahččalemiid čađaheapmi čuovvu njuolggadusaid mat leat dasa <em type="italic">Retningslinjer for </em><em type="italic">gjennomføring </em></p>
<p type="listitem">iskat leat go boahtán “dehálaš dieđut neahttasiidui www.udir.no</p>
<p type="listitem">fuolahit ahte váhnemat leat ožžon dieđu čađaheami birra, ja ahte váhnengihpa dahje diehtu eaktodáhtolaš geahččalemiin lea juhkkojuvvon buori áiggis ovdal geahččaleami.</p>
</list><p>- leat olámuttus oahpaheddjiide jus sii dárbbašit veahki ja doarjaga</p>
<p>čađahettiin</p>
<list><p type="listitem">čuovvolahttit bohtosiid skuvladásis báikkálaš  ovdánahttinbarggus</p>
<p type="listitem">láhčit dili nu ahte oahpaheaddjit čuovvolit ohppiid sierra beroštumi rájis ja dan vuolábealde.</p>
<p type="listitem">fuolahit ahte daid ohppiid váhnemat geain leat bohtosat sierra beroštumi rájis dahje dan vuolábealde ožžot dieđu bohtosiin ja makkár viidásit doaibmabijut leat, ja ahte dan gehččet ovttas eará áššáigullevaš árvvoštallandieđuiguin mat oahpaheddjiin leat ovdalaččas</p>
</list><p type="title">Eanet dieđut ja resurssat</p>
<p xml:lang="fkv"><em type="italic">GEAHČČALEAMI JA ÁRVVOŠTALLAMA BIRRA </em></p>
<p><em type="italic">Gos gávnnan eanet dieđuid geahččaleami ja árvvoštallama birra? </em></p>
<p>Árvvoštallan: www.udir.no</p>
<p><em type="italic">Mii lea skuvlajođiheaddji bargu kártengeahččalemiiguin? </em></p>
<p xml:lang="nno">Njuolggadusat kártengeahččaleami čađaheapmái <em type="italic">http://www.udir.no/Vurdering/Kartlegging-gs/Artikler-kartlegging/Kartleggingsprover---retningslinjer-og-rettleiing-til-skoleeigarar-og-skoleleiarar-/ </em></p>
<p><em type="italic">Gos gávnnan instruksaoasi geahččaleami čađaheapmái? </em></p>
<p xml:lang="nno">Prøveadministrasjonssystemet (PAS) <em type="italic">http://pas.udir.no/AuthenticationWeb/?RequestApplic </em> <em type="italic">ation=https%3a%2f%2fpas.udir.no%3a443%2fWeb%2 </em> <em type="italic">flogin.aspx&amp;returnURL=%2fweb%2fdefault.aspx </em> </p>
<p><em type="italic">Gos sáhtán lohkat eanet fáttás árvvoštallan oahpaheami várás? </em></p>
<p><em type="bold">Árvvoštallan oahppama várás (Vurdering for læring) gávdno dárogillii dáppe: </em>www.udir.no/vfl  </p>
<p xml:lang="vep"><em type="italic">REHKENASTIMA VUOĐĐO MÁHTOLAŠVUOĐAT </em></p>
<p><em type="italic">Maid oahppit galget máhttit vuođđo máhtolašvuođain? </em></p>
<p>Máhttoloktema oahppoplána:</p>
<p xml:lang="nno"><em type="bold">www.udir.no/lareplaner/kunnskapsloftet/ </em></p>
<p><em type="italic">Mat leat rehkenastima vuođđo máhtolašvuođat ja mo galgá daid ovddidit? </em></p>
<p>Vuođđogálggaid/máhtolašvuođaid rámmaráhkadus</p>
<p xml:lang="nob"><em type="bold">www.udir.no/Lareplaner/Forsok-og-pagaendearbeid/Lareplangrupper/Rammeverk-forgrunnleggende-ferdigheter/ </em></p>
<p><em type="italic">Gos gávnnan eanet resurssaid ja </em></p>
<p><em type="italic">materiála ohppiid viidásit čuovvoleapmái? </em></p>
<p type="title">Evttohuvvon lassi lohkamuššii</p>
<p><em type="italic">Dárogielat girjjálašvuohta </em> </p>
<p xml:lang="nno">Alseth, B. (1998). Matematikk på småskoletrinnet. Oslo: Nasjonalt læremiddelsenter.</p>
<p xml:lang="nno">Alseth, B. Og Røsseland, M. (2006). Undersøkelseslandskap i matematikk. I Frislid, M. E. Og Traavik, H. (red.) Boka om GLSM: Grunnleggende lese-, skrive- og matematikkopplæring. Kapittel 5. Oslo: Universitetsforlaget</p>
<p xml:lang="nob">Botten, G. (2003). Meningsfylt matematikk – nærhet og engasjement i læringen. Bergen: Caspar forlag.</p>
<p xml:lang="nob">Holm, M. (2002). <em type="italic">Opplæring i matematikk. For elever med matematikkvansker og andre elever </em>. Oslo: Cappelen akademisk forlag.  </p>
<p xml:lang="nob">Høines, M. J. (2006). <em type="italic">Begynneropplæringen. fagdidaktikk for barnetrinnets matematikkundervisning </em>. Bergen: Caspar forlag.  </p>
<p xml:lang="nob">Lunde, O. (2008). Matematikkvansker. In A.-L. Rygvold &amp; T. Odgen (Eds.), <em type="italic">Innføring i spesialpedagogikk. </em>Oslo: Gyldendal Akademisk.  </p>
<p xml:lang="nob">Lunde, O. (2010). Hvorfor tall går i ball. Bryne: Info Vest.</p>
<p xml:lang="nob">Ostad, S. A. (2008). <em type="italic">Strategier, strategiobservasjon og strategiopplæring: med fokus på elever med matematikkvansker </em>. Trondheim: Læreboka forlaget.  </p>
<p xml:lang="nob">Ostad, S. A. (2010). Matematikkvansker. En forskningsbasert tilnærming. Oslo: Unipub.</p>
<p xml:lang="nob">Solem, I. H., &amp; Reikerås, E. K. L. (2001). <em type="italic">Det matematiske barnet </em>. Bergen: Caspar.  </p>
<p xml:lang="nob">Solem, I. H., Alseth, B. og Nordberg, G. (2010). <em type="italic">Tall og Tanke. Matematikkundervisning på 1. til 4. trinn </em>. Oslo: Gyldendal.  </p>
<p><em type="italic">Ruoŧa- ja dánskagielat girjjálašvuohta </em> </p>
<p xml:lang="swe">Butterworth, B. (2010). Dyskalkuli. Att hjälpa elever med specifika matematiksvåringheter. Stockholm: Natur och kultur.</p>
<p xml:lang="nob">Lindenskov, L og Weng, P (2013). Matematikvanskeligheder. Dansk psykologisk forlag.</p>
<p xml:lang="nob">Begge disse bøkene inneholder forslag til videre kartlegging og undervisningsaktiviteter.</p>
<p><em type="italic">Eŋgelasgielat girjjálašvuohta </em> </p>
<p xml:lang="eng">Berch, D. B. og Mazzocco, M. M. M. (2007) Why is math so hard for some children? The nature and origins of mathematical learning difficulties and disabilities. Brooks publishing</p>
<p xml:lang="nob">Emerson, J., &amp; Babtie, P. (2010). <em type="italic">The Dyscalculia assessment </em>. London: Continuum.  </p>
<p><em type="italic">Eará dárogielat resurssat </em> </p>
<p xml:lang="nob">Matematihkkaguovddáš/ Matematikksenteret “Alle teller “ ( www.matematikksenteret.no  ) .</p>
<p>Neahttabáiki www.matematikk.org</p>
<p>Skuvla sáhttá maiddái veardidit diŋgot áigečállaga Tangenten</p>
<p>( http://www.caspar.no/tangenten.php  ) . Ollu ovdalaš artihkkalat leat lágádusa ruovttusiiddus PDF-fiilan. Geahča ovdamearka dihte nr. 2 2003 mas lea tema álgooahpahus.</p>
<p><em type="italic">Evttohus lassi lohkamuššii skuvlajođiheaddjái </em> </p>
<p xml:lang="eng">Gersten, R., Beckmann, S., Clarke, B., Foeggen, A., Marsh, L., Star, J. R., &amp; Witzel, B. (2009). Assisting students struggling with mathematics: response to intervention (Rtl) for elementary and middle schools (NCEE 2009 4060). Washington, DC: National</p>
<p xml:lang="nob">Center for Education Evaluation and Regional Assistance, Institute of Education Sciences, U.S. Department of Education. Kan lastes ned fra http://ies.ed.gov/ncee/wwc/practiceguide.aspx?sid=2  .</p>
<p xml:lang="nob">Schweigaards gate 15</p>
<p xml:lang="nno">Postboks 9359 Grønland</p>
<p xml:lang="nno">0135 OSLO Telefon 23 30 12 00 utdanningsdirektoratet.no</p>
<list><p type="listitem" xml:lang="nno">^ http://www.udir.no/Vurdering/Kartlegging  -  gs/</p>
<p type="listitem" xml:lang="nob">^ www.udir.no/Lareplaner/Forsok  -  og  -  pagaende  -  arbeid/Lareplangrupper/Rammeverk  -  for  -  grunnleggende  http://www.udir.no/Lareplaner/Forsok-og-pagaende-arbeid/Lareplangrupper/Rammeverk-for-grunnleggende-ferdigheter/ ferdigheter/</p>
<p type="listitem" xml:lang="nno">^ www.udir.no/Lareplaner/Finn  -  lareplan/#matematikk</p>
<p type="listitem">^ Mii geavahit tearpma sadjevuogádat (posisjonssystemet). Molssaeaktun livčče sáhttán čállit logešvuogádat dahje sadjeárvovuogádat (plassverdisystemet) Oahppoplána geavaha sadjeárvovuogádaga.</p>
<p type="listitem">^ Ohppiid bargoáigi geahččaleami osiide lea ovdal bottu 17, 5 minuhta ja 13,5 minuhta maŋŋil bottu. Dasa lassin boahtá áigi bagadusaide ja nu ain.</p>
<p type="listitem">^ Vállje modealla mas lea sadji ovcci kuvlii mat leat dihto sajiin nu ahte rasttideamit dahkkojit konkrehtan.</p>
</list></body></document>