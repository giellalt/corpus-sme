<document xml:lang="sme" id="no_id"><header><title/><genre code="admin"/><author><unknown/></author><wordcount>730</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/Upload/Nasjonale_prover/2012/lærerbrosjyre/Laererbrosjyre_NS.pdf</origFileName><parallel_text xml:lang="sma" location="laererbrosjyre_ss.pdf"/><parallel_text xml:lang="smj" location="laererbrosjyre_ls.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="bold">Oahpaheddjiide </em></p>
<p><em type="bold">Mo geavahit našuvnnalaš geahččalemiid oahppama neavvun? </em></p>
<p><em type="bold">Našuvnnalaš geahččaleamit oahppama neavvun </em></p>
<p>Oahppama árvvoštallamii gullá dat mo atnit dieđuid ohppiidat birra vai sáhtát sidjiide heivehit oahpaheami ja sin rávvet joatkagis.</p>
<p>Našuvnnalaš geahččalemiid bohtosiid sáhttá dán ulbmilii atnit jus dáid analysere ja atná daid oahpaheamis. Dás leat rávvagat mo sáhtát našuvnnalaš geahččalemiid bohtosiid čuovvolit ovddidan dihtii oahppama.</p>
<p><em type="bold">Našuvnnalaš geahččalemiid duohtadieđut </em></p>
<p type="listitem">Našuvnnalaš geahččaleamit</p>
<p type="listitem">leat bargobotta árvvoštallan mii galgá ovddidit oahppama</p>
<p type="listitem">addet dieđuid ohppiid vuođđogálggaid birra fágaidrasttildeaddji    lohkamis ja rehkenastimis ja eŋgelasgiela fága osiin</p>
<p type="listitem">čađahuvvojit čakčat 5., 8. ja 9 cehkiin</p>
<p type="listitem">sisttisdollet álkes, gaskageardán ja váttis bargamušaid</p>
<p type="listitem">leat earáláganat go kártengeahččaleamit main dušše leat    álkes bargamušat</p>
<p type="listitem">ráhkaduvvojit fágabirrasiin ovttas Oahpahusdirektoráhtain</p>
<p type="listitem">leat sámegiela lohkamis 2012 čavčča rájes</p>
<p><em type="bold">Ođđa vejolašvuođat čuovvolit </em>Dál sáhtát jođáneabbo go ovdal oažžut eanet dieđuid du oahppijoavkku bohtosiid birra. Áigumuššan lea ahte oanehis áiggi maŋŋil geahččalančađaheami sáhtát atnit daid bohtosiid oahpaheami heiveheapmái ja muitalit ohppiide ja fuolaheddjiide dáid bohtosiid birra. </p>
<p>Veaháš maŋŋil čađaheami beasat PAS:s álkes analysanevvui mas lea rehkenastinárka, mii muitala dutnje: - maid juohke bargamuš mihtida - gallis máhtte bargamušaid našuvnnalaččat ja du oahppijoavkkus (váttisvuođamuttu) - guđe fágaide sáhttá laktit geahččalemiid lohkamis ja rehkenastimis - guđe mahtodagas bargamušat leat - du oahppijoavkku bohtosiid našuvnnalaš dási ektui - boddosaš čuoggárájáid birgendásiide Daid bohtosiid maid oaččut dán neavvu anedettiin ii galgga raporteret, muhto atnit du oahppijoavkku pedagogalaš čuovvoleamis. Juohke geahččaleami ođđa oahpaheaddjibagadallamiin sáhtát lohkat maid galggat dahkat čađaheami <em type="italic">ovdal </em>, <em type="italic">botta ja maŋŋil </em>. Dás leat geavatlaš rávvagat mo sáhtát bohtosiid čuovvolit. Bagadallamiin leat maiddái máŋggalágan evttohusat resurssaide ja lohkamiidda mat laktašuvvet lohkama ja rehkenastima gálggaide ja eŋgelasgiela fága osiide, mat soitet leat ávkkálaččat skuvlla visot oahpaheddjiide. </p>
<p><em type="bold">Mo atnit geahččalemiid oahppama árvvoštallanbarggus? </em>Njeallje prinsihpa leat dehálaččat oahppama árvvoštallanbarggus. Dát leat guovddáš prinsihpat maiddái geahččalemiid barggus. Prinsihpat leat dutkanvuđot ja sáhttet laktojuvvot bargobotta árvvoštallamii, mii lea čilgejuvvon oahpahuslága láhkaásahusas. </p>
<p><em type="bold">Ohppiid oahppaneavttuid sáhttá nannet jus sii: </em>1) áddejit maid galget oahppat, ja mii sis vurdojuvvo 2) ožžot máhcahemiid mat muitalit sidjiide sin barggu dahje olahusa kvalitehta birra 3) rávvejuvvojit mo sáhttet čeahpput 4) servet iežaset oahppanbargui earret eará nu ahte árvvoštallet bargguset ja ahtanuššameaset </p>
<p><em type="bold">Oahppit galget áddet maid galget oahppat ja mii sis vurdojuvvo </em></p>
<p>Go barggat geahččalemiiguin ja árvvoštallamiin, de lea dehálaš ahte oahppit dihtet manne sii árvvoštallojit, ja mii sis vurdojuvvo. Háleš danne ohppiiguin geahččaleami áigumuša birra, ja maid dat mihtida.</p>
<p>Muital ohppiide ahte áigumuššan lea atnit bohtosiid oaidnin dihtii man muttus sii leat, nu ahte sáhtát sin veahkehit ovddasguvlui. Muhtin ohppiide soaitá geahččalanvuohki leat amas. Ráhkkanahte danne ohppiide dasa mii sis lea vuordimis, nu ahte sáhttet dovdat oadjebasvuođa. Muital ohppiide mo galget vástidit iešguđet bargamušaid, maid galget dahkat jus eai ádde muhtin bargamuša, ja man guhkes áigi lea geahččaleapmái. Ráhkkanahte ohppiid dasa ahte sáhttet oažžut bargamušaid maid eai nákce vástidit. Ane áinnas daid ovdamearkkaid mat leat Oahpahusdirektoráhta neahttasiidduin.</p>
<p><em type="bold">Atte máhcahemiid ja rávvagiid mo joatkit </em></p>
<p>Árvvoštallama sáhttá atnit ohppiide máhcahemiide, mat muitalit sidjiide barggu dahje olahusa kvalitehta birra, ja rávvagiid mo sáhttet čeahpput. Birgenčilgehusat ja dieđut geahččalemiid bargamušaid birra, sáhttet dutnje muitalit mas du oahppit barget bures, ja mas fertejit eanet bargat. Dáid dieđuid sáhtát laktit dasa maid juo dieđát ohppiid birra. Dieđuid sáhttá vel atnit háleštallamii ohppiiguin ja fuolaheddjiiguin. Muital fuolaheddjiide guđe muttus oahppit leat, nu ahte sii sáhttet čuovvut mielde ja doarjut mánáset ahtanuššama.</p>
<p><em type="bold">Fátmmas ohppiid </em></p>
<p>Berrešit fátmmastit ohppiid geahččaleami čuovvolanbarggus. Ohppiin jearrat maid gáddet iežaset olahan ja mainna berrešedje eanet bargat, soaitá leat veahkkin dasa ahte smihttet iežaset máhtestuvvama birra.</p>
<p>Maŋŋil go leat geahčadan bohtosiid, de soaitá leat ávkin diktit ohppiid smiehttat bohtosiideaset birra ja plánet maid sáhttet dahkat vai čehppot. </p>
<p type="listitem">Smiehttangažaldagat</p>
<p type="listitem">Mo ráhkkanahtán ohppiid ovdal geahččalemiid?</p>
<p type="listitem">Mo lavttán bohtosiid iežan máhcahemiide ohppiide ja fuolaheddjiide?</p>
<p type="listitem">Mo galggan rávvet joatkkabarggu dáfus bohtosiid vuođul?</p>
<p type="listitem">Mo fátmmastan ohppiid bohtosiiguin bargat?</p>
<p><em type="bold">Ovttasbargu bargoskihpáriiguin vuođđogálggaid hárrái </em>Vuođđogálggat lohkamis ja rehkenastimis leat integrerejuvvon buot fágaid gealbomihtuin. Vaikke gálggat fágain bohtet máŋgga láhkai ovdan, de leat bohtosat guoskevaččat <em type="italic">buot </em>oahpaheddjiide eai ge dušše oahpaheddjiide dárogielas ja matematihkas. </p>
<p>Nannen dihtii vuođđogálggaid visot fágain, de lea ávkkálaš ahte oahpaheaddjijoavku daid cehkiin mat čađahit geahččalemiid, ovttas analyserejit ja digaštallet geahččalemiid bohtosiid.</p>
<p>Go ovttas čoahkkáigeassá geahččaleami bohtosiid, de sáhttá oahpaheaddjijoavku oaidnit mas oahppit bures birgejit, ja mainna iešguđet fágain fertejit bargat eanet.</p>
<p type="listitem">Háleš bargoskihpáriiddátguin</p>
<p type="listitem">Oaidnit go bohtosiin minstariid dahje sojuid?</p>
<p type="listitem">Leat go mis eará dieđut mat nannejit dahje láivudit bohtosiid?</p>
<p type="listitem">Digaštallet mo áigubehtet čuovvolit daid ohppiid geat leat olu    vulobealde dahje olu bajábealde gaskameari.</p>
<p type="listitem">Maid dahket du bargoskihpárat go galget ohppiideaset čuovvolit?    Eanet dieđuid árvvoštallama ja geahččalemiid birra oainnát dás   www.udir.no</p>
</body></document>
