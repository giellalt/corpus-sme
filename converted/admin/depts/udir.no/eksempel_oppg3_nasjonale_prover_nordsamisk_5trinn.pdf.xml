<document xml:lang="sme" id="no_id"><header><title/><genre code="admin"/><author><unknown/></author><wordcount>428</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/nasjonale_prover/eksempeloppgaver/5/eksempel_oppg3_nasjonale_prover_nordsamisk_5trinn.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Nationála geahččalemiid ovdamearkabargobihtát</p>
<p>Rieban beahttá vuoražasa</p>
<p>Muhtun vuoražasas ledje vihtta moni beasis muorragierragis. De bođii rieban ja dajai: - Ollu go áhkus leat monit? - Vihtta, dajai vuoražas. - Atte ovtta munnje, dajai rieban. - In áidnu ovtta ge atte mon, dajai vuoražas. - Dalle mon gal čuohpan seibbiin dán muora ja válddán buot moniid, dajai rieban ja fáippui dainna guhkes seibbiinis. Vuoražas attii dalle ovtta moni. Muhto dát dáhpáhuvai golbma beaivvi maŋŋálagaid, ja de báhce dušše guokte moni vuoražassii. De bođii bulddogas ja dajai: - Ollu go áhkus leat monit? - Guokte! rágui vuoražas. - Guokte, guokte! - Ráhkis, it go don eambbo monne? dajai bulddogas. - Vihtta mun monnejin, dajai vuoražas. - Vihtta, vihtta! Muhto fasttes rieban lea borran golbma! Dat rágui buot maid leaš veadján ja lei suhtus. - It galgga moniidat addit dan gávvilis riebanii, dasgo das ii leat ákšu mainna muora čuohppá, dajai bulddogas. - Das lea guhkes seaibi! Seaibi! Dat áigu dainna čuohppat! biškkui vuoražas ja bossuluvai. - Há-há-há! boagustii bulddogas. - Eatnat gerddiid mon lean oaidnán dan ruohttamin vuovddi čađa ja seaibi fáškasattai birra muoraid, muhto in leat vel oaidnán ovtta ge muora gahččamin dan ákšu geažil. Rieban bođii fas njealját beaivvi. - Ollu go áhkus dál leat monit? dajai dat ja siđvái bajás guvlui vuoražassii. - Guokte! dajai vuoražas. - Atte munnje ovtta, dajai rieban.</p>
<p>Nationála geahččalemiid ovdamearkabargobihtát - In ovtta ge! In ovtta ge! rágui vuoražas. - Mon dalle čuohpan seibbiin dán muora ja válddán buot, dajai rieban ja fáippui seaibbi. - Dat ii bastte! Dat ii bastte! rágui vuoražas ja vatnalahtii čeabeha nu guhkás go leaš sáhttán, vai rieban oaidná man son leai roastil ja suhtus. - Mon manan šliipet dan, muljardii rieban ja manai vuovdái. Muhto ovdal go fas bođii, de ledje monit čivgan ja čivggat girdilan geidnoseaset.</p>
<p>Teaksta lea divoduvvon nationála geahččalemiid várás. Vižžon girjjis Edel Hætta Eriksen – Per Persen – Lydolf Lind Meløy (doaim.) 1990: <em type="italic">Lohkangirji </em>. Sámi oahpahusráđđi, Girko- ja oahpahusdepartemeanta ja H. Aschehoug &amp; Co. (W. Nygaard) 1990. </p>
<p>Nationála geahččalemiid ovdamearkabargobihtát 1. Galle moni ledje vuoražasas álggos? </p>
<p>A. Guokte B. Golbma C. Njeallje D. Vihtta 2. Movt rieban oaččui vuoražasa moniid? </p>
<p>A. Rieban vieččai daid ieš beasis B. Vuoražas bálkestii daid sutnje C. Rieban čuolai muora D. Dat gahčče ieža vulos 3. Galle gearddi finai rieban vuoražasa luhtte? </p>
<p>A. Oktii B. Guktii C. Golbmii D. Njelljii 4. Galle čivgga oaččui vuoražas? </p>
<p>A. Guokte B. Golbma C. Njeallje D. Vihtta 5. Movt fillii rieban vuoražasa addit moniid? ....................................................................................................... ....................................................................................................... ....................................................................................................... </p>
<p>Ovddit siiddu teaksta lea vižžojuvvon muhtin lohkangirjjis. Ane teavstta go vástidat dáidda gážaldagaide.</p>
</body></document>
