<document xml:lang="sme" id="no_id"><header><title/><genre code="admin"/><author><person firstname="Kåre" lastname="Lutro" sex="unknown" born="" nationality=""/></author><author><person firstname="Marianne" lastname="Vangsnes" sex="unknown" born="" nationality=""/></author><translator><unknown/></translator><translated_from xml:lang="nob"/><year>2005</year><place>http://www.fug.no/cgi-bin/fug/imaker?id=27768</place><wordcount>3347</wordcount><conversion_status type="standard"/><availability><free/></availability><submitter name="Joseph Fjellgren" email="joseph.fjellgren@samediggi.no"/><origFileName>http://www.fug.no/data/f/0/31/69/3_2401_0/Tid_for_samtale_nordsamisk.pdf</origFileName><parallel_text xml:lang="nno" location="tid_for_samtale_nyn_nett.pdf"/><parallel_text xml:lang="nob" location="tid_for_samtale_bm_nett.pdf"/><parallel_text xml:lang="sma" location="tid_for_samtale_sorsamisk.pdf"/><parallel_text xml:lang="smj" location="tid_for_samtale_lulesamisk.pdf"/><metadata><uncomplete/></metadata><version>XSLtemplate  1.22 ; file-specific xsl  $Revision: 1.2 $; common.xsl  $Revision$; </version></header><body><p>Ságastallanáigi <em type="italic">3 </em></p>
<p>OVDASÁTNI</p>
<p>Buot váhnemat háliidit mánáideaset ovdánit positiivvalaččat, ja skuvla lea deaŧalaš mielveahkki dán barggus. Váhnenkonferánsa lea aiddo dat deaivvadansadji gos dákkár ovttasbarggu sáhttá duddjot máná/oahppi ektui. Dán gihppagis geavahat ovdánanságastallan-sáni váhnenkonferánsasáni sajis. Ovdánanságastallan-sátni deattuha mii dát ságastallamiid lea; mo oahppi doaibmá, oahppá ja ovdána.</p>
<p>Vuođđoskuvlla váhnenlávdegoddi almmustahttá Ságastallanáigigihppaga vai dat livččii reaidun buoridit ruovttu ja skuvlla ovttasbarggu. Váhnenkonferánsa lea okta deaŧaleamos sajiin gos máná ektui sáhttá duddjot ovttasbarggu.</p>
<p>Gihpa lea čállojuvvon sihke váhnemiid ja oahpaheaddjiid várás. Gihppagis geavahat váhnen-sáni go oaivvildat sihke váhnemiid ja fuolaheaddjiid.</p>
<p>Ságastallanáiggi leat Horddalánddas Osa gieldda oahpaheaddjit ja váhnemat ráhkadan. Osa gielda lea máŋggaid jagiid hábmen vugiid ahte mo bagadit ja árvvoštallat oahppiid. Ovttas Fusa gielddain lea prošeaktajoavku ráhkadan reaiddu mo systemáhtalaččat árvvoštallat árvosániid haga (VUK)1. Dán gihppagis leat geavahan VUK-prošeavtta materiála.</p>
<p>Oahppit árvvoštallojit árvosániid haga miehtá vuođđoskuvlla áigodaga. Golbma maŋimuš vuođđoskuvlajagi ja joatkkaskuvllas árvvoštallojit oahppit maiddái árvosániid vuođul. Árvvoštallanreaiddu VUK geavahit buot skuvllat dán guovtti gielddas ja lea hui deaŧalaš oassi ovdánanságastallamiin.</p>
<p>Dát gihpa láidesta ovdánanságastallama sisdollui. Mii sávvat ahte gihpa movttiidahttá váhnemiid ja oahpaheaddjiid, ja duddjo buori ságastallanvuođu ja ovttasbarggu oahppi ektui.</p>
<p>FUG (VVL) giitá čálli-guoktá oahpahusinspektevrra Kåre Lutro ja Søfteland skule (Søftelanda skuvlla) adjunkta Marianne Vangsnesa. FUG giitá maiddái Kristin ja Bjørn Halvor Haukelanda, Lill-Karin Wallema ja Per Olav Søråsa, geat leat rávvagiid buktán sisdoalu ektui.</p>
<p>Vuođđoskuvlla váhnenlávdegoddi Geassemánnu 20051</p>
<p>Eambbo dieđuid VUK birra logat dás: www.vuk.no</p>
<p>Ságastallanáigi <em type="italic">4 </em></p>
<p>VUOĐĐU</p>
<p><em type="bold">Árvvoštallan ja bagadeapmi </em>Gulahallanoahpaheaddjis lea váldoovddasvástádus gohččut boahtit ovdánanságastallamii, ja son galgá ovttas váhnemiiguin gávnnahit mii sisdoaluid ja vuođuid galgá leat ságastallamis. Mii maŋŋelaš čilget mo dán sáhttá dahkat. </p>
<p>Vuođđoskuvlla njuolggadusaid § 3-2 dadjá earret eará ná skuvlla ja ruovttu ovttasbarggu birra: - Skuvla galgá doallat buori oktavuođa váhnemiiguin. Gulahallanoahpaheaddji galgá unnimusat guktii jagis doallat ráhkkanahtton ja struktuvrralaš ságastallama singuin. Ságastallamis galgá gulahallanoahpaheaddji earret eará muitalit man muttus oahppi lea daid ulbmiliid ektui mat leat oahppoplánas ja mo oahppi bargá beaivválaččat. Ságastallama galgá čoahkkáigeassit vai ee. šaddá ovttaoaivilvuohta das maid sii erenoamážit galget deattuhit boahttevaš barggus. Go oahppi deavdá 12 jagi, de sus lea vuoigatvuohta oassálastit.</p>
<p>Dábálaččat lea lunddolaš ja ávkkálaš ahte oahppi ieš lea mielde ovdánanságastallamis. Muhtumin sáhttet leat sivat manne dušše oahpaheaddji ja váhnemat fertešedje sierranassii ságastallat ovttas. Dan sii ovdagihtii šiehtadit. Go mii dán gihppagis geavahat ovdamearkkaid dasa mo ovdánanságastallamat galggašedje leat, de dain leat sihke oahppi, váhnemat ja oahpaheaddji rehkenaston oasseváldin.</p>
<p>Oahppi, oahpaheaddji ja váhnemiid gaskasaš ovdánanságastallamii ferte bures ráhkkanit. Go buohkat dákkár deaivvadeamis galget dovdat iežaset dássálaga, de fertejit buohkat dovdat ságastallama sisdoalu. Datte ii berre ságastallan dollot nu čavgadit ahte ii šatta šat vejolaš coggalit gaskii dárbbašlaš áššiid.</p>
<p>Juohke oahppis lea vuoigatvuohta bagaduvvot ja árvvoštallot dan 10 jagis go vázzet vuođđoskuvlla. Dát bagadus ja árvvoštallan galgá muitalit veahá mo oahppi doaibmá fágalaččat ja sosiálalaččat, ja makkár bargovugiid oahppi hálddaša. Ságastallamis galget maiddái ovttas gávnnahit mo sin ovttasbargu galgá ain joatkašuvvat.</p>
<p>Vuođđoskuvlla njuolggadusaid § 3-1 ja § 3-3 dadjet earret eará árvvoštallama hárrái ná: - Mánáidskuvllas galgá skuvla árvvoštallat dušše árvosániid haga. Nuoraidskuvllas galgá oahppi lassin árvvoštallamii árvosániid haga, oažžut fágaárvosániid ja ortnet- ja láhttaárvosániid.</p>
<p>Danin go rábmi ovdánahttá olbmo, de lea deaŧalaš oahppái dovdat ahte son máhttá ja sáhttá sihke dasa mii gullá fágalaš ja sosiálalaš gelbbolašvuhtii ja bargovugiid geavaheapmái. Vaikko vel álggahettiin ságastalloge oahppiid</p>
<p>Ságastallanáigi <em type="italic">5 </em>nana beliid birra, de ferte maiddái ságastallat daid áššiid birra mat oahppái leat hástalussan. Maiddái ferte árvvoštallat man láhkai oahpaheaddji ja váhnemat galget dustet hástalusaid ja mo daid čuovvolit. </p>
<p>Ovdánanságastallamis fertejit leat ovttaoaivilis das makkár mihttomeriid galget juksat boahtte áigodagas. Dán sáhttet ráhkadit čálalaš šiehtadussan skuvlla, oahppi ja ruovttu gaskii. Dákkár šiehtadus sáhttá sisttisdoallat oahppi, oahpaheaddji ja váhnemiid mihttomeriid. (Geahča šiehtadusovdamearkka s. 13)</p>
<p>RÁHKKANEAPMI</p>
<p>Ovdánanságastallama sáhttá ráhkkanahttit ja organiseret máŋggaláhkai. Makkáraš vuogi dal jo vállješ, de lea deaŧalaš sihkkarastit ahte ovdánanságastallan duddjo ovttasbarggu oahppi, váhnemiid ja skuvlla gaskii.</p>
<p><em type="bold">Váhnemat ja skuvla </em>Sihkkarastin dihtii buori ovttasbarggu, de sáhtášii ovdánanságastallan leat ovdamearkka dihtii váhnenčoahkkimis fáddán. Doppe sáhttet sihke oahpaheaddji ja váhnemat árvalit mii ságastallamis galgá dáhpáhuvvat. Oahpaheaddji sáhttá maiddái sáddet ságastallančállosa masa váhnemiid hástala čállit daid áššiid maid háliidit váldit ovdan. Go oahpaheaddji oažžu čállosa ruovttoluotta, de sáhttá sisdoalu heivehit juohke ságastallamii. </p>
<p type="listitem">Sáhttá maiddái leat ávkkálaš jearahit váhnemiid ovdánanságastallama birra.  Iskkadeamis sáhttá ovdamearkka dihtii jearrat:</p>
<p type="listitem">Mii galggašii leat ovdánanságastallama fáddán?</p>
<p type="listitem">Gallii galggašedje skuvla ja váhnemat deaivvadit skuvlajagis?</p>
<p type="listitem">Man guhká galggašii ságastallan bistit?</p>
<p type="listitem">Geat galggašedje oassálastit ságastallamis?1: Oahppi ja oahpaheaddji/ráhkkaneapmi2: Oahppi/váhnemat - ráhkkanit ruovttus3: Ovdánanságastallan, masa buohkat leat bures ráhkkanan.</p>
<p>Ságastallanáigi <em type="italic">6 </em></p>
<p><em type="italic">Skovveovdamearka </em></p>
<p type="listitem">Oahppi ja oahpaheaddji Mánáidskuvllas vedjet jo oahppit leat dan mađe rávvásat ahte sáhttet  oassálastit ovdánanságastallama ráhkkaneamis. Nuoraidskuvllas leat  luohkkáráđđečoahkkimii várrejuvvon sierra diimmut, mat sáhttet  geavahuvvot dánlágan ráhkkanemiide. Man birra háliidit oahppit  ságastallat? Ovttasráđiid oahpaheaddjiin sáhttet gávnnahit heivvolaš fáttáid.5. ja 8. cehkiid oahppit oaivvildit ovdánanságastallama birra earret eará dán:</p>
<p type="listitem">Oahppi ferte beassat oassálastit ovdánanságastallamis,    sutnje han dat gullá.</p>
<p type="listitem">Deaivvadeapmi galggašii bistit unnimusat 30 minuhta, amas šaddat doapmamuš, ja   buohkat besset hállat.</p>
<p type="listitem">Buorre lea beassat ráhkkanit ságastallamii.</p>
<p type="listitem">Deaŧalaš lea beassat iežas buohtastahttit iežainis, iige geainnage earáin.</p>
<p type="listitem">Somá lea buriid sániid gullat oahpaheaddjis.</p>
<p type="listitem">Heahpat gal lea gullat go oahpaheaddji rábmo mu, muhto somá gal maid lei!</p>
<p type="listitem">Deaŧalaš lea ságastallat das mii lea positiiva,    das mii manná bures, muhto olmmoš han ferte    maid duoddut gullat dan mii lea heittot.</p>
<p type="listitem">Čoddagis dovdo go ságastallat dan birra mii ii leat nu vuogas.</p>
<p>Go oahppi diehtá mii ságastallamis galgá dáhpáhuvvat, de dat buktá oadjebasvuođa. Oahppiságastallamis, oahpaheaddji ja oahppi gaskasaš ságastallamis, sáhttiba ráhkkanit ovdánanságastallamii. Das sáhttá oahppi oažžut veahki mo galgá iežas árvvoštallat sihke fágalaš ja sosiálalaš ovdáneami hárrái, ja mo son hálddaša iešguđetlágan bargovugiid. Ságastallamis galggašeigga maid ságastit das maid oahppi oaivvilda iežas oahppama hárrái. Lea go mihkkege mii galggašii leat earáláhkai skuvllas dahje ruovttus, vai oahppan ja ovdáneapmi buorránivčče? Oahppi ja oahpaheaddji ráhkkaneaba mo dán galggašii buktit ovdan ovdánanságastallamis. Ovttas sáhttiba hábmet ođđa mihttomeriid maid oahppi galgá boahtte áigodagas juksat. Dánlágan oahppioassálastin sáhttá leat movttiidahtti.</p>
<p><em type="bold">OAHPPI ÁRVVOŠTALLÁ IEŽAS NAMMA: Suorgi: DOAHTTALEAPMI JA GIERDILVUOHTA Kriteriijat: Hui dávjá Dávjá Muhtumin Hárve Mearkkašupmi </em>Lean gierdil sin ektui geat dan dárbbašit Doarjjun ja bealuštan sin geat loavkašuvvet? Doahttalan earáid rievtti doalahit iežaset oaiviliid Doahttalan earáid iešvuođalági </p>
<p>Ságastallanáigi <em type="italic">7 </em></p>
<p>Go oahppi šaddá boarrásat, de sáhttá leat ávkkálaš geavahit fágalaš ja sosiálalaš ovdáneami iešárvvoštallanskovi. Devdojuvvon skovvi lea buorre doarjja go oahpaheaddjiin ságastallá. Dánlágan skovi sáhttá maiddái geavahit ovdánanságastallamis.</p>
<p type="listitem">Oahppi ja váhnemat Go oahppi ja váhnemat dovdet ságastallama sisdoalu, de sáhttet maiddái  ráhkkanit deaivvadeapmái. Ráhkkaneami álkidahttin dihtii sáhttá  oahpaheaddji sáddet čállosa mas jearrá mo oahppi lea ovdánan maŋimuš  áiggi. Sáhttá omd. jearrat:</p>
<p type="listitem">Guđe fágaid orut iežat mielas hálddašeamen bures?</p>
<p type="listitem">Makkár bargovugiide liikot?</p>
<p type="listitem">Geainna ovttastalat skuvllas?</p>
<p type="listitem">Maid don liikot bargat friddjabottuin?</p>
<p>Go ovdánanságastallan ráhkkanahtto, de dat sihkkarastá ahte ságastallan geavahuvvo dasa mii lea deaŧaleamos; ovdánahttit oahppi ja movttiidahttit su hálddašit daid hástalusaid mat bohtet su guovdu skuvlaáiggis. Go bures lea ráhkkanan, de dat duddjo positiiva vuordámušaid ja oadjebasvuođa daidda geat galget deaivvadit.</p>
<p>ORGANISEREN JA VUOĐĐU</p>
<p><em type="bold">Bovdehus </em>Muhtun skuvllain dollet ain ovdánanságastallamiid eahketbeaivve dahje eahkedis, muhto eanet ahte eanet skuvllat geahččalit doallat ságastallamiid beaivet. Sihke oahpaheaddji ja váhnemat fertejit iežaset geahččalit heivehaddat nu ahte ovttas gávnnahit heivvolaš ságastallanáiggi. Muhto skuvllas lea geatnegasvuohta láhčit dili nu ahte buot váhnemat sáhttet boahtit. </p>
<p><em type="italic">Skovveovdamearka </em></p>
<p><em type="bold">Gunvorii ja Hánsii </em>Dál lea ovdánanságastallanáigi. Dát galget deaivvadit: váhnemat, oahppi ja gulahallanoahpaheaddji. Bures boahtin! </p>
<p>Čoahkkinbáiki: Girjerájus Beaivi: gaskavahku 30.4. Áigi: dii. 14.00 - 14.30 Ságastallanfáddán leat:</p>
<p>Dearvuođaiguinoahppi oahpaheaddji</p>
<p type="listitem">Fágalaš ovdáneapmi</p>
<p type="listitem">sámegiela riektačállin (htt:ht)</p>
<p type="listitem">matematihkka (algebra)</p>
<p type="listitem">eaŋgalsgiella (njuovžilis lohkan/jietnadeapmi)</p>
<p type="listitem">Oassálastin diimmuin</p>
<p type="listitem">njálmmálaš barggut</p>
<p type="listitem">bargobihtáiguin bargat</p>
<p type="listitem">Loaktin</p>
<p type="listitem">friddjabottuin ja skihpáriiguin</p>
<p type="listitem">diimmuin ja oktasaš bargguin</p>
<p type="listitem">Ruovttubargu</p>
<p type="listitem">goas bargojit bihtát</p>
<p type="listitem">bargodábit</p>
<p>Ságastallanáigi <em type="italic">8 </em></p>
<p>Ovdánanságastallama bovdehus ferte sáddejuvvot ruovttuide buori áiggis. Juohke oahppi sáhtášii ieš bovdet váhnemiiddis. Ovttasráđiid oahpaheaddjiin gávnnaheaba heivvolaš áiggi ja sáddeba persovnnalaš bovdehusa ruoktot. Eará háviid sáhttá gis leat ávkkáleamos sáddet oktasaš bovdehusa luohká váhnemiidda masa sáhttet merket heivvolaš áiggi.</p>
<p>Nugo ovdalaččas namuhuvvon, de lea dál dábálaš ahte oahppi oassálastá ságastallamis 2. dahje 3. luohká rájes. Ávkkálaš lea go oahppi ieš beassá oassálastit, muhto ollesolbmuin soaitá muhtumin leat dárbu ságastallat sierra. Veadjá dahkat buori jos ollesolbmot deaivvadit oktii jagis mánáid haga.</p>
<p type="listitem">Muhtun váhnemiid oaivilat dasa ahte geat galggašedje oassálastit  ságastallamis:</p>
<p type="listitem">Dáidá leat buorre muhtumin deaivvadit maiddái mánáid haga.</p>
<p type="listitem">Álkit lea ságastallat váttes áššiid birra mánáid gulakeahttá.</p>
<p type="listitem">Muhtun háviid háliidivččiimet ságastallat dakkár áššiid birra maid mánát eai galggašii gullat.</p>
<p type="listitem">Buorre go oahppi lea mielde, dalle sii sáhttet gullat sihke buriid ja heajos beliid.</p>
<p type="listitem">Buoremus dieđuid oažžu dalle go buohkat leat das: oahppi, váhnemat ja oahpaheaddji.</p>
<p>Bovdehusas berre oidnot mii ovdánanságastallama sisdoallu lea ja geat galget deaivvadit.</p>
<p><em type="bold">Latnja </em>Luohkkálatnja lea heivvolaš sadji oahpaheaddjái, oahppái ja váhnemiidda deaivvadit. Dáidá leat buorre deaivvadit máná bargolanjas ja oaidnit su bargosaji, tevnnegiid ja eará oahppibargguid. </p>
<p>Sáhtášii maid geavahit eará lanjaid doallat ovdánanságastallama, omd. joavkolanja dahje skuvlagirjerádjosa. Latnja ferte bures heivet ságastallat vuđolaččat ja muosálaččat.</p>
<p>Beroškeahttá lanjas, de lea lunddolaš organiseret ságastallama nu ahte váhnemat, oahppi ja oahpaheaddji čohkkájit seamma beavddi birra. Geavatlaš bealli galgá čájehit ahte ságatallanguimmežat galget dovdat iežaset ovttaárvosažžan.</p>
<p><em type="bold">Áigi </em>Ovdánanságastallama ii galgga heittot áigi ja hoahppu stivret. Buohkat galget beassat hállat. Loahpahettiin de ferte leat áigi čoahkkáigeassit ságastallama ja hábmet mihttomeriid boahtte áigodahkii. </p>
<p>Ságastallanáigi <em type="italic">9 </em></p>
<p type="listitem">Olu váhnemat háliidit geavahit unnimusat 30 minuhta dánlágan  ságastallamiidda. Iskkadeapmi váhnemiid gaskkas muitala maid muhtumat  oaivvildit ságastallanáiggis:</p>
<p type="listitem">Guhkidehket ságastallama 30 minuhttii, de ii dárbbaš ballat geavaheames menddo guhkes áiggi, ja oahpaheaddjit eai dárbbaš  maŋŋánit</p>
<p type="listitem">Sávvet guhkebuš áiggi go 30 minuhta</p>
<p type="listitem">Go buohkat galggažit ollet dadjat maidege, de lea dárbu unnimusat 30 minuhttii.</p>
<p><em type="bold">Jođiheaddjit </em>Dávjjimusat lea lunddolaš ahte oahpaheaddji jođiha ságastallama. Ságastallama ráhkkanettiin sáhttá oahpaheaddji ja oahppi šiehtadit goabbá galgá maid váldit ovdan, ja soaitá vel oahppi ieš sáhttit váldit ovddasvástádusa jođihit muhtun ságastallanosiid. Oahpaheaddjit geat leat geahččalan oahppijođiheami, leat vásihan ahte dat lea hui ávkkálaš oahppi ovdáneapmái, muhto dat gis mielddisbuktá ahte ráhkkananbargu guhku sihke oahppái ja oahpaheaddjái. </p>
<p>SÁGASTALLAMA SISDOALLU <em type="bold">Maŋosgeahčasteapmi </em>Ovdánanságastallan galgá leat ráhkkanahtton deaivvadeapmi skuvlla ja ruovttu gaskka, ja deaivvadeami fáttát fertejit leat mearriduvvon. Sáhttá leat vuogas álggahettiin geahčastit mihttomeriid maid mannan deaivvadeamis mearridedje. Mo lea ovdáneapmi leamaš maŋimuš áigodagas? Lea go oahppi juksan šihttojuvvon mihttomeriid? Leat go mihttomearit leamaš ávkkálaččat dasa mo oahppi lea doaibman ja ovdánan? Oahppi, váhnemat ja oahpaheaddji árvvoštallet bohtosiid, ja bidjet fas ovttas ođđa mihttomeriid boahttevaš áigodahkii. </p>
<p><em type="bold">Ovdánanmihttomearit </em>Vuođđoskuvllas leat olu oktasaš oahpahusmihttomearit, sihke fágalaččat ja sosiálalaččat. Mihttomearit čilgejit maid oahppi galgá oahppat iešguđet dásis. Ovdánanságastallamis ferte de geahčadit maid oahppi hálddaša. Maid oahppi ieš oaivvilda? Ovttas oahpaheaddjiinis ja váhnemiidisguin sáhttá oahppi bidjat ođđa mihttomeriid olahit. Mihttomearit galget bidjat oahppái gáibádusaid, muhto maiddái oahpaheaddjái ja váhnemiidda čuovvolit. Ovdánanmihttomeari galgá sáhttit mihtidit, ja oahppi ja váhnemat fertejit skuvlla váccidettiin diehtit ahte lea go mihttomearri olámuttos. </p>
<p><em type="bold">OVTTASBARGU </em>(ovdamearka) </p>
<p type="listitem">Mihttomearri</p>
<p type="listitem">Oahppi čájeha máhtu ja dáhtu ovttasbargat</p>
<p type="listitem">Oassemihttomeriid ovdamearkkat:</p>
<p type="listitem">Oahppi guldala earáid</p>
<p type="listitem">Oahppi bargá aktiivvalaččat oktasaš  bargguiguin</p>
<p type="listitem">Oahppi doallá šiehtadusaid</p>
<p>Ságastallanáigi <em type="italic">10 </em></p>
<p>Ovdánanmihttomearit fertejit čatnasit dihto fágaide dahje dihto bargobihtáide maid oahppi galgá dahkat. Mihttomearit sáhttet maiddái čatnasit bargovugiide ja máhttimii dahje sosiálalaš doaibmamii, nugo máhttit earáiguin ovttastallat.</p>
<p>Geavaheadnot mat ovttasbarggu ovdánanovdamearkan. Máhttit hálddašit ovttasbarggu lea deaŧalaš dasa mo oahppi doaibmá sihke fágalaččat ja sosiálalaččat, sihke skuvllas ja bargoeallimis go dat áigi boahtá. Skuvllas oahppi galgá bargat ovttas earáiguin, sihke guvttiid guvttiid ja joavkkuin. Sii galget oahppat bargat iešguđetlágan bargovugiid mielde nugo ovdamearkka dihtii prošeaktabarggu. Danin lea áibbas dárbbašlaš máhttit ovttasbargat.</p>
<p>Guđet oassemihttomearit fertejit devdojuvvot duddjot buori ovttasbarggu? Maiddái oahppiide ja váhnemiidda lea hui deaŧalaš diehtit mat leat dihto ovdánanmihttomeari oassemihttomearit. Oahppi galgá oahppat dovdat maid ovttasbargu-doaba mearkkaša, ja de oažžut veahki oaidnit mo son doaibmá mihttomeriid ektui.</p>
<p>Ovdánanmihttomearit galget heivehuvvot juohke oahppái. Oahppit geat rahčet, sáhttet dovdat váttisin jos sin buohtastahttet oahppiiguin geat leat čeahpit. Jos oktasaš mihttomearit ja oassemihttomearit deattuhuvvojit menddo sakka, de sáhttet oahppit dovdat iežaset heajubun, ja dat sáhttá goazahit ovdáneami. Ovdánanságastallamis galgá boahtit ovdan mo oahppi doaibmá ja mo ovdáneapmi lea oahppi návccaid ektui. Ovdánanságastallan galgá leat deaivvadeapmi mas oahppi movttáska bargat juvssahahtti ovdánamihttomeriid olahit.</p>
<p><em type="bold">Oahppi gelbbolašvuohta </em>Skuvlla mihttomearri lea ovttas ruovttuin ovdánahttit oahppiid gelbbolašvuođa máŋgga dáfus, mas olmmoš ieš lea guovddážis. Skuvla galgá leat báiki gos oahppá ja loaktá. Oahppan mearkkaša ahte oahppi galgá hukset máhtolašvuođa iešguđet fágas. Lassin máhttit muitalit ođđa dieđuid, de galgá oahppi máhttit jurddašit iešheanalis ja geavahit dán máhtolašvuođa skuvlabargguin, ruovttus ja boahttevaš bargoeallimis. </p>
<p>Dánáigge oahppit ožžot stuorát ovddasvástádusa iežaset oahppamii ja ovdáneapmái. Dađistaga eanet skuvllat geavahišgohtet bargoplánaid, bargovuogi mii mearkkaša ahte oahppi eanet ferte ieš ráhkkanahttit ja gergehit bargobihtáid. Dalle oahppit dárbbašit máhttit geavahit máŋggalágan bargovugiid ja bargomálliid.</p>
<p>Ságastallanáigi <em type="italic">11 </em></p>
<p>Oahppi dárbbaša maid máhttit oaidnit mo son doaibmá. Maid mearkkaša váldit ovddasvástádusa iežas oahppamii? Dat sáhttá leat deaŧalaš gažaldat digaštallat oahppiin ja váhnemiiguin ovdánanságastallamis. Mo oahppi orru iežas mielas váldimin ovddasvástádusa iežas oahppamii?</p>
<p>Lassin fágalaš ovdáneapmái ja bargovugiid oahppamii, de galgá oahppi maiddái máhttit ja diehtigoahtit mo son doaibmá earáiguin ovttas. Dán sosiálalaš máhtolašvuođa galgá oahppi máhttit geavahit buoremus lági mielde earáiguin ovttastaladettiin ja ovttasdoaimmadettiin. Loaktimis sáhttá oaidnit mo oahppi doaibmá sosiálalaččat. Danin leage deaŧalaš jearrat oahppis ahte mo sus lea skuvllas. Dovdá go iežas oadjebassan luohkká- ja skuvlabirrasis? Dovdá go oahppi ahte oahpaheaddjit ja eará oahppit atnet árvvus su? Lea go oahppi čeahppi árvvusatnit earáid?</p>
<p><em type="bold">Fágalaš ovdáneapmi </em>Go fágalaš nanusmahttimis lea sáhka, de ferte álgit bargat das mo oahppi doaibmá iešguđet fágas. Ovdánanságastallamis fertejit oahppi ja váhnemat oažžut diehtit man muttus oahppi lea máhtolašvuođa dáfus dihto fága mihttomeriid ja oassemihttomeriid ektui. Mánáidskuvllas boahtá dát oidnosii go oahppi árvvoštallojuvvo árvosániid attekeahttá. Nuoraidskuvllas ovttaskasbargobihtát ja termiidnaárvosánit addet muhtun muddui dieđu man muddui oahppi hálddaša fága. Seamma deaŧalaš lea árvosániid lassin maiddái čilget bohtosiid dárkileappot ja bagadit. Dá lea ovdamearka mo sámegiel oahpaheaddji árvvoštallá nuoraidskuvlla oahppi: </p>
<p>Dus leat ollu buorit dieđut teavsttastat girječálli birra. Buorre go leat siteren girjjiin ja dan maid čálli ieš lea dadjan. Teaksta lea guhkkodaga dáfus buorre, ja don hálddašat juohkima bures. Buorre! Dus leat muhtun čállinmeattáhusat, ja don fertet erenoamážit bargat dássemolsumiin. Lean čálistan moadde mearkkašumi ravdii. Loga daid ja geahča kursagirjjis s. 14. Geavat njálmmálaš giela gullat dássemolsuma.</p>
<p>Dát lea erenoamáš deaŧalaš jos oahppi atná muhtun fága dahje fágasuorggi váttisin.</p>
<p><em type="bold">OVDDASVÁSTÁDUS </em></p>
<p type="listitem">IEŽAT OAHPPAMII (I) (ovdamearka)</p>
<p type="listitem">Bijat go mihttomeriid iežat bargui?</p>
<p type="listitem">Lea go dus buot biergasat mielde maid  dárbbašat?</p>
<p type="listitem">Barggat go buot bargguid maidda dus  lea ovddasvástádus?</p>
<p><em type="bold">OVDDASVÁSTÁDUS </em></p>
<p type="listitem">IEŽAT OAHPPAMII (II) (ovdamearka)</p>
<p type="listitem">Leat go ráhkkanan skuvlabargui?</p>
<p type="listitem">Leat go fuolalaš oahpahusas?</p>
<p>Ságastallanáigi <em type="italic">12 </em></p>
<p>Čilgemiid ja bagadallama vuođul beassá oahppi diehtit maid son sáhttá bargat buoridit iežas oahppama ja ovdáneami. Lea go oahppis omd. váttisvuođat fágain, vai ii go son bargga doarvái buoridit bohtosiid? Maid oahppi ieš oaivvilda? Sáhttá go skuvlla oahpahusa ja veahki heivehit buorebut? Dáid gažaldagaiguin sáhttá leat ávkkálaš bargat ovdánanságastallamis. Mađe boarrásat oahppi lea, dađe buorebut máhttá ieš oaidnit mo son doaibmá. Maiddái lea ávkkálaš geahčadit mo váhnemat sáhttet veahkehit máná ovdánit.</p>
<p><em type="bold">Sosiálalaš ovdáneapmi </em>Skuvllas leat máŋga njuolggadus- ja norbmačoakkáldaga maid skuvla háliida ahte oahppi olaha ja doahttala. Dánlágan njuolggadus- ja norbmačoakkáldagat duddjojit buriid guottuid ja daid vuođul hábmejuvvo oadjebas skuvlabiras ja daid galggašedje oahppi, váhnemat ja skuvla ráhkadit ovttas. Oahppi ferte oahppat mo su láhttenvuogit ja dagut váikkuhit eará oahppiide ja luohkká- ja skuvlabirrasii. Deaŧalaš lea ahte oahppi oahppá bidjat rájáid go son dovdá ahte son ii adnojuvvo árvvus. </p>
<p>Nugo ovdalaččas namuhuvvon, de fágalaš ja sosiálalaš ovdáneapmi dáhpáhuvvá ovttasdoaibmama ja ovttasbarggu máhtolašvuođa vuođul. Árvvusatnin ja gierdilvuohta leat eará doahpagat mat čatnasit dása. Maid doahpagat mearkkašit? Ja mo sáhttá oahppi doaibmat bures ja ovdánit árvvusatnima ja gierdilvuođa dáfus? Doahpagiid ferte oassemihttomeriid vuođul čielggadit ja ovdamearkkaid bokte čilget. Maiddái dás sáhtášii geavahit árvvoštallanskovi. Guđiid ovdánanmihttomeriid sáhttá oahppi geahččalit olahit go lea sáhka árvvusatnimis ja gierdilvuođas?</p>
<p><em type="bold">Ságastallama čoahkkáigeassin ja ođđa ovdánanmihttomearit </em>Bures ráhkkanahtton ovdánanságastallama čoahkkáigeasus biddjojit fágalaš ja sosiálalaš ovdánanmihttomearit boahtte áigodaga várás. </p>
<p><em type="bold">ÁRVVUSATNIN </em></p>
<p><em type="bold">JA GIERDILVUOHTA </em></p>
<p type="listitem">Mihttomearri:</p>
<p type="listitem">Oahppi atná árvvus ja lea gierdil earáid ektui</p>
<p type="listitem">Oassemihttomearit (ovdamearkkat):</p>
<p type="listitem">Oahppi čájeha gierdilvuođa daidda geat dan dárbbašit</p>
<p type="listitem">Oahppi doarju/bealušta sin geat loavkašuvvet</p>
<p type="listitem">Oahppi dohkkeha earáid iešvuođalágiid</p>
<p>Ságastallanáigi <em type="italic">13 </em></p>
<p><em type="italic">Skovveovdamearka </em></p>
<p>Čoahkkáigeassu sáhttá leat sihke njálmmálaččat ja čálalaččat, muhto jos mihttomearit ležžet deaŧalaččat oahppi boahttevaš ovdáneapmái, de daid galggašii čállit. Go jo lea sáhka oahppi ovdáneamis, de son ferte aktiivvalaččat leat mielde válljemin ovdánanmihttomeriid, maiddái daid mat galget leat čálalaččat. Mihttomearit fertejit leat dušše moadde ja konkrehta. Dábálaččat lea doarvái guovtti golmma mihttomearis. Dalle lea álkit buohkaide oaidnit ahte olaha go oahppi mihttomeriid vai ii. Šiehtadusa mihttomearri sáhttá maiddái leat ahte oahpaheaddji ja/dahje váhnemat váruhit mihttomeriid olahit.</p>
<p><em type="bold">Oahppi, váhnemat ja skuvla juogadit ovddasvástádusa </em>Čoahkkáigeasedettiin lea lunddolaš boahtit ovttaide ahte geas lea váldoovddasvástádus váruhit ahte iešguđet mihttomearri olahuvvo. Ovddasvástádus galggašii juogaduvvot oahppi, skuvlla ja váhnemiid gaskka. </p>
<p><em type="bold">Áigodaga mihttomeriid čuovvoleapmi </em>Guovtti ovdánanságastallama gaskkas sáhttá leat ávkkálaš ahte ságastallanguimmežat doalahit oktavuođa ja gaskkohagaid addet dieđuid mo dat orru mannamin. Dan sáhttá dahkat čálalaččat oahppibargguid oktavuođas, oahppiidságastallama oktavuođas, e-poastta dahje telefuvnna bokte. </p>
<p>ERENOAMÁŠ HÁSTALUSAT</p>
<p><em type="bold">Mánát geain leat iešguđetlágan eavttut </em>Mánát bohtet skuvlii iešguđetlágan dárbbuiguin ja vásáhusaiguin. Láhčin dihtii dili buoremus lági mielde juohkehažžii, de lea deaŧalaš ahte váhnemat addet skuvlii dieđuid máná birra. Muhtun mánáin sáhttet leat erenoamáš váttisvuođat fágaid dáfus, ja earáin gis váttisvuođat doaibmat sosiálalaččat. Go oahppis lea heajos gullu dahje heajos oaidnu, de dat sáhttá dagahit ahte ii loavtte, oahpa iige ovdán. Buorre gulahallan ja dialoga ruovttu ja skuvlla gaskka sáhttá eastadit dán dáhpáhuvvamis. </p>
<p>ŠIEHTADUS <em type="bold">Mihttomearit: </em></p>
<p><em type="bold">Ovddasvástádus: </em></p>
<p>Lohkat jitnosit 10 min. vuossárggaid ja gaskavahkuid buoridan dihtii lohkannjuovžilvuođa</p>
<p>Oahppi</p>
<p>Bargat bihtáid mat leat bargoplánas</p>
<p>Oahppi/váhnemat</p>
<p>Ii gaskkalduhttit su gii lea hállamin</p>
<p>Oahppi</p>
<p>Čállit távvalii buot njálmmálaš dieđuid</p>
<p>Oahpaheaddji</p>
<p>Oahppi</p>
<p>Váhnemat/fuolaheaddjit</p>
<p>Oahpaheaddji</p>
<p>Ságastallanáigi <em type="italic">14 </em></p>
<p>Skuvla lea geatnegas heivehit oahpahusa juohke oahppái. Ožžot go ovdamearkka dihtii searalaš ja čeahpeslohkki mánát doarvái hástalusaid skuvllas?</p>
<p><em type="bold">Soahpameahttunvuođat ja daid čoavdin </em>Ovdánanságastallan galggašii leat positiivvalaš dáhpáhus oahppái, oahpaheaddjái ja váhnemiidda ja mas váldoáššin lea oahppi máhttin ja ovdáneapmi. Ii dat mearkkaš ahte ii galgga ságastallat váttisvuođaid birra, muhto soahpameahttunvuođaid berre čoavdit sierra deaivvademiin. Datte leat muhtun soahpameahttunvuođat dakkárat ahte daid dárbbaša aiddo dalle čoavdit. Ovdánanságastallama ferte dalle maŋidit eará hávvái. </p>
<p>Oahppi ja váhnemat eai galgga dárbbašit atnit issorassan boahtit ovdánanságastallamii, muhto boahtit dohko buriid vuordámušaiguin.</p>
<p><em type="bold">Ovdánanságastallan ja unnitlogugielat mánát </em>Skuvlii álget iešguđege riikka ja kultuvrra mánát. Máŋggakultuvrrat servodat lea addán midjiide máŋggakultuvrrat skuvlla ja nu maiddái riggásat skuvlabeaivvi. Skuvlla ja ruovttu ovttasbargui leat boahtán ođđa hástalusat. </p>
<p>Skuvla gehččojuvvo iešguđetláhkai kultuvrras kultuvrii. Norggas lea šaddagoahtán dáhpin ahte lea lagas ovttasbargu váhnemiid ja skuvlla gaskka, muhto eará kultuvrrain eai leat skuvllas ja ruovttus lagaš oktavuođat. Hástalussan šaddá duddjot buori ovttasbarggu ja ovttaárvosaš gulahallama ságastallanguimmežiid gaskii, muhto dat lea dárbbašlaš sihkkarastit oahppái buori ovdáneami. Muhtun kultuvrrain eai leat hárjánan deaivvadit skuvllain, ja váhnemat dovdet iežaset oahpaheaddji vuollásažžan. Dalle sáhttá leat váttis duddjot buori gulahallama. Danne šaddáge dárbbašlaš geavahit vugiid oadjudit sin dánlágan deaivvademiide. Go olmmoš lea smáđáhkes ja olmmošaddjái, de dalle leat buorit eavttut ahte ságastallan lihkostuvvá. Oahpaheaddjái lea deaŧalaš geahččalit áddet máná ja váhnemiid kultuvrralaš duogáža. Muhtun háviid ferte dušše dohkkehit ahte šaddá eambbo diehtojuohkin go ságastallan.</p>
<p>Eará riikii dahje eará kultuvrii gullevaš olbmos sáhttet leat giellaváttisvuođat mat sáhttet goazahit gulahallama. Mánáin ja váhnemiin geat aiddo leat fárren Norgii, leat dieđusge stuorát váttisvuođat áddet buot mii dáhpáhuvvá birrasis go sidjiide geat leat orron dáppe moadde jagi. Skuvla ferte váldit ovddasvástádusa ja háhkat dulkka váhnemiidda geat dan dárbbašit.</p>
<p>Ságastallanáigi <em type="italic">15 </em></p>
<p>Vásáhusat čájehit ahte lea jierpmálaš geavahit dulkkaid ságastaladettiin sihke singuin geat leat oanehis áigge ássan riikkas ja singuin geat leat ássan dáppe guhká. Deaŧalaš lea ahte buot váhnemat ožžot daid dieđuid maid galget, ja ahte sis lea vejolašvuohta jearahit ja addit skuvlii dieđuid.</p>
<p>Eatnigielaoahpaheaddji sáhttá leat ressursan ja ovttasbargoguoibmin oahpaheaddjái, oahppái ja váhnemiidda, muhto son datte ii galggašii geavahuvvot dulkan ovdánanságastallamis.</p>
<p>OVDÁNANSÁGASTALLAMA MOLSAŠUVVAN</p>
<p><em type="bold">Ságastallanhámádat molsašuvvá jagis nubbái </em>Sihke sisdoalu ja organiserema dáfus sáhttá ovdánanságastallan molsašuvvat ovtta luohkás nubbái. Maiddái skuvllaid gaskkas sáhttet leat erohusat. Beroškeahttá luohkás dahje skuvllas, de galgá ruoktu ja skuvla ovttasbargat ovdánanságastallamiid dáfus. </p>
<p>Ságastallamis lea lunddolaš deattuhit iešguđetlágan fáttáid dan mielde man luohkás oahppi lea. Ságastallamat rivdet maiddái go oahppi álgá nuoraidskuvlii. Lassin daidda osiide mat ovdal leat deattuhuvvon, de ođđa ságastallanfáddán šaddá árvvoštallat maiddái árvosániiguin.</p>
<p><em type="bold">Iešguđetlágan vuogit </em>Skuvllas lea dáhpin ahte sosiálalaš doaibman lea guovddážis mánáidskuvllas, ja fágalaš ovdáneapmi lea gis deaŧalaš nuoraidskuvllas. Ovdánanságastallamiid váldoášši lea ahte olmmoš ieš galgá leat guovddážis. Go dan galgá oažžut áigái, de ferte deattuhit mo oahppi doaibmá sihke sosiálalaččat ja fágalaččat. Ii datte dárbbaš buot fáttáid guoskkahit juohke ságastallamis, muhto deattuhit daid fáttáid mat leat lunddolaččat aiddo dan áigodahkii. </p>
<p>Ovtta ságastallamis sáhttet guovddášfágat nugo sámegiella ja matematihkka leat fáddán, eará háve gis sáhttá deattuhit geavatlaš ja estehtalaš fágaid. Bargovuogit sáhttet maiddái leat ovdánanságastallama fáddán. Mo oahppi doaibmá sosiálaččat, galggašii leat juohke ovdánanságastallama fáddá.</p>
<p>Vaikko vel fáttát sáhttet ja galggašedje molsašuvvat ságastallamis ságastallamii, de lea deaŧalaš ahte oahppi ja váhnemat dovdet ahte dat mii sin mielas lea deaŧaleamos, lea maiddái áššin ságastallamis. Go ságastallamii lea bures ráhkkanahtton ja gulahallan doaibmá bures, de dat sihkkarastá ahte buohkaide dahká ságastallan buori.</p>
</body></document>
