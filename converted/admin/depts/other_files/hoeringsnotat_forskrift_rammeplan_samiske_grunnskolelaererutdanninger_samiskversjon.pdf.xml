<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <wordcount>3034</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual>
      <language xml:lang="nob"/>
    </multilingual>
    <origFileName>http://www.regjeringen.no/pages/2275837/Hoeringsnotat_forskrift_rammeplan_samiske_grunnskolelaererutdanninger_samiskversjon.pdf</origFileName>
    <parallel_text xml:lang="nob" location="hoeringsnotat_forskrift_rammeplan_samiske_grunnskolelaererutdanninger_norskversjon.pdf"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p><em type="bold">Gulaskuddannotáhtta - Ođđa rámmaplána láhkaásahus Sámi allaskuvlla sámi vuođđoskuvlaoahpaheaddjeoahpuid </em>1.<em type="bold">–</em>7. dássái ja 5.<em type="bold">–</em>10. dássái<em type="bold">  </em></p>
    <p>
      <em type="bold">1. Rámmaplána láhkaásahusa duogáš Sámi allaskuvlla sámi vuođđoskuvlaoahpaheaddjeoahpuin </em>
    </p>
    <p>Gulaskuddannotáhtta fátmmasta erenoamážit sámi vuođđoskuvlaoahpaheaddjeoahpu Sámi allaskuvllas.</p>
    <p>Láhkaásahusevttohus gullá rámmaplánii sámi vuođđoskuvlaoahpaheaddjeoahpuid 1.-7. dássái ja 5.-10. dássái, maid Sámi allaskuvla lágida. Láhkaásahusevttohus vuođđuda guovtti evttohussii, main nubbi lea sámi rámmaplánalávdegotti evttohus skábmamánu 2. beaivvi 2009 ja nubbi lea našunála vuođđoskuvlaoahpaheaddjeoahpu láhkaásahusevttohus, man departemeanta sáddii gulaskuddamii skábmamánu 6.beaivvi 2009. Oahpuid lágideapmi, struktuvra ja eanas dajaldagat leat goappaš láhkaásahusevttohusain oalle ovttaláganat.</p>
    <p>Čujuhit našunála vuođđoskuvlaoahpaheaddjeoahpu gulaskuddannotáhtii dalle, go láhkaásahusdajaldagat leat ovttaláganat, geahča ovddabealde namuhuvvon Máhttodepartemeantta reivve.</p>
    <p>Sierra vai oktasaš láhkaásahus:</p>
    <p><em type="italic">Lávdegotti árvvoštallan: </em>Sámi rámmaplánalávdegoddi lea guorahallan sámi vuođđoskuvlaoahpaheaddjeohpu guovttelágan láhkaásahusčovdosa: </p>
    <p>1.  Oktasaš láhkaásahus, masa biddjojit sierra mearrádusat ja vejolaš spiehkasteamit, mat gustojit sámi oahpaheaddjeohppui. 2.  Sierra láhkaásahus sámi vuođđoskuvlaoahpaheaddjeohppui.</p>
    <p>Sámi rámmaplánalávdegoddi lea mearridan evttohit sierra láhkaásahusa sámi</p>
    <p>vuođđoskuvlaoahpaheaddjeohppui. Lávdegotti ákkastallamat golggotmánu 29.beaivvi 2009</p>
    <p>čudjet ná: " <em type="italic">Sámi vuođđoskuvlaoahpaheaddjioahpu sierra láhkaásahus čalmmustahttá ja </em></p>
    <p>
      <em type="italic">ovddida sámiid oktasaš áigumuša beassat ásahit iežaset oahppo- ja skuvlenásahusaid ja </em>
    </p>
    <p>
      <em type="italic">beassat mearridit daid sisdoaluid. Sámi vuođđoskuvlaoahpaheaddjioahpu láhkaásahus lea </em>
    </p>
    <p>
      <em type="italic">lávkin dan guvlui, mainna sámiid iešmearrideapmi dahkko duohtan ja čalmmustahttojuvvo </em>
    </p>
    <p>
      <em type="italic">Norggas ja eará Davviriikkain. Dat addá stuorát autonomiija hábmet oahpuid sisdoaluid </em>
    </p>
    <p>
      <em type="italic">dakkárin, ahte dat speadjalastet sámi servodagaid dálá ja boahttevaš dárbbuid, nu mo </em>
    </p>
    <p>
      <em type="italic">maiddái Norgga dohkkehan riikkaidgaskasaš soahpamušain ILO 169 (§ 27)  ja </em>
    </p>
    <p>
      <em type="italic">álgoálbmotjulggaštusas  (2007, § 14) daddjo. Sierra láhkaásahus sámi </em>
    </p>
    <p><em type="italic">vuođđoskuvlaoahpaheaddjeohppui čielgasit profilere, ovddida ja čalmmustahttá sámi áššiid."</em>   <em type="italic">Departemeantta árvvoštallan: </em>Departemeanta oaidná dehálažžan doalahit, ahte leat ollu oktasašvuođat sámi vuođđoskuvlaoahpaheaddjeoahpus ja našunála vuođđoskuvlaoahpaheaddjeoahpus. Departemeanta vállje almmatge nannosit deattuhit lávdegotti árvvoštallamiid, main čujuhuvvo sierra láhkaásahusa ovdamuniide. Dan dihte sáddejuvvo gulaskuddamii sierra láhkaásahusevttohus vuođđoskuvlaoahpaheaddjeohppui, man Sámi allaskuvla lágida.  </p>
    <p>Departemeantta mielas lea maiddái dárbbašlaš oainnusmahttit sámi beliid našunála vuođđoskuvlaoahpaheaddjeoahpus. Dan dihte namuhuvvo našunála vuođđoskuvlaoahpaheaddjeoahpu láhkaásahusa ulbmilparagráfas sámi mánáid oahpahusvuoigatvuohta.</p>
    <p>
      <em type="italic">2. Ovttaskas paragráfat mearkkašumiiguin  </em>
    </p>
    <p xml:lang="nob">
      <em type="italic">§ 1 – DOAIBMAVIIDODAT JA ULBMIL  </em>
    </p>
    <p>
      <em type="italic">Lávdegotti láhkaásahusevttohus </em>
    </p>
    <p>
      <em type="italic">Láhkaásahus gusto universitehtaide ja allaskuvllaide Norgga, mat fállet sámi vuođđoskuvlaoahpaheaddjeoahpu ja leat akkrediterejuvvon universitehtaid ja allaskuvllaid lága § 1-2 ja § 3-1 vuođul. </em>
    </p>
    <p>
      <em type="italic">Sámi vuođđoskuvlaoahpaheaddjeoahppu lea ovttaárvosaš našunála vuođđoskuvlaoahpaheaddjeoahpuin.  </em>
    </p>
    <p>
      <em type="italic">Sámi vuođđoskuvlaoahpaheaddjeoahpu oahpahusgiellan lea sámegiella.  </em>
    </p>
    <p>Sámi vuođđoskuvlaoahpaheaddjioahpu vuođđogeađgin lea sámekultuvra ja sámeservodat, mas sámi oahppanáddejumit ja oahpahusvuogit leat vuolggasadjin. <em type="italic">Sámi vuođđoskuvlaoahpaheaddjeoahppu addá máŋggabealat máhtu sámi dilálašvuođain.  </em></p>
    <p>
      <em type="italic">Láhkaásahus gusto 4-jagáš vuođđoskuvlaoahpaheaddjeohppui. Láhkaásahus meroštallá sámi vuođđoskuvlaoahpaheaddjeoahpuid 1.-7. dási ja 5.-10. dási rámmaid. Láhkaásahusa ulbmil lea sihkkarastit, ahte oahpaheaddjeoahppoinstitušuvnnat fállet integrerejuvvon, profešuvdnii ráhkkanahtti ja dutkanvuđđosaš vuođđoskuvlaoahpaheaddjeoahpuid main lea alla fágalaš kvalitehta. Oahput galget čuovvut Oahpahuslága ja vuođđooahpahussii gustovaš oahppoplánaid. </em>
    </p>
    <p>
      <em type="italic">Institušuvnnat galget lágidit integrerejuvvon vuođđoskuvlaoahpaheaddjeoahpuid, main lea ollisvuohta ja oktiigullevašvuohta teoriija- ja hárjehallanoahpuiguin, fágaiguin ja fágadidaktihkain ja fágaid gaskkas. Vuođđoskuvlaoahpaheaddjeoahput galget addit kandidáhtaide nana fágalaš ja didákttalaš   máhtuid, gealbudahttit sin  atnit ávkin dutkama oahpaheaddjeámmáhis ja ámmátlaš ovdáneamis jeavddalaččat. Oahpuid iešvuohtan lea lagas ovttasdoaibman profešuvdnasurggiiguin ja iešguđetlágan servodatdoibmiiguin. Oahput galget čatnat oahpaheaddjeámmáha historjjálaš kontekstii ja áigeguovdilis servodatperspektiivii, ja oahpahit kritihkalaččat reflekteret ja hukset profešuvdnaáddejumi. Sámi oahpaheaddjeoahppu galgá čatnat oahpaheaddjeámmáha sámi oktavuhtii ja álgoálbmotoktavuhtii.  </em>
    </p>
    <p>
      <em type="italic">Vuođđoskuvlaoahpaheaddjeoahput kvalifiserejit kandidáhtaid bastit oahpahit sámi dilálašvuođaid birra ja sii galget diehtit sámi mánáid oahppovuoigatvuođaid, mat albmanit oahpahuslágas ja vuođđooahpahussii gustovaš oahppoplánain. </em>
    </p>
    <p>
      <em type="italic">Mearkkašumit § 1 </em>
    </p>
    <p>A)  Láhkaásahusa doaibmaviidodat:</p>
    <p><em type="italic">Lávdegotti árvvoštallan </em>Lávdegoddi evttoha dán áddejumi čatnat<em type="italic"> "universitehtaide ja allaskuvllaide mat fállet sámi vuođđoskuvlaoahpaheaddjeoahpu”. </em>Departemeanta lea diđolaš, ahte lávdegoddi lea digaštallan evttohusa. </p>
    <p><em type="italic">Departemeantta árvvoštallan: </em>Departemeanta deattuha, ahte láhkaásahusa doaibmaviidodat gusto vuođđoskuvlaoahpaheaddjeohppui, man Sámi allaskuvla lágida. Mii čujuhit Stuoradiggedieđáhussii nr. 11 (2008-2009): </p>
    <p>"Sámi allaskuvla lea áidna ásahus mii fállá ollislaš sámi mánáidgárde- ja vuođđoskuvlaoahpaheaddjeoahpu. Oahpahusgiellan lea sámegiella, eanas dáhpáhusain davvisámegiella. Allaskuvllas lea maiddái ovddasvástádus julevsámegielas ja máttasámegielas. (... ). Berre leat vejolaš váldit oahpaheaddjeoahpu, mas erenoamáš deaddu lea davvi-, julev-, máttasámegielas ja kultuvrras. Bodåddjå ja Davvi-Trøndelága allaskuvllaid ovddasvástádussan lea fállat julevsáme- ja máttasámegiela ja kultuvrra oahpahusa, mat lea oahpaheaddjeoahpu oassin dahje viidáset oahppun. Sámi allaskuvllas lea našunála ovddasvástádus sámi oahpaheaddjeoahpus ja oktiiordnet fierpmádathuksema Bodåddjå ja Davvi-Trøndelága allaskuvllaiguin.</p>
    <p>Departemeanta árvvoštallá lávdegotti evttohusa buktit stuora organiseren ja ekonomalaš váikkuhusaid, mat eai lean rámmaplánalávdegotti mandáhta oassin. Departemeantta oaidnu doalahuvvo, nu mo dat ovdanboahtá Stuoradiggedieđáhusas nr. 11 (2008-2009). Departemeantta evttohus boahtá ovdán láhkaásahusevttohusa mielddusteavsttas.</p>
    <p>B)  Sámegiella geatnegahtton oahpahusgiellan:</p>
    <p><em type="italic">Lávdegotti árvvoštallan: </em>Lávdegoddi evttoha ahte sámi oahpaheaddjeoahpu oahpahusgiellan lea sámegiella.  </p>
    <p>Lávdegoddi ákkastallá ášši ná: "<em type="italic">Sámi rámmaplánalávdegoddi dáhttu erenoamážit čujuhit álgoálbmotjulggaštusa artihkkalii 14, § 1, mii deattuha vuoigatvuođa oahppat ja oažžut oahpahusa álgoálbmogiid iežaset gielain ja iežaset oahppan- ja oahpahusvugiin. Ákkastallan vuođđuda oahpahuslága §:i 6-1 ja mearkkaša davvi-, julev- ja máttasámegiela, ja lea maiddái čadnojuvvon sámelága giellanjuolggadusaide. Sámelága § 1-5 vuođul lea sámegiella dássálagaid dárogielain." </em></p>
    <p>Lávdegoddi lea maiddái fuomášuhttán ahte sámegiella oahpahusgiellan lea erenoamáš dárbbašlaš ovddidit sámegiela akademalaš giellan, mii fas lea dehálaš vai bastá oahpahit buot skuvlafágain sámegillii. Lávdegoddi oaivvilda, ahte go láhkaásahusas mearriduvvo sámegiella leat oahpahusgiellan Sámi allaskuvllas, de dát doarju Ráđđehusa giellapolitihka nu mo dat</p>
    <p>ovdanboahtá earret eará Sámegielaid doaibmaplánas  (2009) ja St. dieđáhusas nr. 23 (20072008). Departemeantta evttohus boahtá ovdán láhkaásahusevttohusas, mii lea  mielddusin.</p>
    <p>
      <em type="italic">Departemeantta árvvoštallan: </em>
    </p>
    <p>Departemeanta lea ovttamielalaš lávdegottiin, ahte sámegiella galgá leat oahpahusgiellan Sámi allaskuvlla vuođđoskuvlaoahpaheaddjeoahpuin. Departemeanta evttoha, ahte dárogiella galgá leat geatnegahtton vuođđoskuvlaoahpaheaddjeoahpu 1. - 7. dásis. Dán fága galgá oahpahit dárogillii. Departemeantta áddejumi mielde váilu velá veahá bargu ovdalgo sámegielas leat buot dajaldagat ollislaččat sámegillii buot fágaide.</p>
    <p>Dan dihte departemeanta evttoha veahá ložžet gáibádusa ahte sámegiella lea oahpahusgiellan, ja lasihit dajaldaga <span type="quote">"nu guhkás go vejolaš"</span>. Departemeantta evttohus boahtá ovdan láhkaásahusevttohusas, mii lea mielddusin.</p>
    <p xml:lang="nob">
      <em type="bold">§ 2 OAHPPANJOKSOSAT </em>
    </p>
    <p>
      <em type="bold">Lávdegotti láhkaásahusevttohus </em>
    </p>
    <p><em type="italic">Oktasaš oahppanjoksosat kandidáhtaide goappaš oahpuin: </em>Oahppanjoksosat biddjojit dán guovtti vuođđoskuvlaoahpaheaddjeoahpu fágaid sisdoaluid ja bargovugiid oktavuhtii. </p>
    <p>
      <em type="italic">MÁHTTU   Kandidáhtas -  lea máhttu skuvlla ja oahpaheaddjeámmáha iešvuođain, historjjás, ovdáneamis ja sajádagas sámi servodagas ja servodagas muđui, ja skuvlla ulbmila, árvovuođu, lágaid, gustovaš oahppoplánaid ja iešguđetlágan ohppiid vuoigatvuođaid birra   - lea máhttu mánáin, geat leat váttis diliin ja mánáid vuoigatvuođain našunála ja riikkaidgaskasaš perspektiivvas, riikkaidgaskasaš šiehtadusaid vuođul, álgoálbmotjulggaštusaid ja našunála lágaid vuođul - lea máhttu sámi, našunála ja riikkaidgaskasaš dutkan- ja ovddidanbargguin mat gusket oahpaheaddjeámmáhii - lea máhttu sámi árbevirolaš máhtus ovttaskas fágasurggiin - lea máhttu sámi mánáid ja nuoraid bajásšaddandilálašvuođaid hástalusain </em>
    </p>
    <p><em type="italic">GÁLGGAT Kandidáhtta </em>-  <em type="italic">máhttá iešheanalaččat ja ovttas earáiguin plánet, čađahit ja reflekteret oahpaheami fágaid siskkobealde ja fágaid rastá, mas vuolggasadjin leat sámi árbevirolaš máhttu, ja dutkan- ja vásáhusvuđđosaš máhtu </em>-  <em type="italic">hálddaša njálmmálaš ja čálalaš sámegiela, máhttá ámmátlaš giellageavaheami ja máhttá oahpahit sámegillii iežas fágain  </em>-  <em type="italic">máhttá lágidit dili mii ovddida fidnoálggahangealbbu (entreprenørskap) ja máhttá searvvahit oahpaheapmái báikkálaš bargo- ja servodateallima, árbediehtoguddiid ja resursaolbmuid  </em>-  <em type="italic">máhttá ávkin atnit sámi oahppan- ja oahpahanvugiid  </em></p>
    <p xml:lang="nob">
      <em type="italic">OPPALAŠ GELBBOLAŠVUOHTA </em>
    </p>
    <p><em type="italic">Kandidáhtta  </em>-  <em type="italic">bastá oaččuhit ámmátlaš searvevuođa sámi oahpaheddjiid gaskkas dainna ulbmiliin ahte ovdánahttit buori geavada ja ámmátetihkalaš vuođđojuolggi maiddái riikkarájiid rastá </em>-  <em type="italic">bastá nannet sámi, álgoálbmot ja riikkaidgaskasaš skuvladoaimmaid </em>-  <em type="italic">bastá doarjut sámi mánáid ja nuoraid ovdáneami ja identitehtahuksema </em></p>
    <p>
      <em type="italic">Mearkkašumit § 2 </em>
    </p>
    <p><em type="italic">Lávdegotti árvvoštallan </em>Sámi rámmaplánalávdegoddi lea ráhkadan sierra oahppanjoksosiid sámi gelbbolašvuođa hárrái, mat leat našunála vuođđoskuvlaoahpaheaddjeoahpu oahppanjoksosiid lassin, dahje leat earáhuhttojuvvon hámis. </p>
    <p><em type="italic">Departemeantta árvvoštallan </em>Departemeanta oaivvilda dárbbašlažžan, ahte sámi bealit bohtet čielgasit oidnosii dáin válddahusain ja doarju lávdegotti ollislaččat.  </p>
    <p xml:lang="nob">
      <em type="italic">§ 3 SIERRANAHTTI VUOĐĐOSKUVLAOAHPAHEADDJEOAHPU STRUKTUVRA  </em>
    </p>
    <p>
      <em type="bold">Lávdegotti láhkaásahusevttohus </em>
    </p>
    <p>
      <em type="italic">(1) Spesialiserema ja fágalaš ovttasteami gáibádusat Vuođđoskuvlaoahpaheaddjeoahput leat spesialiserejuvvon skuvlla ahkeluohkáide, ja gealbudahttet oahpahit jogo 1.-7. dásis dahje 5.-10.dásis. Oahput lágiduvvojit guovtti čielgasit meroštallojuvvon ja sierranas vuođđoskuvlaoahpaheaddjeoahppun vugiiguin, mat sihkkarastet progrešuvnna ollislaš profešuvdnaoahpus.    </em>
    </p>
    <p>
      <em type="italic">Njealjijagáš oahpaheaddjeoahpu 1.-7. dássi doallá sisttis dábálaččat unnimusat njeallje oahpahusfága, main unnimusat okta fága lea 60 oahppočuoggá ja eará fágat leat unnimusat 30 oahppočuoggá. Fágačoakkáhasas lea okta 30 oahppočuoggá skuvlii guoskevaš fága, mii ii leat oahpahusfága.  Váldodeaddu galgá leat álgooahpahus. Masteroahpuin joatkin goalmmát oahppojagi maŋŋá sáhttá buhttet ovtta oahpahusfága.   </em>
    </p>
    <p>
      <em type="italic">Njealjijagáš oahpaheaddjeoahpu 5.-10. dássi doallá sisttis dábálaččat unnimusat golbma oahpahusfága, main unnimusat guovtti fágas leat 60 oahppočuoggá goappásge. Ovtta oahpahusfága sáhttá buhttet ovttastumiin, mas lea okta 30 oahppočuoggá oahpahusfága ja 30 oahppočuoggá skuvlarelevánta fága. Masteroahpuin joatkin goalmmát oahppojagi maŋŋá sáhttá buhttet ovtta oahpahusfága.   </em>
    </p>
    <p>
      <em type="italic">(2) Geatnegahtton fágat, fágaid ja hárjehallanoahpahusa viidodat Goappaš oahpuin galgá hárjehallanoahppu doallat sisttis bagadallama ja árvvoštallama buot oahppojagiin. Hárjehallanoahppu lea integrerejuvvon oassin buot oahppofágain. Hárjehallanoahpu viidodat lea unnimusat 100 beaivvi njealji jagis; unnimusat 80 beaivvi golmma vuosttaš oahppojagi, unnimusat 20 beaivvi maŋemus oahppojagi. Hárjehallanoahppu čađahuvvo vuođđoskuvllas ja juhkkojuvvo sihke vuolit ja alit ahkeluohkáide dan oahpposuorggis, masa oahppu gealbudahttá. Hárjehallanoahpus galgá leat progrešuvdna ja heivehuvvot studeanttaid válljenfágaide buot oahppojagiin ja čadnojuvvot iešguđetlágan skuvladoaimmaide. Hárjehallanoahpu lágideapmi berre speadjalastit miehtásámi perspektiivvaid ja čađahuvvot unnimusat guovtti Davviriikka skuvllain.  </em>
    </p>
    <p>
      <em type="italic">Buot oahpahusfágain galgá leat fágadidaktihkka ja leat profešuvdnii gullevaš oahpaheaddjeoahppofágat. Buot oahpahusfágain, skuvlarelevánta fágain ja fáddájoavkkuin galgá dutkan leat vuođđun ja čanastuvvot dutkanaktiivvalaš fágabirrasiidda.  </em>
    </p>
    <p>
      <em type="italic">Bachelorbargu lea geatnegahtton goalmmát oahppojagi. Barggu viidodat lea 15 oahppočuoggá pedagogihka ja oahppimáhtu oahppoollisvuođas. Dieđateoriija ja –metodat galget čadnojuvvot bachelorbargui. Bachelorbargu galgá profešuvdnii gullevaš ja temáhtalaččat čatnasit pedagogihkkii ja oahppimáhttui ja/dahje eará fágaid.  Barggus berre leat sámi perspektiiva dahje álgoálbmotperspektiiva. </em>
    </p>
    <p>
      <em type="italic">Vuođđoskuvlaoahpaheaddjeoahpu 1.-7. dásis leat geatnegahtton fágan pedagogihkka ja oahppimáhttu 60 oahppočuoggá, matematihkka 30 oahppočuoggá ja sámegiella 30 oahppočuoggá. </em>
    </p>
    <p>
      <em type="italic">Vuođđoskuvlaoahpaheaddjeoahpu 5.-10. dásis leat geatnegahtton fágan pedagogihkka ja oahppimáhttu 60 oahppočuoggá ja sámegiella 30 oahppočuoggá. </em>
    </p>
    <p>
      <em type="italic">Oahpaheaddjioahppoinstitušuvnnat galget lágidit dili, vai studeanttat besset váldit riikkaidgaskasaš lohkanbaji 4-jagáš vuođđoskuvlaoahpaheaddjeoahpus.  </em>
    </p>
    <p>
      <em type="italic">(3) Oahpuid lágideapmi Vuođđoskuvlaoahpaheaddjeoahpu 1.-7. dássi: </em>
    </p>
    <p>
      <em type="italic">1.- 3. oahppojahki: -Hárjehallanoahppu -Pedagogihkka ja oahppimáhttu 60 oahppočuoggá (juhkkojuvvo dábálaččat 15+15+30) -Matematihkka 30 oahppočuoggá -Sámegiella 30 oahppočuoggá (álggahuvvo dábálaččat vuosttaš oahppojagi) -Oahpahusfága 60 oahppočuoggá ( dábálaččat 30+30 oč.,main vejolaččat okta lea leat skuvlarelevánta fága) </em>
    </p>
    <p>
      <em type="italic">4.oahppojahki: -Hárjehallanoahppu -Oahpahusfága 60 oahppočuoggá, dahje guokte 30 oč. fága, nubbi sáhttá leat 30 oč. skuvlarelevánta fága. </em>
    </p>
    <p>
      <em type="italic">Vuođđoskuvlaoahpaheaddjeoahpu 5. -10. dássi: </em>
    </p>
    <p>
      <em type="italic">1.- 3. oahppojahki: -Hárjehallanoahppu -Pedagogihkka ja oahppimáhttu 60 oahppočuoggá (juhkkojuvvo dábálaččat 15 +15+30)  -Sámegiella 30 oahppočuoggá (álggahuvvo dábálaččat vuosttaš oahppojagi) Oahpahusfága 90 oahppočuoggá (dábálaččat 60+30, main okta lea skuvlarelevánta fága) 4.oahppojahki: -Hárjehallanoahppu -Oahpahusfága 60 oahppočuoggá, dahje guokte 30 oč. fága, nubbi sáhttá leat 30 oč. skuvlarelevánta fága. </em>
    </p>
    <p>
      <em type="italic">Mearkkašumit § 3 </em>
    </p>
    <p>
      <em type="italic"> a) Sirdašuvvan oahppoinstitušuvnnas nubbái ja internašunaliseren  </em>
    </p>
    <p><em type="italic">Lávdegotti árvvoštallan </em>Lávdegoddi evttoha sámi vuođđoskuvlaoahpaheaddjeohppui dávgasut fágajuogu go našunála vuođđoskuvlaoahpaheaddjeoahpus. Dan sadjái go mearridit fágajuogu golmma oassái: 1.-2. oahppojahkái ja 3. ja 4. oahppojahkái, evttoha sámi lávdegoddi guokte oasi: 1.-3. oahppojahki ja 4. oahppojahki. Sámi oahpaheaddjeoahpus leat studeantajoavkkut smávvát. Lea dárbbašlaš organiseret fágajuogu dávggasin, iige čatnat ovtta oahppojagi seamma čavgadit go našunála láhkaásahusas, vai bastá doaibmat beaktilit ja fállat oahpahusfágaid buriin fágalaš govdodagain. Lávdegotti ággan lea "<em type="italic">go pedagogihkas ja oahppimáhtus oktan hárjehallamiin, ja buot eará fágain, lea oahpahus sámegillii ja lea sámi perspektiiva”.</em>  Lávdegotti mielas dárbbašuvvojit golbma jotkkolaš oahppojagi, vai studeanttat ohppet doarvái bures sámegiela ja oahpu sisdoalu. Dávgasis organiseren maiddái buorida vejolašvuođaid čuovvut ja ieš oassálastit allaskuvlla dutkan- ja ovddidanbargguide. </p>
    <p>Lávdegoddi evttoha maiddái organiseret hárjehallanoahpu nuppe ládje go našunála láhkaásahusas. Dát čatnasa muhtin muddui fágaid juohkimii, geahča ovdalis. Hárjehallan šaddá dávgasut, go 80 beaivvi hárjehallama váldá golmma vuosttaš oahppojagi ja 20 beaivvi maŋemus oahppojagi.</p>
    <p>Lávdegoddi evttoha hárjehallanoahpu lágidit nu, ahte dat speadjalastá miehtásámi perspektiivva ja čađahuvvo unnimusat guovtti Davviriikka skuvllain.</p>
    <p><em type="italic">Departemeantta árvvoštallan </em>Departemeanta doarju lávdegotti árvvoštallamiid earret evttohusa ahte čađahit hárjehallama unnimusat guovtti Davviriikka skuvllain. Departemeanttas ii leat láhkavuođđu geatnegahttit eará riikkaid fállat hárjehallama. Dát ii almmatge hehtte Sámi allaskuvlla hukset hárjehallanovttasbargošiehtadusaid rastá riikkarájiid. Departemeantta evttohus boahtá ovdan láhkaásahusevttohusas, mii lea mielddusin.  </p>
    <p>
      <em type="italic">b) Dárogiella geatnegahtton vuođđoskuvlaoahpaheaddjeoahpu 1. – 7. dásis  </em>
    </p>
    <p><em type="italic">Lávdegotti árvvoštallan </em>Sámi rámmaplánalávdegoddi evttoha ahte dárogiella ii leat geatnegahtton fágan 1. – 7. dási vuođđoskuvlaoahpaheaddjeoahpus. Lávdegoddi čállá<em type="italic">: "Jus sámi oahpaheaddjeoahpus galget leat golbma geatnegahtton fága, de 1.- 7. dási studeanttaide báhcet válljenvejolašvuohtan dušše 90 oahppočuoggá. Váikkuhussan lea, ahte gáržžes válljenmunni ii govčča skuvllaid dárbbu, mii guoská oahpahusfágaid fágalaš govdodahkii. Lávdegotti mielas sáhttet studeanttat, geat háliidit oahpahit dárogiela fágan dahje eará Davviriikkaid váldogielaid, váldit dárogiela válljejuvvon oahpahusfágan.  </em></p>
    <p><em type="italic">Departemeantta árvvoštallan: </em>Departemeantta mielas lea dárbbašlaš gáibidit 30 oahppočuoggá dárogiela geatnegahtton fágan 1. – 7. dási vuođđoskuvlaoahpaheaddjeoahpus. Mánát, geain lea sámegiella vuosttaš- dahje nubbingiellan, galget oahppat dárogiela oahpahuslága mearrádusaid § 2.3 vuođul. Dan dihtii galget oahpaheaddjit, geat oahpahit sámi hálddašanguovllu skuvllain, leat gelbbolaččat oahpahit dárogiela sámemánáide. Almmá dákkár gelbbolašvuođa haga leat sin bargovejolašvuođat gáržžiduvvon. Jus dárogiella ii leat geatnegahtton fágan Sámi allaskuvlla oahpaheaddjeoahpus, de lassána hástalus oažžut gelbbolaš oahpaheddjiid sámi skuvllaide.  </p>
    <p>Departemeanta oaidná lávdegotti ákka ahte geatnegahtton dárogiellafága gáržžida válljenfágaid, muhto oaivvilda dehálabbon, ahte buot sámi vuođđoskuvlaoahpaheaddjit ožžot gelbbolašvuođa oahpahit sihke dáčča ja sámi skuvllas, ja bastet oahpahit dárogiela sámi mánáide. Departemeantta evttohus boahtá ovdán láhkaásahusevttohusa mielddusteavsttas.</p>
    <p>
      <em type="italic"> c) Geatnegahtton fágat vuođđoskuvlaoahpaheaddjeoahpu 5. – 10. dásis </em>
    </p>
    <p><em type="italic">Lávdegotti árvvoštallan </em>Sámi rámmaplánalávdegoddi evttoha sámegiela 30 oahppočuoggá geatnegahtton fágan 5. – 10. dásis. Lávdegoddi ákkastallá, ahte dát oahpaheaddjit galget oahpahit sámegillii iežaset fágain.  </p>
    <p>Lávdegoddi čállá viidáset: <em type="italic">"Seamma ládje go Stuoradiggediedáhus nr. 11 (2008-2009) ákkastallá dárogiellafága mávssolašvuođa našunála oahpaheaddjeoahpus, man mielde dárogiellafága galgá fuolahit vuođđogálggaid, de háliida sámi rámmaplánalávdegoddi čalmmustahttit sámegiela sajádaga sámi vuođđoskuvlaoahpaheaddjeoahpus. Sámegiella galgá nannet sámi ohppiid vuođđogálggaid lohkamis, čállimis ja njálmmálaš ovdanbuktimis. </em>Lávdegoddi evttoha,  ahte dábálaččat sámegiela fága (30 oč.) álggahuvvo vuosttaš oahppojagi.  </p>
    <p>Lávdegotti jođiheaddji lea maŋŋil čilgen lasi ja čujuhan ahte sámegiella<em type="italic"> </em>dárbbaša nannosit sihkkarastima go dárogiella, dan dihtii go sámegiella lea áitojuvvon álgoálbmot- ja unnitlogugiella. Čujuhuvvo Ođastusa 97 (O97S) árvvoštallamii. Das gávnnahuvvui ahte sámegiela oahpahus nuoraidskuvladásis lea rašes dilis sámegiela hálddašanguovllus. Sivvan lea earret eará go skuvllain váilot sámegielat fágaoahpaheaddjit dahje oahpaheaddjit, geat leat gelbbolaččat oahpahit sámegillii iešguđetge fágain, vaikko ohppiin lea vuoigatvuohta oažžut oahpahusa sámegielas. Cuigejuvvo dasa ahte dárbbašuvvojit nannosit doaibmabijut, maiguin oččodit eambbo sámegielat fágaoahpaheddjiid gokčat dáid dárbbuid. Erenoamáš dárbbašlaš lea 5.-10. dási oahpaheddjiide addit gelbbolašvuođa oahpahit sámegillii buot fágain ja ovddidit sámegielat fágaterminologiija ja resurssaid ja oahpponeavvuid.  </p>
    <p>Lávdegoddi digaštalai vejolašvuođa mearridit sámegiela geatnegahtton 60 oahppočuoggá fágan, muhto árvvoštalai ahte fágačoakkáhusas dárbbašuvvo fágalaš govdodat, ja nu mearridii lávdegoddi ahte 30 oahppočuoggá leat doarvái.</p>
    <p><em type="italic">Departemeantta árvvoštallan </em>Stuoradiggedieđahusas nr. 11 (2008-2009) <em type="italic">Læreren – rollen og utdanningen ( Oahpaheaddji </em></p>
    <p type="listitem"><em type="italic">–rolla ja oahppu ) </em>geažuhuvvui ahte departemeanta sirdá válddi Sámi allaskuvlii hábmet ođđa </p>
    <p>oahpaheaddjeoahpu struktuvrra ja lágideami, muhto seammás galgá dát čuovvut našunála bajimus mearrádusrámmaid. Evttohus, ahte sámegiella 30 oahppočuoggá lea geatnegahtton fágan 5. – 10. dási vuođđoskuvlaoahpaheaddjeoahpus, rihkku prinsihpa ahte dán dásis eai leat geatnegahtton fágat, earret go 60 oahppočuoggá pedagogihkka ja oahppimáhttu.</p>
    <p>Departemeanta lea ovttamielalaš lávdegottiin, ahte studeanttaid sámegiela giellaoahpalaš gelbbolašvuođa, terminologiija ja terminologiija ovddideami berre nannet, vai sii bastet oahpahit sámegillii iežaset fágain. Departemeanta čujuha Sisaváldinláhkaásahusa mearrádusaide, mat eaktudit sámegiela gelbbolašvuođa beassat sámi oahpaheaddjeohppui. Eaktun beassat sámi vuođđoskuvlaoahpaheaddjeohppui lea, ahte studeanttain lea dohkálaš fágalaš dássi sámegielas.</p>
    <p>Departemeantta beroštupmi lea ahte sámi vuođđoskuvlaoahpaheaddjeoahpu studeanttain galgá leat seammá válljenmunni ja seammalágan fágalaš čiekŋudangáibádusat go našunála oahpaheaddjeoahpus. Jus mearrida 30 oahppočuoggá ovtta geatnegahtton fágii, mainna álgá vuosttaš oahppojagi, de gáržžida válljenvejolašvuođa ja nu maid vejolašvuođa fágalaš govdodahkii ja čiekŋudeapmái. Studeanttain,  geat váldet 5. – 10. dási oahpaheaddjeoahpu, leat dábálaččat golbma oahpahusfága, ja nuoraidskuvladásis gáibiduvvo unnimusat 60 oahppočuoggá oahppu máŋgga oahpahusfágas go galgá oahpahit dáin fágain. Lea erenoamáš dehálaš ahte sámi vuođđoskuvlla oahpaheddjiin lea fágalaš govdodat earret eará danne, go sámeguovlluid skuvllat leat oalle smávvát. Viidáset dieđiha St. dieđáhus nr. 11 (2008-2009) ahte "<em type="italic">fágalaš gelbbolašvuohta boahtteáiggis čatnasa eambbo oahpaheapmái iige duššefal virgádeapmái</em>". Departemeanttas ipmirdit, ahte lávdegoddi lea vihkkedallan guokte vejolašvuođa: nuppi bealis vejolašvuođa fágalaš čiekŋudeapmái ja fágalaš govdodahkii ja nuppi bealis dárbbu nannet sámegiela oahpahusa, terminologiija ja terminologiija ovddideami. Departemeantta oaidná, man váttis vihkkedallan dát lea, muhto hástala allaskuvlla guorahallat oahpahusa organiserema vai goappaš beliid sáhttá váldit vuhtii.  </p>
    <p>Departemeanta evttoha, ahte dan seammás go bargá fágalaš njuolggadusaiguin ja fágaplánaiguin, main áigemearri lea ođđajagemánu 20. beaivi, de várre maiddái dili bargat fágaid organiseremiin, vai dárbbašlaš giella- ja terminologiija oahpahusa sáhttá integreret iešguđetge fágaovttadahkii. Departemeanta vállje sáddet gulaskuddamii 5. – 10. dási vuođđoskuvlaoahpaheaddjeoahpu mearrádusevttohusa, mii geatnegahtton fágaid dáfus čuovvu našunála oahpu. Almmatge dáhttut sakka deattuhit njuolggadusbarggu bohtosiid, ja nu maiddái dán oassái gullevaš gulaskuddancealkámušaid, ovdalgo mearriduvvo loahpalaččat. Departemeantta evttohus boahtá ovdán láhkaásahusevttohusa mielddusteavsttas.</p>
    <p>
      <em type="italic">d) Bahcelorbargu </em>
    </p>
    <p><em type="italic">Lávdegotti árvvoštallan </em>Sámi rámmaplánalávdegoddi oaivvilda bachelorbarggu galgat speadjalastit sámi dahje álgoálbmotperspektiivva. Ákkastallama vuođuštussan daddjo, ahte studeanttaide lea dehálaš oažžut gelbbolašvuođa sápmelaččaid ja álgoálbmogiid mihtilmas oahpahus- ja oahppanvugiin ja máhttit reflekteret dáid oahpus ja geavatlaš barggus.  </p>
    <p><em type="italic">Departemeantta árvvoštallan </em>Departemeanta doarju lávdegotti evttohusa ahte bachelorbarggu galgat speadjalastit sámi dahje álgoálbmotperspektiivva. </p>
    <p>
      <em type="italic"> e) Gelbbolašvuođaláhkaásahus  </em>
    </p>
    <p><em type="italic">Lávdegotti árvvoštallan </em>Lávdegoddi evttoha rievdadit Gelbbolašvuođaláhkaásahusa (Kompetanseforskriften),  (Oahpahuslága láhkaásahusa § 14) nu, ahte go oahpaheaddji virgáduvvo nuoraidskuvladásis sámegiellafága oahpaheaddjin, galgá sus leat unnimusat 60 oahppočuoggá relevánta fágaoahppu. </p>
    <p><em type="italic">Departemeantta árvvoštallan </em>Departemeanta váldá dán árvalusa vuhtii, go árvvoštallá gelbbolašvuođaláhkaásahusa rievdadeami.  </p>
    <p xml:lang="nob">
      <em type="italic">§ 4  NAŠUNÁLA NJUOLGGADUSAT, PROGRÁMMAPLÁNAT JA INDIKÁHTORAT  </em>
    </p>
    <p>
      <em type="italic">Lávdegotti láhkaásahusevttohus </em>
    </p>
    <p>
      <em type="italic">Láhkaásahusa, našunála ja sámi njuolggadusaid vuođul, galget oahppoinstitušuvnnat ráhkadit sámi vuođđoskuvlaoahpaheaddjeoahpuid prográmmaplánaid. Prográmmaplánat mearridit fágalaš sisdoalu, hárjehallanoahpu, organiserema, bargovugiid ja árvvoštallanortnegiid. Institušuvnna stivra dohkkeha prográmmaplána.  </em>
    </p>
    <p><em type="italic">Mearkkašumit § 4 Lávdegotti árvvoštallan </em>Lávdegottis eai leat mearkkašumit evttohussii.  </p>
    <p><em type="italic">Departemeantta árvvoštallan </em>Dajaldagaid vuođđun 4. paragráfas lea, ahte evttohuvvon láhkaásahus gusto eanet institušuvnnaide go Sámi allaskuvlii. Go lea nu, ahte departemeanta sádde gulaskuddamii evttohusa, mas doaibmaviidodat lea sámi vuođđoskuvlaoahpaheaddjeoahppu, man Sámi allaskuvla lágida, de evttohit ahte láhkaásahusevttohusa dajaldagat leat dan ektui.  </p>
    <p>Departemeantta dáhttu mearkkašit ahte ráhkaduvvojit našunála njuolggadusat vuođđoskuvlaoahpaheaddjeoahpuide ja indikáhtorat, maiguin ođđa oahpaheaddjeoahppu dovdojuvvo. Oahppoinstitušuvnnaid prográmmaplánat, mat gustojit dáidda oahpuide, galget čuovvut našunála njuolggadusaid.</p>
    <p>Departemeanta árvvoštallá dárbbašlažžan maiddái Sámi allaskuvlla fátmmastit našunála njuolggadusaide dain vuođđoskuvlaoahpaheaddjeoahpu fágain, mat eai leat <span type="quote">"mihtilmas"</span> sámi (sámi duodji, sámegiella). Sámi allaskuvla galgá oahpahit oahpaheddjiid, geat leat gelbbolaččat oahpahit sihke sámi ja dáru vuođđoskuvllain. Sámi vuođđoskuvlaoahpaheaddjeoahpus, man Sámi allaskuvla fállá, gáibiduvvojit seammalágan vuođđorievdadusat go našunála oahpaheaddjeoahpus. Gáibádussan leat earret eará buorebut oktiiheivehit teoriija ja geavatlaš barggu, dutkančanastumi, oahppoprográmmaid progrešuvnna ja profešuvdnii ráhkkaneami jeavddalaččat. Njuolggadusat galget almmatge heivehuvvot vai gokčet sámi vuođđoskuvlaoahpaheaddjeoahpu doaibmaguovllu dárbbuid.</p>
    <p xml:lang="nob">
      <em type="bold">§ 5  Friddjen </em>
    </p>
    <p>
      <em type="italic">Lávdegotti láhkaásahusevttohus </em>
    </p>
    <p>
      <em type="italic">Eksámen dahje geahččaleapmi, mii ii leat čađahuvvon vuođđoskuvlaoahpu oassin, sáhttá leat vuođđun friddjet eksámenis, geahča universitehta ja allaskuvlalága § 3-5.  Oahppu mii sáhttá leat friddjema vuođđun, galgá leat jogo fága, mii vástida skuvlafága dahje fága mas lea relevánsa vuođđoskuvlla oahpaheaddjebargui, geahča § 1, ja berre fátmmastit fágadidaktihka ja hárjehallanoahpu. Studeanta galgá maiddái sáhttit duođaštit sámegielat gelbbolašvuođa fágas. </em>
    </p>
    <p>
      <em type="italic">Sámi oahpaheaddjeoahpu studeanttat, geat váldet dárogielas 30 oahppočuoggá, friddjejuvvojit nuppis dáin guovtti dárogiela suopmana geahččaleamis. Sii geat váldet 60 oahppočuoggá dárogiela, eai friddjejuvvo dákkár geahččaleamis.  </em>
    </p>
    <p><em type="italic">Lávdegotti árvvoštallan </em>Lávdegoddi lea evttohan ovdalis namuhuvvon friddjenmearrádusaid almma dárkilut čilgemiin.  </p>
    <p><em type="italic">Departemeantta árvvoštallan </em>Departemeanta imaštallá friddjema gáržžideami nuppi dáin dárogiela suopmaniin, ja árvvoštallá našunála láhkaásahusa addit viidát vejolašvuođaid. Allaskuvllas lea almmatge vejolašvuohta ráhkadit báikkálaš mearrádusaid. Departemeanta lea dattege ovttamielalaš sámi rámmaplánalávdegottiin das, ahte friddjema eaktun galgá leat duođaštuvvon sámegielalaš gelbbolašvuohta. Departemeantta evttohus boahtá ovdán láhkaásahusevttohusa mielddusteavsttas. </p>
    <p xml:lang="nob">
      <em type="bold">§ 6  FÁPMUIBOAHTIN JA GASKABODDOSAŠ NJUOLGGADUSAT  </em>
    </p>
    <p>
      <em type="italic">Lávdegotti láhkaásahusevttohus </em>
    </p>
    <p>
      <em type="italic">Láhkaásahus lea fámus njukčamánu 1. beaivvi 2010 rájes ja gusto 2010-2011 oahppojagi sisaváldimii. Studeanttain, geat čuvvot ovddeš rámmaplánaid, lea vuoigatvuohta váldit eksámena dáid vuođul gitta borgemánu 1. beaivái 2015. Dán dáhtona rájes ii leat šat fámus juovlamánu 13. beaivvi 2005 addojuvvon dábálášoahpaheaddjeoahpu rámmaplána láhkaásahus. </em>
    </p>
    <p><em type="italic">Lávdegotti árvvoštallan </em>Lávdegoddi čujuha ahte čavčča 2009 dábálašoahpaheaddjeohppui álgán studeanttat leat maŋemuččat, geat váldojuvvojedje sisa ja plána mielde sii gerget 2013 giđa. Vásáhusat leat čájehan ahte muhtin studeanttat dárbbašit guhkit oahppoáiggi iešguđetlágan sivaid dihtii. Rámmaplánalávdegoddi lea dán váldán vuhtii ja bidjan 1.08. 2015 maŋemus áigemearrin čađahit eksámena ovddeš rámmaplánaid vuođul.  </p>
    <p><em type="italic">Departemeantta árvvoštallan </em>Departemeanta čujuha našunála lávdegotti evttohussii. Dat evttohus lea áibbas ovttalágan dáinna, earret maŋemus áigemeari čađahit eksámena ovddeš rámmaplánaid vuođul. Departemeanta navdá dán oasi šaddan fuomáškeahttá boastut, ja áigemearri berre leat seamma go našunála láhkaevttohusas, namalassii 31.12.2015. Departemeantta evttohus boahtá ovdán láhkaásahusevttohusa mielddusteavsttas. </p>
  </body>
</document>
