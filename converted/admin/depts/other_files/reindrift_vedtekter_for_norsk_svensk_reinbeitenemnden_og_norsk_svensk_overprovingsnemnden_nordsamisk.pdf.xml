<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>716</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://www.regjeringen.no/upload/LMD/Vedlegg/Regelverk/Reindrift_Vedtekter_for_Norsk_svensk_reinbeitenemnden_og_Norsk_svensk_overprovingsnemnden_Nordsamisk.pdf</origFileName><parallel_text xml:lang="nob" location="reindrift_vedtekter_for_norsk_svensk_reinbeitenemnden_og_norsk_svensk_overprovingsnemnden_260208.pdf"/><parallel_text xml:lang="sma" location="reindrift_vedtekter_for_norsk_svensk_reinbeitenemnden_og_norsk_svensk_overprovingsnemnden_soersamisk.pdf"/><parallel_text xml:lang="smj" location="reindrift_vedtekter_for_norsk_svensk_reinbeitenemnden_og_norsk_svensk_overprovingsnemnden_lulesamisk.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p><em type="bold">Mielddus 2  Njuolggadusat – Norgga-ruoŧa guohtunlávdegoddi ja Norgga-ruoŧa dárkkistangoddi Álgomearrádusat </em></p>
<p xml:lang="nob">§ 1</p>
<p>Dát njuolggadusat sisttisdollet Norgga-ruoŧa guohtunlávdegotti  (Guohtunlávdegotti) mearrádusaid ja Norgga-ruoŧa dárkkistangotti (Dárkkistangotti) mearrádusaid konvenšuvnna 23. artihkkala mielde Norgga ja Ruoŧa gaskka rádjerasttildeaddji boazodoalu hárrái.</p>
<p xml:lang="nob">§ 2</p>
<p>Guohtunlávdegottis ja Dárkkistangottis galgá leat goabbat čállingoddi. Čállingottit galget leat goabbat sajis muhtin fylkkas dahje leanas gos konvenšuvdna gusto. Guđe báikkis lávdegottit galget leat mearridit ráđđehusat ovttasráđiid maŋŋil go leat ráđđádallan sámedikkiiguin Norggas ja Ruoŧas.</p>
<p>Ráđđehusat sáhttet ovttasráđiid mearridit ahte náššuvnnalaš eiseváldi galgá čállingoddebargguid doaimmahit.</p>
<p xml:lang="nob">§ 3</p>
<p>Lávdegottiid jođiheddjiin lea geatnegasvuohta jođihit ja bearráigeahččat áššeráhkkaneami. Jođiheaddji galgá fuolahit nu ahte áššit gieđahallojuvvojit farggamusat.</p>
<p>Lávdegottiid lahtut galget jođiheaddji čoahkkingohččuma mielde oassálastit lávdegoddečoahkkimiin ja dárbbu mielde veahkehit áššiid ráhkkaneamis.</p>
<p xml:lang="nob">§ 4</p>
<p>Lávdegoddelahtuid ja várrelahtuid doaibmabuhtasa mearridit ráđđehusat ovttasráđiid.</p>
<p><em type="bold">Áššegieđahallama oktasaš mearrádusat  </em></p>
<p xml:lang="nob">§ 5</p>
<p>Čálalaš gulahallamat lávdegottiiguin sáhttet dahkkojuvvot juogo dárogillii, ruoŧagillii dahje sámegillii. Njálmmálaš šiehtadallamis sáhttá gevahit buot dáid gielaid. Jus jorgaleapmi dahje dulkon lea dárbbašlaš, fuolahit lávdegottit dán.</p>
<p>Lávdegottiid beavdegirjjit ja mearrádusat  galget čállojuvvot dárogillii dahje ruoŧagillii ja dárbbu mielde maiddái sámegillii.</p>
<p xml:lang="nob">§ 6</p>
<p>Áššegieđahallan lea njálmmálaš, čálalaš dahje dahkkojuvvo earáládje, dan mielde movt lávdegottit mearridit. Go ášši lea mearriduvvon galgá čálalaš mearrádus dieđihuvvot farggamusat. Mearrádusat leat almmolaččat.</p>
<p xml:lang="nob">§ 7</p>
<p>Son gii oassálastá áššegieđahallamis muhtin áššis lea bealálaš jus: a)  son ieš lea osolaš áššái b)  son lea náitalan dahje ovttasorru soapmásiin gii lea osolaš áššis dahje lea sogalaš dahje náittusdili bokte sogalaš bajásmanni- ja vulosmanni linjjás, dahje doarrásmanni linjjás gitta vilbeliid/oambeliid rádjái dahje sullasaš lagašvuohta c)  sus lea virgeoktavuohta dahje lea juogalágan alebuš-/vuolebušvuođa oktavuohta áššeosolaččain d)  leat sierra dilálašvuođat mat mielddisbuktet ahte luohttámuš iešheanalašvuhtii ja bealátkeahtesvuhtii hedjona.</p>
<p xml:lang="nob">§ 8</p>
<p>Ovddasteaddji sáhttá ovddastit áššeosolačča. Ovddasteaddji galgá hálddašit ruoŧagiela, dárogiela dahje sámegiela. Áššeosolaš galgá ovddasteaddjái addit fápmudusa juogo njálmmálaččat lávdegottis dahje čálalaččat.</p>
<p>Jus ovddasteaddji lea heivetmeahttun, sáhttá lávdegoddi hilgut ovddasteaddji.</p>
<p xml:lang="nob">§ 9</p>
<p>Čállagat ja eará áššebáhpirat galget sáddejuvvot áššeosolaččaide ja eiseválddiide maidda ášši guoská. Dárbbu mielde sáhttá áššeosolaččaide addit dieđu náššuvnnalaš dieđihaneiseválddi bokte. Earenoamáš dilálašvuođain sáhttá dieđáhusa almmuhit unnimustá ovtta aviissas man olbmot dábálaččat lohket dán guovllus.</p>
<p><em type="bold">Norgga-ruoŧa guohtunlávdegotti áššegieđahallan </em></p>
<p xml:lang="nob">§ 10</p>
<p>Ohcamuš mii ovddiduvvo Guohtunlávdegoddái galgá sisttisdoallat čuvgehusaid mat dárbbašuvvojit ášši gieđahallamii. Buot vuosteosolaččat geat leat dihtosis, galget oažžut dieđu lávdegottis oktan ávžžuhusain vástidit dihto áigemearrái.</p>
<p>Jus ohcamuš lea váilevaš, galgá Guohtunlávdegoddi addit gullevažžii áigemeari njulget váilevašvuođa. Jus váilevašvuohta ii njulgejuvvo mearriduvvon áigái, de sáhttá ohcamuš hilgojuvvot.</p>
<p xml:lang="nob">§ 11</p>
<p>Jus Guohtunlávdegoddi gávnnaha ahte ohcamuš ii gullo lávdegotti barggu ovddasvástádusa siskkobeallái, de galgá hilgut ohcamuša. Seammaládje gusto maiddái jus ohcamuš lea ovddiduvvon soapmásis geas ii leat doarvái gullevašvuohta gažaldahkii.</p>
<p xml:lang="nob">§ 12</p>
<p>Jus Guohtunlávdegoddi gávnnaha ahte lávdegotti mearrádus lea čielgasit boastut ođđa dilálašvuođaid dihte dahje eará ákkaid dihte, de galgá lávdegoddi rievdadit mearrádusa jus dan sáhttá dahkat fargga ja álkit iige leat vahágin guhtiige geaid váste mearrádus leai dahkkojuvvon dahje muđui nai guoská. Váidalus gahččá eret jus lávdegoddi rievdada mearrádusa nu movt váidi bivdá.</p>
<p><em type="bold">Norgga-ruoŧa dárkkistangotti áššegieđahallan </em></p>
<p xml:lang="nob">§ 13</p>
<p>Dárkkistangotti lahttu galgá leat dahkan duopmárváli dahje duopmárdáhkádusa ruovtturiikkas.</p>
<p xml:lang="nob">§ 14</p>
<p>Váidalus Dárkkistangoddái berre sisttisdoallat a)  guhte mearrádus váidaluvvo b)  dilálašvuođaid maid atná alccesis doarjjan c)  duođaštusaid ja d)  čuoččuhusaid mat galget gustot</p>
<p>Jus váidalus lea váilevaš galgá Dárkkistangoddi addit váidái áigemeari njulget váilevašvuođa.  Jus váilevašvuohta ii njulgejuvvo mearri áigái, sáhttá váidalus hilgojuvvot.</p>
<p xml:lang="nob">§ 15</p>
<p>Dárkkistangoddi galgá hilgut váidalusa jus lea ovddiduvvon soapmásis geas ii leat doarvái gullevašvuohta áššái.</p>
<p xml:lang="nob">§ 16</p>
<p>Váidalus galgá sáddejuvvot ášši vuosteosolažžii cealkámuša dihte. Cealkámuš berre sisttisdoallat daid čuvgehusaid mat namuhuvvojit 14. §:s vuosttaš oasis b-d.</p>
<p>§ 17  Čoahkkingohččuma mielde galgá áššeosolaš oassálastit persovnnalaččat. Áššeosolaččat gohččot ieža vihtaniiddiset ja áššedovdiideaset ja mákset goluid mat čuvvot gohččuma.</p>
<p>Dárkkistangoddi sáhttá ieš gohččut vihtaniid dahje áššedovdiid ja máksit goluid mat čuvvot gohččuma.</p>
<p>Geavatlaš ákkaid dihte sáhttá telefovdna, videokonferánsa dahje eará veahkkeneavvu geavahuvvot. Njálmmálaš šiehtadallan leat almmolaš, jus sierra ákkat eai leat hehttehussan dasa.</p>
<p>Vihttan gii oassálastá njálmmálaš šiehtadallamis galgá ávžžuhuvvot muitalit duođa ja dahkat duohtavuođadáhkádusa.</p>
<p xml:lang="nob">§ 18</p>
<p>Jus áššeosolaš dohkálaš ákka haga ii boađe njálmmálaš šiehtadallamii dahje ii atte dieđu mearriduvvon áigái, de sáhttá Dárkkistangoddi goitge vuodjit ášši.</p>
<p xml:lang="nob">§ 19</p>
<p>Dárkkistangoddi sáhttá ođđasit gieđahallat ášši mii lea loahpalaččat mearriduvvon jus a)  mearrádus lea dieđihuvvon vaikko áššeosolaš ii leat beassan cealkit áššis dahje searvat njálmmálaš šiehtadallamii ja áššeosolaš sáhttá duođaštit alddis leat leamaš dohkálaš ákka jávkamii ja mearrádus lea mannan áššeosolačča vuostá  b)  ođđa dilálašvuođat ovdanbohtet mat čielgasit čájehit ahte mearrádus lea boastut dahje c)  leat áššegieđahallanmeaddimat mat leat mearrideaddji láhkái mearkkašan loahppabohtosii.</p>
</body></document>