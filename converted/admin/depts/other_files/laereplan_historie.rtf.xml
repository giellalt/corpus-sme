<document xml:lang="sme" id="no_id"><header><title/><genre code="admin"/><author><unknown/></author><wordcount>1343</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/Upload/larerplaner/Fastsatte_lareplaner_for_Kunnskapsloeftet/Samiske/planer_samisk/5/historie_nordsamisk.rtf</origFileName><parallel_text xml:lang="nob" location="laereplan_historie.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="deu">HISTORJÁ - STUDERENRÁHKKANAHTTI</p>
<p type="title" xml:lang="vep">OAHPPOPROGRÁMMAID OKTASAŠFÁGA – SÁMI OAHPPOPLÁNA</p>
<p type="title">Fága ulbmil</p>
<p>Historjáfága galgá veahkkin ovddidit áddejumi vássánáiggi, dálááiggi ja boahtteáiggi gaskavuođain ja addit ipmárdusa olbmuid jurdagiin, eallimiin ja doaimmain iešguđet áigodagain ja kultuvrrain. Historjádiđolašvuohta addá vuođu reflekteret iežas árvoválljemiid birra.</p>
<p>Fága oahpahus galgá addit ipmárdusa vássánáiggi olbmuid eallindiliid ja eallineavttuid girjáivuođas. Historjáfága galgá veahkkin ovddidit áddejumi das ahte buot servodagat ovddastit árvvuid ja guottuid mat leat historjjálaš proseassaid bohtosat. Fága galgá ovddidit gierdilvuođa, olbmuidgaskasaš árvvusatnima ja áddejumi olmmošvuoigatvuođaide. Historjáfága galgá addit ipmárdusa demokratiija mearkkašumis min servodahkii, ja ovddidit diđolašvuođa máilmmiviidosaš hástalusaid birra. Fága galgá arvvosmahttit beroštussii ja aktiivvalaš servodatoassálastimii go ovdánahttá dáiddu jurddašit kritihkalaččat, analyhtalaččat ja hutkkálaččat.</p>
<p>Historjáfága váikkuha ollu dasa movt olmmoš ádde ja oaidná iežas ja servodaga, ja movt ovttaskas olmmoš hábme iežas identitehta ja gullevašvuođa earáide. Oahpahus galgá nannet oahppi diehtima ja ipmárdusa historjjá guovddáš dáhpáhusain ja ovdánanlinnjáin. Fága galgá maid ovddidit áddejumi sámi álbmoga eallimii ja doaimmaide Sámis ja iešguđet proseassaide mat leat váikkuhan sámiid dillái dálá servodagas. Fága galgá ovddidit dáiddu gieđahallat ja árvvoštallat historjjálaš materiála ja eará dieđuid. Historjjálaš ipmárdus sáhttá veahkkin hukset buoret áddejumi iežas áigái, ja ipmirdit ahte olmmoš lea ieš oassin historjjálaš proseassas ja ráhkada historjjá.</p>
<p type="title" xml:lang="smj">Fága váldooasit</p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan.</p>
<p>Historjjás leat gelbbolašvuođamihttomearit Jo2 ja Jo3 studerenráhkkanahtti oahppoprográmmaid maŋŋel.</p>
<p>Bajilgovva váldoosiin:</p>
<p xml:lang="sma"><em type="italic">Jahkeceahkki </em></p>
<p><em type="italic">Váldooasit </em></p>
<p xml:lang="smj">Jo2</p>
<p>Historjááddejupmi ja metodat</p>
<p>Servodagat ja olbmot áiggiid mielde</p>
<p xml:lang="smj">Jo3</p>
<p>Historjááddejupmi ja metodat</p>
<p>Servodagat ja olbmot áiggiid mielde</p>
<p><em type="italic">Historjááddejupmi ja metodat </em></p>
<p>Váldooassi <em type="italic">historjááddejupmi ja metodat </em>sisttisdoallá movt olbmot jurddašit iešguđetláhkái vássánáiggi birra, ja movt dát boahtá ovdan muitalusain ja historjjálaš ovdanbuktimiin. Váldooassi sisttisdoallá movt historjjálaš máhttu huksejuvvo, áddejuvvo ja árvvoštallojuvvo. Gáldokritihkka, historjjálaš ovdanbuktimiid analysa ja historjjálaš čilgehusaid árvvoštallamat deattuhuvvojit. Guovddážis lea maid movt historihkkáriid fáddáválljemat ja čuolbmagažaldagat nuppástuvvet áiggiid mielde ja geahččanguovllu mielde. Váldooassái gullet maid historjjá geavaheapmi otná servodagas ja movt media váikkuha dasa movt mii oaidnit vássánáiggi ja dálááiggi. </p>
<p><em type="italic">Servodagat ja olbmot áiggiid mielde </em></p>
<p>Váldooassi <em type="italic">servodagat ja olbmot áiggiid mielde </em>fátmmasta guovddáš historjjálaš fenomenaid ja proseassaid ja čuoldá oktii vássánáiggi, dálááiggi ja boahtteáiggi. Vássánáiggi iešguđet bealit leat guovddážis: fápmodilit ja politihkka, sosiálalaš ja ekonomalaš dilit, kultuvra ja jurddaeallin. Váldooasis deattuhuvvo bissovašvuohta ja nuppástuvvan servodagaid ovdáneamis, ja olmmoš historjjálaš proseassaid oassálastin, sihke ovttaskas olmmožin ja joavkkus. </p>
<p type="title">Fága diibmolohku</p>
<p>Diibmolohku lea almmuhuvvon 60-minuvtta ovttadahkan.</p>
<p xml:lang="deu">STUDERENRÁHKKANAHTTI OAHPPOPROGRÁMMAT</p>
<p xml:lang="smj">Jo2: 56 jahkediimmu</p>
<p xml:lang="smj">Jo3: 113 jahkediimmu</p>
<p xml:lang="vep">LASÁHUS OPPALAŠ STUDERENGELBBOLAŠVUHTII</p>
<p xml:lang="smj">Jo3: Mearriduvvo maŋŋel</p>
<p type="title">Vuođđogálggat fágas</p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Historjjás ipmirduvvojit vuođđogálggat ná:</p>
<p><em type="italic">Máhttit njálmmálaččat ja čálalaččat ovdanbuktit </em>historjjás mearkkaša ovdandivvut fágalaš fáttá čielgasit ja dárkilit ja atnit relevánta fágalaš doahpagiid iežas ákkastallamiin ja vuođustusain. Dat mearkkaša máhttit reflekteret muitalusaid, teavsttaid, govaid ja filmmaid sisdoalu birra, ja máhttit selvehit ja buohtastahttit gálduid ja historjjálaš girjjálašvuođa oaiviliid. </p>
<p><em type="italic">Máhttit lohkat </em>historjjás lea hukset sátnehivvodaga ja dábálaš giellagálggaid historjjálaš teavsttaid lohkamiin. Dat máksá lohkat kritihkalašvuođain ja reflekteret movt servodatoaidnu váikkuha ovdanbuktimii. Lohkat ja dulkot iešguđetlágan historjjálaš materiálaid, main lea iešguđet vuolgga ja bohtet iešguđet historjjálaš áigodagain lea guovddážis. Dát mearkkaša lohkat ja dulkot govahallamiid luonddu birra, govaid, filmmaid, historjjálaš kárttaid ja eará gráfalaš materiála, dávviriid ja čálalaš gálduid. </p>
<p><em type="italic">Máhttit rehkenastit </em>historjjás máksá dulkot ja geavahit tabeallaid ja gráfalaš ovdanbuktimiid áššečuolmmaid válddahemiin ja analysain, ja geavahit kvantitatiivvalaš dataid iežas ovdanbuktimiin. </p>
<p><em type="italic">Máhttit geavahit digitála reaidduid </em>historjjás mearkkaša ovdánahttit gáldokritihkalaš diđolašvuođa Interneahta geavaheami hárrái fágalaš oktavuođain. Dát máksá máhttit ohcat dieđuid iešguđet neahttabáikkiin ja árvvoštallat ja geavahit daid iežas ovdanbuktimiin. Go ovdandivvu ja almmuha iežas ja oktasaš bargguid, de leat digitála reaiddut lunddolaš veahkkeneavvun. Digitála gálggat mearkkašit maid geavahit digitála gulahallan- ja ovttasbargoreaidduid ovttasdoaimmadettiin earáiguin. </p>
<p type="title">Fága gelbbolašvuođamihttomearit</p>
<p type="title">Gelbbolašvuođamihttomearit Jo2 maŋŋel studerenráhkkanahtti oahppoprográmmain</p>
<p><em type="italic">Historjááddejupmi ja metodat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">gávdnat ja árvvoštallat historjjálaš materiála gáldun ja geavahit dan historjjálaš ovdanbuktimiin</p>
<p type="listitem">ovdandivvut historjjálaš persovnna ja digaštallat movt su áiggi servodatrámmat váikkuhedje su daguide</p>
<p type="listitem">geavahit digitála reaidduid dieđuid viežžamii iešguđet mediain ja árvvoštallat daid gáldokritihkalaččat iežas ovdanbuktimiin</p>
<p type="listitem">identifiseret iešguđet historjjálaš čilgehusaid ja digaštallat movt dákkár čilgehusat sáhttet báidnit historjjálaš ovdanbuktimiid</p>
<p type="listitem">reflekteret dan birra ahte fágabirrasiid siskkobealde ja historjáčállimis lea oadnu eamiálbmogiid hárrái rievdan iešguđet áigodagaid mielde</p>
<p type="listitem">čilget manne historihkkárat ja earát juhket áigemanuid áigodagaide ja digaštallat dáčča ja sámi historjjá áigodatjuohkima prinsihpaid</p>
</list><p><em type="italic">Servodagat ja olbmot áiggiid mielde </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">čilget movt luondduriggodagat ja teknologalaš ovdáneapmi leat hábmen ovdalaš servodagaid</p>
<p type="listitem">buohtastahttit guokte dahje eambbo antihka servodaga ja digaštallat antihka mearkkašumi ođđaáigásaš politihkkii, arkitektuvrii dahje eará dáidagii</p>
<p type="listitem">selvehit vissis meari guovddáš ekonomalaš, sosiálalaš, politihkalaš ja kultuvrralaš ovdánansárgosiid gaskaáiggis</p>
<p type="listitem">ovdandivvut movt davviriikkalaš stáhtat ja Ruošša gesse rájiid sámi guovlluin ja digaštallat movt dat váikkuhii sámi álbmogii</p>
<p type="listitem">selvehit Norgga servodatdiliid ja stáhtaovdáneami 700-logus gitta sullii 1500-lohkui ja digaštallat eará kultuvrraid, servodagaid ja stáhtaid vejolaš váikkuheami</p>
<p type="listitem">selvehit sámi historjjá guovddáš sárgosiid ja digaštallat oktavuođa gaskkal sámiid ja stáhtaid gos sápmelaččat ásse gitta sullii 1800-logu gaskamuddui</p>
<p type="listitem">čilget eurohpalaš badjeláhpeekspanšuvnna oalgguhanfámuid ja digaštallat kulturdeaivvademiid, iešguđet geahččanguovlluin</p>
<p type="listitem">selvehit Norgga ealáhusovdáneami sullii 1500-logus gitta sullii 1800-lohkui ja analyseret movt dát váikkuhii sosiálalaš diliide dán áigodagas</p>
<p type="listitem">selvehit stivrenvugiid ovdáneami ja rievdama Eurohpás gaskaáiggi loahpa rájes gitta 1700-logu loahpageahčai</p>
<p type="listitem">selvehit sujaid manne álbmotjoavkkut guđđet ruovtturiikkaset, ja digaštallat makkár váikkuhusat leat sin deaivvademiin eará kultuvrraiguin</p>
</list><p type="title">Gelbbolašvuođamihttomearit Jo3 maŋŋel studerenráhkkanahtti oahppoprográmmain</p>
<p><em type="italic">Historjááddejupmi ja metodat </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">identifiseret ja árvvoštallat iešguđetlágan ja iešguđet álgovuolggalaš historjjálaš materiálaid gáldun, ja movt dat leat geavahuvvon hábmet historjjá</p>
<p type="listitem">geavahit digitála reaidduid plánet, čađahit ja ovdandivvut čuolbmadiđolaš guorahallama iežas gažaldagaid vuođul historjjálaš materiálii</p>
<p type="listitem">ovdandivvut historjjálaš persovnna ja digaštallat movt su áiggi jurdagat ja servodatdilit váikkuhedje su jurddašanvugiide ja daguide</p>
<p type="listitem">dulkot ja geavahit historjjálaš lohkomateriála fágalaš bargguin</p>
<p type="listitem">suokkardit iešguđet oanehis historjjálaš ovdanbuktimiid seamma áššis, ja digaštallat čálliid lahkonanvuogi ja gažaldathábmema válljemiid</p>
<p type="listitem">čájehit ovdamearkkaiguin riidovuloš historjjálaš fáttáid ja digaštallat historjjálaš dáhpáhusa vuostálasti sudjačilgehusaid</p>
<p type="listitem">guorahallat movt iežas govahallamat vássánáiggi birra leat hábmejuvvon ja digaštallat makkár fáktorat dahket ahte olbmuin sáhttet leat iešguđetlágan oainnut vássánáiggi birra</p>
<p type="listitem">ságaskuššat movt historjá lea geavahuvvon ja geavahuvvo politihkalaš oktavuođain</p>
<p type="listitem">čájehit ja digaštallat ovdamearkkaiguin movt čájáhusat, muitobáccit, muitobeaivvit dahje dihto historjjálaš dáhpáhusaid ávvudeamit leat mávssolaččat dálááigái</p>
</list><p><em type="italic">Servodagat ja olbmot áiggiid mielde </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<list><p type="listitem">ságaskuššat movt čuvgehusáiggi jurdagat váikkuhedje servodatnuppástusaide 1700- ja 1800-loguin, ja movt dat fas váikkuhedje čuvgehusáiggi jurdagiidda</p>
<p type="listitem">selvehit industriála revolušuvnna váldosárgosiid ja guorahallat maid dat mearkkašii dáčča ja sámi servodaga ealáhusovdáneapmái ja sosiálalaš diliide</p>
<p type="listitem">selvehit demokratiijaovdáneami Norggas 1800-loguid rájes gitta 1945 rádjái ja analyseret dán ovdáneami duogášfámuid</p>
<p type="listitem">ovdandivvut kolonialismma guovddáš sárgosiid ja muhtun Eurohpáolggobeal guovllu dili 1800-loguin, iešguđet geahččanguovlluin</p>
<p type="listitem">ságaskuššat movt našuvdnastáhtat leat huksen našuvnnalaš ja kultuvrralaš gullevašvuođa, muhto maiddái riidduid ja duolbmama</p>
<p type="listitem">árvvoštallat iešguđet ideologiijaid mearkkašumi olbmuide, politihkalaš lihkadusaide ja stáhtaovdánahttimii 1900-logus</p>
<p type="listitem">selvehit guovtti máilmmisoađi sujaid ja ságaskuššat movt dat váikkuhedje Davviriikaide ja riikkaidgaskasaš servodahkii</p>
<p type="listitem">selvehit muhtun ekonomalaš, sosiálalaš, politihkalaš ja kultuvrralaš ovdánansárgosiid Norggas maŋŋel 1945</p>
<p type="listitem">selvehit Norgga našuvdnastáhta politihka eamiálbmogiid, našuvnnalaš ja čearddalaš unnitloguálbmogiid hárrái 1800- ja 1900-loguin, ja digaštallat dán politihka váikkuhusaid</p>
<p type="listitem">selvehit sámi organisašuvnnaid ja ásahusaid ovdánahttima duogáža</p>
<p type="listitem">guorahallat guokte dahje eambbo gaskariikkalaš riiddu maŋŋel 1945, ja árvvoštallat riidduid iešguđet geahččanguovlluin</p>
<p type="listitem">gávdnat ovdamearkkaid dáhpáhusaide mat leat hábmen Eurohpáolggobeal riikka historjjá maŋŋel 1900, ja reflekteret dan birra movt riika lei sáhttit ovdánit jus dát áššit eai livčče dáhpáhuvvan</p>
<p type="listitem">guorahallat dakkár riiddu duogáža, mii lea ain jođus, ja ságaskuššat riikkaidgaskasaš servodaga reakšuvnnaid</p>
<p type="listitem">čájehit ovdamearkkaiguin movt iešguđetlágan musihkka-, arkitektuvra- dahje govvadáiddaalbmaneamit ovtta áigodagas sáhttet čadnojuvvot eará servodatsurggiid ovdáneapmái</p>
<p type="listitem">selvehit movt bargoeallin ja bargojuohku sohkabeliid gaskkas lea rievdan Norggas 1800-logu rájes gitta otnážii</p>
<p type="listitem">selvehit báikkálašservodaga álbmotovdáneami guhkit áiggi badjel ja digaštallat makkár fáktorat leat váikkuhan ássiid eallindillái</p>
</list><p type="title">Árvvoštallan fágas</p>
<p>Loahppaárvvoštallama mearrádusat:</p>
<p xml:lang="smn"><em type="italic">Oppala š á rvos á ni á rvvo š tallan </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>Jo2 studerenráhkkanahtti oahppoprográmmat</p>
<p>Oahppit galget oažžut ovtta oppalašárvosáni.</p>
<p>Jo3 studerenráhkkanahtti oahppoprográmmat</p>
<p>Lasáhus oppalaš studerengelbbolašvuhtii*</p>
<p>Oahppit galget oažžut ovtta oppalašárvosáni.</p>
<p>Go fága bistá máŋga jagi, de bissu dušše joatkkaoahpahusa bajimus dási oppalašárvvoštallan gelbbolašvuođaduođaštusas dahje oahppoduođaštusas.</p>
<p><em type="italic">Eks á men – oahppit </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>Jo3 studerenráhkkanahtti oahppoprográmmat</p>
<p>Lasáhus oppalaš studerengelbbolašvuhtii*</p>
<p>Oahppit sáhttet vuorbáduvvot njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. Eksámen fátmmasta olles fága.</p>
<p xml:lang="fao"><em type="italic">Eks á men – privatisttat </em></p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>Jo3 studerenráhkkanahtti oahppoprográmmat</p>
<p>Lasáhus oppalaš studerengelbbolašvuhtii*</p>
<p>Privatisttat galget váldit njálmmálaš eksámena. Njálmmálaš eksámen ráhkaduvvo ja sensurerejuvvo báikkálaččat. Eksámen fátmmasta olles fága.</p>
<p>Árvvoštallama oppalaš mearrádusat leat oahpahuslága láhkaásahusas.</p>
<p><em type="italic">* </em>Gelbbolašvuođamihttomearit mat gusket oppalaš studerengelbbolašvuođa lasáhussii, mearriduvvojit maŋŋel. </p>
</body></document>
