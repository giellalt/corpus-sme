<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>587</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://www.regjeringen.no/upload/kilde/fkd/prm/2006/0145/ddd/pdfv/285641-bargomearrádus.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="nob"><em type="bold">BARGOMEARRÁDUS </em></p>
<p><em type="bold">Čielggadeapmi sámiid ja earáid vuoigatvuođaid birra guolástit mearas Finnmárkku </em></p>
<p><em type="bold">olggobealde </em></p>
<p><em type="bold">Duogáš </em></p>
<p>Stuoradiggi meannudii finnmárkkulága (geassemánu 17. b. 2005-mannosaš lága nr. 85 eatnamiid ja luondduriggodagaid riektedilálašvuođaid ja hálddašeami birra Finnmárkku fylkkas) 2005 giđđasešuvnnastis.</p>
<p>Justiisalávdegotti evttohusas (Innst.O.nr.80 (2004-2005)) finnmárkkuláhkii mearkkašii lávdegotti eanetlohku ahte <span type="quote">“gažaldat mearraguolásteami vuoigatvuođa ja hálddašeami birra sámi ássanguovlluin lea ollu čielggaduvvon 1990-2001 áigodagas”</span>. Eanetlohku čujuhii viidáseappot dasa ahte  <span type="quote">“lávdegotti mielas ii sáhte dáhkidemiin dadjat ahte eai leat láidestusat sihke álbmotrievttis ja Norgga rievttis das ahte galggašii erenoamážit váldit vuhtii guolásteami mearrisámi guovlluin hábmedettiin ja čađahettiin guolástushálddašeami. Otná áigeguovdilis dili ektui ii leat konkrehtalaččat čielggaduvvon mo dáid dilálašvuođaid galggašii bevttolepmosit ja ulmmálepmosit váldit vuhtii oktilis guolástushálddašeamis”</span>.</p>
<p>Finnmárkkulága meannudeami oktavuođas dagai Stuoradiggi geassemánu 6. beaivvi 2005</p>
<p>čuovvovaš ávžžuhusmearrádusa dan evttohusa vuođul maid Justiisalávdegotti eanetlohku lei</p>
<p>ovddidan:</p>
<p><em type="italic">“Stuoradiggi bivdá Ráđđehusa johtileamos lági mielde čielggadit sámiid ja earáid vuoigatvuođaid guolástit mearas Finnmárkku olggobealde, dás maiddái daid fatnasiid unnimuseriid mat leat 10 mehtera oaneheabbot, ja ovddidit </em></p>
<p><em type="italic">čuovvolanášši Stuoradiggái dán birra.” </em></p>
<p>Finnmárkkuláhka gieđahallá eatnamiid ja čáziid geavaheami Finnmárkkus ja dáid resurssaid vuoigatvuođaoamasteami. Láhka ii gieđahala mearraguolásteami. Go Sámi vuoigatvuođalávdegoddi fas nammaduvvui suoidnemánu 1. beaivvi 2001, de oaččui dát lávdegoddi dakkár bargomearrádusa mii sisttisdoallá čuovvovačča:</p>
<p><span type="quote">“Lávdegoddi berre oppalaččat čielggadit gažaldagaid sámi álbmoga rievttálaš dili das mii guoská eatnamiid ja čáziid vuoigatvuhtii ja daid hálddašeapmái ja geavaheapmái sámi geavahanguovlluin Finnmárkku fylkka olggobealde.”</span> (gč. bargomearrádusa oasi 2.2).</p>
<p>Sámi vuoigatvuođalávdegotti čielggadeapmi galggašii gárvánit jagi 2007 vuosttaš jahkebealis. Bargomearrádusas eai leat mahkkege čielga čujuhusaid mearraguolásteapmái. Lávdegoddi mii galgá čielggadit sámiid ja earáid vuoigatvuođaid guolástit mearas Finnmárkku olggobealde, berre váldit oktavuođa Sámi vuoigatvuođalávdegottiin dainna čielggadanulbmiliin lea go ávkkálaš dainna ovttas bargat dahje dainna lonohallat áššái guoski ávdnasiid jna.</p>
<p>Oppalaččat sáhttá mearkkašit ahte ráđđehusas dat lea ovddasvástádus gávnnahit man viiddis álbmotrievttálaš geatnegasvuođat Norggas leat ja čađahit doaibmabijuid nu ahte dát geatnegasvuođat bevttolaččat váldojuvvojit vuhtii.</p>
<p>Guolástus- ja riddodepartemeanta lea gohččojuvvon fuolahit ahte Stuoradikki ávžžuhusmearrádus čuovvoluvvo. Ovttasráđiid, ja Sámedikki ja Finnmárkku fylkkagieldda mieđihemiin, galgá ráđđehus </p>
<p><em type="bold">Bargamuš </em></p>
<p>Álggus dáhttot lávdegotti árvvoštallat ja buktit ovdan guovddáš doahpagiid ja válddahallat barggu vejolaš meroštallanráddjemiid.</p>
<p>Lávdegotti váldobargu lea prinsihpalaččat čielggadit sámiid ja earáid vuoigatvuođa guolástit mearas Finnmárkku olggobealde. Dás čujuhuvvo erenoamážit sámiid ja earáid vuoigatvuhtii guolástit Finnmárkku mearragáttiin ja vuonain. Nu ii gula bargomearrádussii árvvoštallat mearrarievttálaš gažaldagaid mat gusket resursahálddašeapmái namahuvvon guovllu olggobealde, ja mat eai guoskka resursahálddašeapmái riikkaidgaskasaš soahpamušaid ektui.</p>
<p>Dán barggu oassin galgá lávdegoddi guorahallat ja buktit ovdan sámiid ja earáid historjjálaš guolásteami Finnmárkkus, ja maiddái guolástusealáhusa (ja vel dasa guoski gáddebargguid) ekonomalaš ja kultuvrralaš mávssolašvuođa Finnmárkku ássiide.</p>
<p>Lávdegoddi galgá maiddái ráhkadit logahallama mii sisttisdoallá áššáiguoski álbmotrievttálaš gálduid ja Norgga rievtti, ovddeš čielggademiid, almmolaš áššebáhpiriid, áššáiguoski riektegeavada ja dakkáraččaid, ja vel muddendoaibmabijuid ja eará mat leat geavahuvvon ollašuhttit áššáiguoski guovlopolitihkalaš ulbmiliid. Lávdegoddi galgá viidáseappot govvidit áigeguovdilis álbmotrievttálaš gažaldagaid nu ahte govvideapmi soahpá ILO-konvenšuvdnii 169 ja ONa konvenšuvdnii siviila ja politihkalaš vuoigatvuođaid birra (erenoamážit artihkkalii 27) ja daid geatnegasvuođaid maid Norgga riekti, oktan vieruiduvvan rievtti cieggamiin, bidjá stáhtii, ja lávdegoddi gálgá ovddidit evttohusaid vejolaš láhkarievdadusaide ja eará doaibmabijuide mat lávdegotti mielas orrot leamen dárbbašlaččat ja ulmmálaččat. Lávdegoddi galgá maiddái árvvoštallat doiabmabijuin čuovvu váikkuhusaid ja presedeanssa, dás maiddái dilálašvuođa ásahuvvon hálddašeami ektui ja riikkalaš guolástuspolitihkalaš strategiijaid ektui.</p>
<p>Lávdegoddi galgá háhkat dieđuid eará riikkain dakkár diliid birra mat gusket daidda gažaldagaide mat galget árvvoštallojuvvot.</p>
<p>Mearrádusastis lea Stuoradiggi čielgasit dáhtton čielggadusa ja árvvoštallama daid fatnasiid unnimuseriid hárrái mat leat oaneheabbot go 10 mehtera. Dasa lassin bivdet lávdegotti árvvoštallat eará vejolaš doaibmabijuid.</p>
<p>Lávdegoddi galgá čielggadit makkár ekonomalaš ja hálddahuslaš váikkuhusat čuvvot ovddiduvvon evttohusain, sihke almmolaš ja priváhta suorgái, nugo Čielggadanbagadusas daddjo.</p>
<p>Lávdegoddi galgá geiget iežas guorahallama maŋimusat juovlamánu 31. beaivvi 2007 almmolaš čielggadeapmin (NOUan).</p>
</body></document>