<document xml:lang="sme" id="no_id"><header><title/><genre code="admin"/><author><unknown/></author><wordcount>1939</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/planer_samisk/duodji_nordsamisk.rtf</origFileName><parallel_text xml:lang="nob" location="laereplan_duodji.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="nob"><em type="italic">DUODJI - OAHPPOPLÁNA </em></p>
<p><em type="italic">Fága ulbmil </em></p>
<p>Duodji doaban fátmmasta buotlágan hutkkálaš doaimmaid. Skuvlaoktavuođas lea duodji árbevirolaš sámi giehtaduodji, dáiddaduodji ja dáidda. Duojis leat guhkes árbevierut mat leat ovdánan buolvvaid mielde sámi bivdokultuvrra ja mytologiija rájes. Olmmošduddjon biergasiiguin duodji čájeha ja čilge eamiálbmoga máhtuid ja árbevieruid. Duodji ovdanbuktá identitehta ja gullevašvuođa ja čalmmustahttá olbmuid ja iešguđet birrasiid oktavuođa. Duodji čalmmustahttá maid olbmo ja luonddu oktavuođa. Fága sisttisdoallá sihke proseassa jurdaga rájes gárvves buktaga rádjái, mas máhttu árbevirolaš ávdnasiid, materiálaid ja duddjonvugiid birra lea guovddážis. Servodatnuppástuvvamat mielddisbuktet ođđa dárbbuid viidáset ovdáneapmái ja ođđa fuomášumiide.</p>
<p>Duodji čalmmustahttá visuála ja kommunikatiivvalaš girjáivuođa árbevieruid dáfus ja čujuhusaid ja nuorta-, davvi-, julev- ja lullisámegielaide ja -kultuvrraide riikkarájiid rastá. Duodjefága galgá veahkkin ovddidit gullevašvuođa ja nannet sámi ohppiid sámi identitehta. Eará ohppiide galgá duodji oahpásmahttit sin sámi kultuvrii ja árvovuđđui. Duodji ja eará kultuvrraid hápmeovdanbuktin sihke ovddeš áiggis ja dálá áiggis, lea vuođđun min máŋggakultuvrralaš servodaga ovdáneapmái. Duodjeoahpahus galgá veahkehit oahppi šaddat dihtomielalažžan olmmožin ja máŋggakultuvrralaš servodaga lahttun.</p>
<p>Geavatlaš hábmejeaddji bargu formála gaskaomiiguin sihke árbevirolaš ja ođđa designas , addá vásáhusa ja vejolašvuođaid oaidnit movt ávdnasat, gulahallan, kultuvra ja árbevierru leat oktiičadnon. Govahallama, hutkáivuođa, motorihka ja vuohkkáivuođa ovdáneapmi - álkis bargguin váddáset bargguide – leat deaŧalaš bealit fágas mii eaktuda áiggi geahččaladdamii ja čiekŋudeapmái. Dát addá ovttaskas oahppái vejolašvuođa muosáhit movtta ráhkadeami ja máhttima oktavuođas. Guovddáš duodjedoahpagat ja fágatearpmat addet čujuhusaid bargoprosessii. Sámi fágaterminologiija sáhttá veahkkin ealáskahttit sámi duodjehistorjjá, hápmeipmárdusa ja muitalanárbevieru.</p>
<p>Máhttu ja vásáhusat sámi hervenmálliin ja sámi govastagain lea deaŧalaš iešáddejupmái ja gullevašvuhtii. Ovttasbargu lagasbirrasiin, bearrašiin ja fulkkiiguin veahkeha nannet oahppi iežas identitehta.</p>
<p>Hápme, ivdne- ja komposišuvdnamáhttu lea dárbbašlaš vai sáhttá ráhkadit doaibmi buktagiid ja vai sáhttá vuohkkasit gaskkustit visuála dieđuid. Máhttu sáhttá leat veahkkin persovnnalaš ovdáneapmái mii lea eaktun ulbmillaš fuomášemiid ovdánahttimii, visuálalaš gulahallamii ja buvttadeapmái. Dákkár máhttu nanne oassálastinvejolašvuođaid demokráhtalaš mearridanproseassain servodagas mas diehtojuohkin eanet ja eanet geavaha visuála gaskaomiid. Fága addá vejolašvuođaid ovdánahttit fitnodeami ja ovttasbarggu fitnodagaiguin, ásahusaiguin ja fágaolbmuiguin. Fágaidrasttideaddji ovttasbarggus designa ja teknologiija oktavuođas ovddida fága erenoamážit designa geavatlaš-estehtalaš beali.</p>
<p>Duodjefága lea guovddážis go galgá ovdánahttit kultuvrralaš oppalaš oahppahábmema. Fága maid ráhkkanahttá ollu oahpuide ja fidnoválljemiidda. Skuvlla ovttasbargu duoj�</p>
<p xml:lang="smj"><em type="italic">Fága váldooasit </em></p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan.</p>
<p>Duojis leat gelbbolašvuođamihttomearit maŋŋel vuođđoskuvlla 2., 4., 7. ja 10. jahkeceahki.</p>
<p>Bajilgovva váldoosiin:</p>
<p><em type="italic">JahkeceahkkiVáldooasit </em>1.- 10. </p>
<p>Atnuduodji ja design Visuálalaš gulahallan Dáidda ja dáiddaduodjiLuondu ja arkitektuvra</p>
<p><em type="italic">Atnuduodji ja design </em></p>
<p>Váldooasis <em type="italic">atnuduodji ja designa </em>fievrreduvvo árbevirolaš duodjemáhttu. Atnuduodji ja design vuođđun lea hivvodat, mas bargosárgosiid hábmen, modeallat, buktagat ja geavahushámit leat deaŧalaš elemeanttat. Máhttu árbevirolaš álgoávdnasiid, materiálaid, duddjonvugiid ja čuolbmačoavdima birra leat buvttaovdánahttima guovddážis. Das lea maid sáhka das ahte duddjot gieđaiguin ovdánahttindihte seassangelbbolašvuođa ávnnasmáhtu, kvalitehta ja estetihka gaskaoapmin. Máhttu ávdnasiid, čuolbmačoavdima ja buvttadeami birra sáhttá leat vuođđun ođđa fuomášumiide ja fitnodeapmái. </p>
<p><em type="italic">Visuálalaš gulahallan </em></p>
<p><em type="italic">Visuálalaš gulahallamis </em>deattuhuvvo geavatlaš hábmenbargu guovttedimenšunála hámiin ja digitála govvamediaiguin. Hápmi, ivdni ja komposišuvdna, ja maiddái ovdánahttit fuomášemiid, čoavdit čuolmmaid ja gieđahallat govastagaid leat guovddáš fáttát váldooasis. Váldooassi sisttisdoallá geahččaladdama visuála gaskaomiiguin iešguđetlágán mediain. </p>
<p><em type="italic">Dáidda ja dáiddaduodji </em></p>
<p><em type="italic">Váldooasis dáidda ja dáiddaduodji </em>joatkašuvvá ja ovdána árbevierru friddjadit ráhkadit. Inspirašuvdna dáidda- ja kulturhistorjjás, báktesárgumiin ja sámi mytologiijas, antihka ja renesánssa bokte dálá dáidagii máŋggakultuvrralaš servodagas, lea referánsan govahallamii ja hutkkálaš bargui iešguđetlágán materiálaiguin. </p>
<p><em type="italic">Luondu ja arkitektuvra </em></p>
<p><em type="italic">Luondu ja arkitektuvra </em>deattuha máhtu luonddu ja huksenkultuvrra birra, mii lea deaŧalaš fysalaš lagasbirrasa áittardeapmái ja ovdáneapmái. Dát mielddisbuktá máhtu das movt huksenkultuvra, siste- ja olgolanjat, sáhttet árgabeaivái váikkuhit. Mihttoláva mielde sárgut ja ráhkadit modeallaid gullá váldooassái ja dat addá vuođu govahallat golmmadimenšunála lanjaid sárgosiid ja dataanimašuvnnaid vuođul. </p>
<p><em type="italic">Fága diibmolohku </em></p>
<p>Diibmolohku lea almmuhuvvon 60-minuvtta ovttadahkan.</p>
<p xml:lang="deu">MÁNÁIDCEAHKKI</p>
<p>1.-7. jahkecehkiin: 477 diimmu</p>
<p xml:lang="deu">NUORAIDCEAHKKI</p>
<p>8.-10 jahkecehkiin: 161 diimmu</p>
<p><em type="italic">Vuođđogálggat fágas </em></p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Duojis ipmirduvvojit vuođđogálggat ná:</p>
<p><em type="italic">Máhttit njálmmálaččat ovdanbuktit </em>duojis iežas ja nuppiid barggu birra lea deaŧalaš oassin fágas. Ságastallan sáhttá leat máŋgga dásis, válddaheames analyseremii ja árvvoštallamii. Iežas barggu ovdandivvun, njálmmálaš válddaheapmi ja árvvoštallamat leat guovddážis. Njálmmálaš gálggat leat maiddái mávssolaččat go galgá reflekteret ávdnasiid, anu ja historjjá birra ja árvvoštallat muosáhusaid, estehtalaš gaskaomiid ja oktavuođaid. Máhttit njálmmálaččat ovdanbuktit mearkkaša maid máhttit atnit duoji fágaterminologiija. </p>
<p><em type="italic">Máhttit čálalaččat ovdanbuktit </em>mearkkaša duojis visuálalaččat ovdanbuktit mearkkaid ja govastagaid bokte. Čálalaš ja visuála máhttu ovdána go beassá nuppástuhttit fáktádieđuid, jurdagiid ja miellaguottuid mearkan. Bisuhandihte visuála gálggaid buohtalaga čállingálggaid ov</p>
<p><em type="italic">Máhttit lohkat </em>mearkkaša duojis oahppat dulkot mearkkaid ja govastagaid, ivnni, hámi ja minstara. Visuálalaš gulahallan vuhtto olles fágas, ja lea veahkkin teakstaáddejumi ovdánahttimis. Máŋggakultuvrralaš servodaga dieđuid ávkkástaladettiin, lea mávssolaš máhttit lohkat ja ipmirdit iešguđetlágán čálaovdanbuktimiid ja fágaterminologiija. Dulkot diagrámmaid ja eará visuála ovdanbuktimiid, nugo geavahusbagadusaid ja arkiteaktasárgumiid, leat deaŧalaš mearrádusaid vuođđun. </p>
<p><em type="italic">Máhttit rehkenastit </em>mearkkaša duojis bargat sihke árbevirolaš duoji mihttoovttadagaiguin ja proporšuvnnaiguin, dimenšuvnnaiguin, mihttolávaiguin ja geometralaš vuođđohámiiguin. Sárgun ja modeallaiguin bargat hárjánahttá árvvoštallat proporšuvnnaid ja guovtte- ja golmmadimenšunála ovdanbuktimiid. Estetihka ja geometriija oktavuođat leat oassin barggus arkitektuvrrain ja duoji hervemiin. Rehkenastingálga gáibiduvvo maid plána- ja minsttarhábmemis ja go bargá iešguđetlágán duddjonvugiiguin ja materiálaiguin. </p>
<p><em type="italic">Máhttit atnit digitála reaidduid </em>duojis lea deaŧalaš go ohcá dieđuid ja go ieš buvttada dieđuid teavsttaiguin ja govaiguin. Digitála govaid buvttadeapmi lea guovddážis ohppiid govva-, skannen-, animašuvdna-, filbma- ja videobargguin. Dása gullet maid guottut gáldokritihkkii, persovdnagáhttemii ja diehtu dahkkivuoigatvuođa njuolggadusaid birra. Multimedia geavahuvvo sihke iežas ja nuppiid barggu ovdandivvumis. Máhttu estehtalaš ja digitála gaskaomiid birra lea dárbbašlaš dihtomielalaš gulahallamis. </p>
<p><em type="italic">Fága gelbbolašvuođamihttomearit </em></p>
<p><em type="italic">Gelbbolašvuođamihttomearit 2. jahkeceahki maŋŋel </em></p>
<p><em type="italic">Atnuduodji ja design </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ráhkadit álkis diŋggaid ja hámiid báhpiris, tekstiillas ja náhkis gaikumiin, čuohppamin, liibmemin, botnjamiin ja bárgidemiin</p>
<p>ráhkadit álkis diŋggaid láirris, geađggis, skálžžus ja muoras</p>
<p>duddjot álkis geometriijalaš vuođđohámiiguin</p>
<p>dovdát ja válddahit álkis atnubiergasiid</p>
<p><em type="italic">Visuálalaš gulahallan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ovdanbuktit iežas muosáhusaid sárgumiin</p>
<p>seaguhit ja atnit vuođđoivnniid iežas hutkkálaš bargguin</p>
<p>geahččaladdat hearvvaid hámiin, ivnniin ja ritmmain geavahettiin duoji minstariid</p>
<p><em type="italic">Dáidda ja dáiddaduodji </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>dovdát dáiddaduoji ja dáidaga skuvlla lagasbirrasis ja atnit dan vuođđun iežas hutkkálaš bargui</p>
<p>ságastallat sámi ja davviriikkalaš mánáidgirjjiid govaid birra ja atnit daid vuođđun iežas hutkkálaš bargui</p>
<p>atnit dáidaga ja dáiddaduoji čikŋaelemeanttaid iežas bargguin</p>
<p><em type="italic">Luondu ja arkitektuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ráhkadit luondduávdnasiiguin álkes lávvo-, luovve-, iglo- dahje viessomodeallaid</p>
<p>sárgut nu ahte oaidná ovddabealde ja siiddus muhtin viesu lagasbirrasis</p>
<p>ságastallat movt muosáha iešguđetlágán viesuid ja lanjaid lagasbirrasis</p>
<p><em type="italic">Gelbbolašvuođamihttomearit 4. jahkeceahki maŋŋel </em></p>
<p><em type="italic">Atnuduodji ja design </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>sirret dábáleamos luondduávdnasiid mat adnojit duojis ja diehtit daid namaid</p>
<p>plánet ja ráhkadit álkes atnubiergasiid iešguđetlágán ávdnasis ja iešguđetlágán bargovugiiguin; gođđit, čuoldit, duhppet, goarrut, vuollat, sahet, snihkket ja skruvvet</p>
<p>suohpput ja bárgidit iešguđet álkis minsttarovttastumiiguin</p>
<p>geavahit álkis heivvolaš giehtareaidduid go bargá láirriin, ulluin, tekstiillain, sisttiin, náhkiin, muorain, rásiin ja muohttagiin</p>
<p>geahččaladdat álkis geometralaš vuođđohámiiguin ja duodjeminstariiguin sihke konstrukšuvnnas ja hearvás hápmeelemeantan</p>
<p>guorahallat, visualiseret ja ovdandivvut movt álkis atnubiergasat leat ožžon hámi fuomášeami rájes gárvves buktagii</p>
<p><em type="italic">Visuálalaš gulahallan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>visualiseret ja gaskkustit iežas jurddaváikkuhusaid iešguđetlágán duddjonvugiiguin ja ávdnasiiguin</p>
<p>atnit latnjalastinvuogi go bargá sárgumiin ja njuohtamiin</p>
<p>atnit álkis doaimmaid digitála govvagieđahallanprográmmain</p>
<p>identifiseret ja ságastallat sámi ja eará govastativnniid birra</p>
<p>ráhkadit álkis čájáhusaid iežas bargguin</p>
<p><em type="italic">Dáidda ja dáiddaduodji </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>atnit origináladáidagiid ja dáiddadujiid skuvlla lagasbirrasis vuođđun iežas bargui</p>
<p>atnit elemeanttaid báktesárgumiin, meavrresgáris ja antihkaáiggis vuođđun iežas hutkkálaš bargui</p>
<p>ságastallat movt dáiddárat iešguđet kultuvrras leat visualiseren luonddu ja atnit dan vuođđun iežas barggus</p>
<p>ságastallat dan birra movt ieš lea muosáhan sámi ja eará dálá dáidaga</p>
<p><em type="italic">Luondu ja arkitektuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>plánet ja hukset modeallaid lanjas ja gámmes dahje viesus digitála reaidduiguin ja álkis duodjevugiiguin</p>
<p>sárgut lanja ja lávu, gámme dahje viesu bajábealde, ovddabealde ja siiddus</p>
<p>ságastallat luottaid ja viesuid birra main leat iešguđetlágán geavahusdoaimmat ja gokko dat leat lagasbirrasa luonddus ja eanadagas</p>
<p><em type="italic">Gelbbolašvuođamihttomearit 7. jahkeceahki maŋŋel </em></p>
<p><em type="italic">Atnuduodji ja design </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>viežžat álgoávdnasiid ja dikšut daid duodjeávnnasin ja árvvoštallat váikkuhusaid guoddevaš ovdáneami, birrasa ja árvoháhkama hárrái</p>
<p>ráhkadit álkis geavahushámiid garra ja dipmá ávdnasiin main leat iešguđetlágán oktiibidjanvuogit ja atnit guovddáš duodjedoahpagiid</p>
<p>atnit iešguđet teknihkaid dikšut iežas dujiid olggožiid</p>
<p>suohpput ja bárgidit báttiid iešguđet doaimmaide</p>
<p>válddahit iešguđet Sámi guovlluid bivttasárbevieruid hámi, ivnni ja doaimma, ja ságastallat eará eamiálbmogiid bivttasárbevieruid birra</p>
<p>atnit goarrunmášiinna ja álkis el-fápmoduodjereaidduid hábmenproseassas</p>
<p>ságastallat duodjedesigna birra ja oahpes árgabeaivválaš atnubiergasiid industriála buvttadeami birra ja čađahit álkis geavaheaddjeiskkademiid</p>
<p><em type="italic">Visuálalaš gulahallan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>atnit ivdnekontrásttaid, unnidemiid, ja guovddášperspektiivva vai govain orru oaidnime čikŋodaga sihke digitála reaidduiguin ja daid haga</p>
<p>atnit kontrásttaid diagonála, horisontála ja vertikála vuostelasvuođaid gaskkas eaŋkalis komposišuvnnain, nu ahte čájeha lihkadeami ja jaskatvuođa</p>
<p>earuhit pigmeantaivnniid ja čuovgaivnniid seaguhusaid</p>
<p>ságastallat movt dáiddárat leat atnán hámi, čuovgga ja suoivvanasa ja atnit iežassuoivvanasa ja áđasuoivvanasa sárgumis</p>
<p>atnit iešguđetlágán gráfalaš teknihkaid iežas duojis</p>
<p>atnit duoji hervemiid iežas hutkkálaš barggus</p>
<p>govvet ja manipuleret gova digitálalaččat ja reflekteret dan birra movt motiiva ja gova oasit leat adnojuvvon</p>
<p><em type="italic">Dáidda ja dáiddaduodji </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>ságastallat movt lea muosáhan sámi ja eará eamiálbmogiid dáidaga ja atnit dan iežas barggus</p>
<p>ságastallat movt guovddáš dáiddárat našunálaromatihkka-, renessánssa-, imprešunisma- ja eksprešunismaáigodagain iešguđetláhkái leat luottaid guođđán</p>
<p><em type="italic">Luondu ja arkitektuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>hukset viesso- dahje olgovistemodeallaid mihttoláva mielde iežas bargosárgumiid vuođul</p>
<p>ráhkadit čájáhusaid ja eará ovdanbuktimiid iešguđetlágán lanjain</p>
<p>válddahit lagasbirrasa viesuid erenoamáš hámiid, movt sámi kultuvra ja huksenmállet leat báidnán ođđaáigásaš arkitektuvrra ja buohtastahttit riikka ja riikkaid gaskasaš stiilasurggiid</p>
<p><em type="italic">Gelbbolašvuođamihttomearit 10. jahkeceahki maŋŋel </em></p>
<p><em type="italic">Atnuduodji ja design </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>duddjot atnubiergasiid árbevirolaš ja ođđaáigásaš ávdnasiiguin ja divvut daid álkis vugiiguin vai beassá ođđasit geavahit</p>
<p>árvvoštallat movt ieš lea válljen ávdnasiid, vugiid, hervema, doaimma ja kvalitehta iežas barggus</p>
<p>válddahit duoji bargoproseassa fágaterminologiijain</p>
<p>designet iešguđetlágán buvttačovdosiid sárgumiid dahje modeallaid ja digitála prográmmaid bokte</p>
<p>designet biktasiid ja ságaskuššat dárbbuid, árbevieruid, mote, hatti ja kvalitehta birra geavaheaddji perspektiivvas</p>
<p>ságastallat movt eamiálbmogat ja eará kultuvrrat leat váikkuhan ja inspireren iešguđetlágán designaovdanbuktimiid</p>
<p>geavahit ja máŧasatnit reaidduid ja veahkkeneavvuid mat adnojit duojis ja váldit ovddasvástádusa iežas ja earáid sihkarvuođas go geavahit reaidduid.</p>
<p><em type="italic">Visuálalaš gulahallan </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>atnit iešguđetlágán ávdnasiid ja reaidduid go ráhkada govaid iežas beroštumiid vuođul</p>
<p>atnit iešguđetlágán doaimmaid govvagieđahallanprográmmas</p>
<p>ságaskuššat váikkuhangaskaomiid mat visualiserejit identitehta ja kultuvrralaš gullevašvuođa</p>
<p>sárgut govvamánusa, redigeret ja manipuleret álkis digitála báddemiid ja árvvoštallat movt atnit gaskaomiid</p>
<p>árvvoštallat dieđuid, ehtalaš čuolbmagažaldagaid ja visuála kvalitehta máidnosiin, filmmain, neahttasiidduin ja dihtorspealuin</p>
<p>stiliseret motiivvaid iežas sárgumiid vuođul go bargá minstariiguin, logoiguin, galbbaiguin ja piktográmmaiguin</p>
<p><em type="italic">Dáidda ja dáiddaduodji </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>digaštallat movt dáiddárat iešguđet kultuvrrain leat ovdanbuktán olbmo áiggiid mielde</p>
<p>ságastallat movt dáiddárat iešguđet kultuvrrain leat ovdanbuktán govaiguin, filmmaiguin, videoiguin</p>
<p>buohtastahttit ja árvvoštallat iešguđet málliid ja árbevieruid guovtte- ja golmmadimenšunála dáidagis ja atnit dán vuođđun iežas hutkkálaš barggus</p>
<p>ságastallat dáidaga ja dáiddaduoji ođđa hutkamiid ja ovdáneami birra</p>
<p><em type="italic">Luondu ja arkitektuvra </em></p>
<p><em type="italic">Oahpahusa mihttomearri lea ahte oahppi galgá máhttit </em></p>
<p>sárgut viesu ja lanja guoktečuoggáperspektiivva bokte</p>
<p>cegget lávu ja čilget movt lávu dahje gámme siste galgá leat, movt iešguđetlágán lávut ja gámmet leat rievdan ja movt leat adnon ovdal ja dál</p>
<p>árvvoštallat movt lea vuogas bierggastit lanja, stiilla ja liikoma ektui, ja visualiseret iežas čovdosiid</p>
<p>ságastallat arkiteaktasárgumiid ja huksenprošeavttaid digitála ovdandivvumiid birra ja movt luondu ja dálkkádat, kultur- ja servodatdilálašvuođat váikkuhit huksehusaid konstrukšuvdnii ja sajádahkii, ávdnasiid válljemii, hápmái, ovdanbuktimii</p>
<p><em type="italic">Árvvoštallan fágas </em></p>
<p>Loahppaárvvoštallama mearrádusat:</p>
<p><em type="italic">Oppalašárvosáni árvvoštallan </em></p>
<p><em type="italic">JahkeceahkkiOrtnet </em>10. jahkeceahkis dahje dan ceahkis mas fága loahpahuvvo.Oahppit galget oažžut ovtta oppalašárvosáni. </p>
<p><em type="italic">Eksámen - oahppit </em></p>
<p><em type="italic">JahkeceahkkiOrtnet </em>10. jahkeceahkis dahje dan ceahkis mas fága loahpahuvvo.Ohppiin ii leat eksámen </p>
<p><em type="italic">Eksámen - privatisttat </em></p>
<p><em type="italic">JahkeceahkkiOrtnet </em>10. jahkeceahkis dahje dan ceahkis mas fága loahpahuvvo.Fágas ii leat privatistaortnet. </p>
<p>Árvvoštallama oppalaš mearrádusat leat oahpahuslága láhkaásahusas.</p>
</body></document>