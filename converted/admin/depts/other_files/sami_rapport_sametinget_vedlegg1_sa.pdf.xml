<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>1775</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://www.regjeringen.no/Upload/AID/temadokumenter/sami/sami_rapport_sametinget_vedlegg1_SA.pdf</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p><em type="bold">Mielddus 1. Bušeahttavugiid árvalus mearkkašumiiguin </em></p>
<p><em type="italic">§ 1 Ulbmil vugiiguin </em></p>
<p><em type="italic">Bušeahttvugiid ulbmil lea: 1.  váikkuhit geavatlaš čađaheapmái stáhta álbmotrievttálaš geatnegasvuođaid dáfus  2.  oččodit Ráđđehusa ja Sámedikki ovttamielalašvuođa Sámedikki doaimma váldo ekonomalaš rámmaid ja sámi ulbmiliid juolludusaid bušeahta hárrái  3.  lahčat dili Ráđđehusa ja Sámedikki searvevuođaperspektiivva ovdáneapmái mii duddjo sámi kultuvrra ja servodaga nannema 4.  oččodit oktasaš áddejumi sámi servodagaid dilálašvuođa ja ovdáneami hárrái </em></p>
<p>§ 1 Vugiid ulbmil - mearkkašumit Bušeahttavuogit galget váikkuhit geavatlaš čađaheapmái stáhta álbmotrievttálaš geatnegasvuođaid dáfus. Ulbmilmearrádusa sánit guorrasit buori muddui miessemánu 1.b. 2005`stáhtalaš eiseválddiid ja Sámedikki ráđđádallanšiehtadusa mearrádusaide mat dohkkehuvvojedje Gon. res. suoidnemánu 1.b. 2005:s. Leat dattege veahá rievdadan čalmmustahttin dihte ahte bušeahttavuogit njuolgut čilgejit bušeahta ja ekonomalaš rámmaid.</p>
<p>§ 1 nr. 2:s ovdanboahtá ahte leat Sámedikki doaimma ja muđui sámi ulbmiliid váldo ekonomalaš rámmat mat galget šiehtaduvvot.</p>
<p><em type="italic">§ 2 Doaibmasuorgi Bušeahttavuogit heivehallet Sámedikki doaimma ja eará sámi ulbmiliid váldoekonomalaš rámmaid bušeahta šiehtadallamiid ja šiehtadusaid dahkama. </em></p>
<p>§ 2 Doaibmasuorgi - mearkkašumit</p>
<p>Mearrádusas deattuhuvvo ahte Sámedikki ekonomalaš rámmaid šiehtadallamat galget dáhpáhuvvat váldodásis. Šiehtadallamiid boađus ferte leat nu ahte Sámedikki dievasčoahkkimis lea duohta vejolašvuohta dahkat vuoruhemiid mearriduvvon ekonomalaš rámmaid siskkobealde. Dat mearkkaša ahte šiehtadallanbohtosis ii galgga bienasta bitnii čujuhuvvot movt ruđat galget golahuvvot.</p>
<p>Vaikko šiehtadallojuvvo váldodásis, de ii mearkkaš dat liikká ahte ii sáhte loktet ovttaskas fáttáid šiehtadallamiidda. Lea deaŧalaš ahte šiehtadallamiin lea diehtovuođđu ja raporttat sámi servodaga dilálašvuođa ja ovdáneami birra. Dakkár raporttat leat vuođđomateriálan go lea dárbu čilget surggiid maid ferte erenoamážit fuomášuhttit jahkásaš šiehtadallamiin. Guovddáš vuođđodokumeanta šaddá lea Fágalaš analysajoavkku jahkásaš raporta sámi servodagaid dilálašvuođa ja ovdáneami birra, vrd. § 4 nr. 3.</p>
<p>Vaikko Sámedikki doaimma ekonomalaš rámmaid šiehtadallamat dáhpáhuvvet váldodásis, de fertejit šiehtadallamat maiddái čilget daid áššesurggiid ekonomalaš rámmaid maid ráđđádallanvugiid bokte lea sohppojuvvon sirdit Sámedikki hálddašeapmái.</p>
<p>Bušeahttašiehtadallamiin sáhttá maiddái ságaskuššat riikka ođastusaid bušeahttaváikkuhusaid ja dakkár áŋggirdemiid váikkuhusaid mat njuolgut váikkuhit sámi álbmogii, ovdamearkka dihte kultuvrralaš skuvlalávka, našovnnalaš dearvvašvuođaplána jna. Sápmelaččaid vuoigatvuohta váikkuhit ekonomalaš eavttuid ii ráddjejuvvo das movt bušeahttaruđat sirdojuvvojit sámi ulbmiliidda. Danne eai leat doaibmasuorggit dušše dan bušeahtas mas Sámedikki juolludusat leat, muhto dat sáhttá maiddái boahtit eará juolludusaid vuollái mat juolluduvvojit sámi ulbmiliidda Sámedikki rámma olggobealde. Eanandoallo- ja biebmodepartemeantta bušeahta doaimmat mat juolluduvvojit boazodoallošiehtadusa bokte maŋŋel ráđđehusa ja NBR šiehtadallamiid, eai leat ráđđehusa ja Sámedikki šiehtadallamiin. Eará doaimmat mat leat njuolga stáhtahálddašeami ja ráđđehusa bagadanválddi vuollásaččat, ovdamearkka dihte Boazodoallohálddahus, eai ge boađe šiehtadallamiid vuollái.</p>
<p><em type="italic">§ 3 Bealit 1.  Šiehtadallanbealit leat stáhta nuppi bealde ja Sámediggi nuppi bealde. 2.  Šiehtadallamiin ovddasta sierra šiehtadallanlávdegoddi stáhta mas leat ovddasteaddjit maid stáhta lea nammadan. Sámedikki ovddasta šiehtadallanlávdegoddi mas leat ovddasteaddjit maid Sámediggi lea nammadan. 3.  Maŋŋel go šiehtadallanlávdegotti ovddasteaddjit leat nammaduvvon, de galget dieđut sin birra addojuvvot nuppi beallái buori áiggis. 4.  Bealit sáhttet viežžat oainnuid organisašuvnnain ja earáin maidda Sámedikki bušeahtta erenoamážit guoská. </em></p>
<p>§ 3 - mearkkašumit Mearrádusa nr. 1 nanne ahte šiehtadallamat galget dáhpáhuvvat stáhta ja Sámedikki gaskka. Dás áddejuvvo ráđđehus leat stáhtan.</p>
<p>§ 3 nr. 2 čilge ahte šiehtadallamat dáhpáhuvvet guovtti šiehtadallanlávdegotti gaskka, ja ahte bealit galget dieđihit guđetguoibmáseaset geat lávdegottis leat ovddasteaddjin buori áiggis maŋŋel nammadeami. Vai šiehtadallamat šaddat nu konstuktiivvat ja čoavddusdeattuheaddjin ja ovddideaddjin go vejolaš, de lea lunddolaš ahte lávdegottiin eai leat beare olu olbmot, muhto seammás galget šiehtadallamat gokčat nu olu fágasurggiid go vejolaš. Šiehtadallanlávdegottiin eai berre danne leat eambbo go vihtta lahtu, ja daid berre ráddjet golmmá lahttui. Lassin šiehtadallanlávdegottiide sáhttet bealit geavahit eará ráđđeaddiid mat sáhttet buktit fágalaš árvvoštallamiid ja oaiviliid jus bealit dan dáhttot šiehtadaladettiin.</p>
<p>Sátnádeapmi <span type="quote">”buori áiggis”</span> mearrádusa nr. 3:s lea jurddašuvvon danne vai lea vejolaš álgit šiehtadallamiiguin nu jođánit go vejolaš maŋŋel go gáibádusat ja fálaldagat leat ovdanbiddjon, vrd. § 4 nr. 1. Šiehtadallanlávdegottit berrejit leat geargan go Sámediggi ovddida gáibádusa § 4 nr. 1 mielde.</p>
<p>Mearrádusa nr. 4 lea čadnon sámi ulbmiliid bušeahta šiehtadallamiidda, namalassii daidda osiide bušeahtas mat eai gula Sámedikki ekonomalaš váldorámmaide. 2007:s šaddet dat bušeahttapoasttat doaibmadoarjjan sámi kultur-, oahpahus-, dutkan-, gelbbolašvuođa- ja resursaásahusaide, sámi eaktodáhtolaš organisašuvnnaide, sámi aviissaide ja dearvvašvuođabálvalusaide. Dain poasttain leat máŋga sámi ásahusa ja beroštusorganisašuvnna main šiehtadallanbeliin sáhttá leat ávki ja beroštupmi višžžat oaiviliid. Dat mearrádus sáhttá maiddái nannet ja formaliseret daid sámi organisašuvnnaid ja ásahusaid ovttasdoaibmama maidda eai juolluduvvo bušeahttaruđat Sámedikkis.</p>
<p><em type="italic">§ 4 Šiehtadallamiid ovdánanvuohki ja áigerámmat 1.  Sámediggi ovddida bušeahttagáibádusastis maŋemusat 47. vahkku guoskevaš bušeahttajagi, ja stáhta ovddida fálaldagas maŋemusat golbma vahkku dan maŋŋel. Gáibádus ja fálaldat galgá leat guorahallanláhkái sámi áššiid stáhtaráđi ja sámediggepresideantta ráđđádallančoahkkimis mii dollojuvvo juohke jahkebeali (vrd. Stáhtalaš eiseválddiid ja Sámedikki ráđđádallanvugiid, čuo. 5). Bealit galget dan ráđđádallančoahkkimis oččodit ovttaoaivilvuođa daid servodatsurggiid hárrái mat galget erenoamážit deattuhuvvot šiehtadallamiin. 2.  Šiehtadallamiid vuođđu leat dábálaččat fálaldagaid ja gáibádusaid bargodokumeanttat ja daid revišuvdna. Šiehtadallamiin galget ekonomalaš váldorámmat deattuhuvvot. 3.  Šiehtadallamiid vuođđomateriálan lea Fágalaš analysajoavkku jahkásaš raporta, vrd. Stáhtalaš eiseválddiid ja Sámedikki ráđđádallanvugiid, čuo. 8. Fágalaš analysajoavku sáhttá veahkehit beliid čiekŋudeaddji árvvoštallamiiguin ja sáhttá maid dárkileappot čielggadit materiála jus bealit dan dáhttot. 4.  Bealit sáhttet ieža geahččalit diđoštit vai gávnnahit vejolašvuođaid šiehtadusčovdosiidda. Dat mii dakkár diđoštemiid vuolde boahtá ovdan eai leat ovddiduvvon dahje čadni áššit beliide, jus ii leačča sohppojuvvon sierra ahte nu galgá leat. 5.  Beliid loahpalaš oainnut ja dat maid šiehtadallanlávdegottit leat šiehttan čállojuvvojit beavdegirjái. Go bealit oaivvildit šiehtadallamiid leat loahpahuvvon de galgá dollojuvvot loahpahančoahkkin ovddasvástideaddji stáhtaráđi ja sámediggepresideantta gaskka ovdalgo loahpalaš beavdegirji vuolláičállojuvvo. 6.  Šiehtadallamat galget válbmanit buori áiggis ovdal Stuoradikki giđđabaji loahpaheami vai Stuoradiggi beassá oaidnit šiehtadallabohtosa. </em></p>
<p>§ 4 - mearkkašumit Mearrádus nr. 1 čielggasin dahká ahte lea Sámediggi mii bidjá vuosttamuš šiehtadallaneavttuid ovddidettiin iežas bušeahttagáibádusa. Go ráđđehusa fálaldat ovddiduvvo vuostefálaldahkan manná maiddái meannudeapmi njuovžileappot ráđđehusas dannego gáibádus ja fálaldat ovddiduvvojit oktanis. Dalle garvá guokte meannudeami ráđđehusas sihke fálaldaga hárrái ja Sámedikki gáibádusa dárkilet vástádusaid hárrái..</p>
<p>Áigerámmaid dáfus lea deaŧalaš ahte šiehtadallanálggu eavttut čilget ovdal juovllaid. Šiehtadallanbargovugiid mielde meannuduvvo Sámedikkis ovdalgo ráđđehus ovddida stuoradiggeproposišuvnna, ja de meannuduvvo Stuoradikkis giđđabaji mielde, vrd. §§ 6 ja 7. Šiehtadallamiid áigerámmat váikkuhit ráđđehusa meannudanáigái ja Sámedikki dievasčoahkkimiidda, vrd. § 6. Áigerámmat mearkkašit ahte šiehtadallamat berrejit álggahuvvot árrat ođđajagimánus ja dábálaččat loahpahuvvot maŋemusat njukčamánu primo. Go gáibádusat ja fálaldagat leat válbmas ovdal sámi áššiid stáhtaráđi ja sámediggepresideantta jahkábeallásaš ráđđádallančoahkkima, de ožžot bealit vejolašvuođa oppalaččat čilget gáibádusaid ja fálaldagaid ja čielggadit eahpeselvviid ja boasttuáddejumiid jus dakkárat ležžet. Jahkebeallásaš ráđđádallančoahkkin dollojuvvo dábálaččat juovlamánu gaskkamuttuin.</p>
<p>Nr. 1 maŋemus čuokkis ferte dulkojuvvot ulbmilmearrádusa § 1 nr. 1 ektui. Dat mearrádus čilge ahte bealit sáhttet erenoamážit deattuhit čielggadit Sámedikki ollislaš bušeahttaovddasvástádusa dárkilet definerejuvvon servodatsurggiid siskkobealde nugo ovdamearkka dihte dutkamis ja oahpahusas, kultuvrras (gielain ja diehtojuohkimiin), ealáhusovdánahttimis jna. Mearrádus lahčá dalle saji Sámedikki geavatlaš bušeahttaovddasvástádusa doaimmaheapmái áiggi vuollái. Dát seahtá maiddái árvvoštallojuvvot sierra ráđđádallanproseassaid oktavuođas Sámedikki láhkahálddašanválddi hárrái.</p>
<p>Mearrádusa nr. 2 čilge ahte šiehtadallanvuohki mielddisbuktá ahte bealit dábálaččat atnet čálalaš dokumenttaid ja daid revišuvnnaid vuođđun. Dat lea danne vai olaha dárbbašlaš dieđuid šiehtadallandilálašvuođas. Nr. 2 nubbi čuokkis čilge dárkileappot dan mii ovddiduvvo § 2:s ja dan mearkkašumiin.</p>
<p>Mearrádusa nr.3 čuovvola ráđđadallanvugiid 8. čuoggá Fágalaš analysajoavkku nammadeami birra mii earet eará sámi statistihka vuođul galgá ráhkadit raportta sámi servodagaid dilálašvuođa ja ovdáneami birra. Dat raporta lea maiddái deaŧalaš vuođđun bušeahta ja ekonomalaš váldorámmaid šiehtadallamiin. Mearrádus maiddái rahpá vejolašvuođa Fágalaš analysajovkui veahkehit šiehtadallamiin darkilet árvvoštallamiid dahkat dakkár čuolmmain mat leat njuolgga relevánttat šiehtadallamiin. Vai bealit eaba galgga sáhttit eastadit nubbi nuppi dahkamis dakkár árvvoštallamiid, de lea doarvái ahte juobbá bealli dáhttu. Eaktuduvvo aŋkke ahte goappašat bealit leaba ovttaoaivilis geavaheames Fágalaš analysajoavkku.</p>
<p>Mearrádus nr. 4 dahká šiehtadallanproseassa njuovžileabbon nu ahte beassá ovdánit jus šiehtadallandilálašvuohta lea darvánan. Lea dattege deaŧalaš ahte goappašat bealit ipmirdeaba mat diđoštallamat leat ja mat šiehtadallamat leat.</p>
<p>Mearrádusa nr. 5 duođašta ahte šiehtadallamiin galgá čállojuvvot loahppabeavdegirji. Das fertejit beliid oainnut ja dat mas leat olahan ovttaoaivilvuođa, čielgasit boahtit ovdan. Movt beavdegirji hábmejuvvo ferte mearridit § 2 ektui ja dan mearkkašumiid ektui Sámedikki bušeahttaguoskevaš friddjavuođa hárrái. Loahpalaš beavdegirji válmmastuvvo ja vuolláičállojuvvo sámi áššiid stáhtaráđi ja sámediggepresideantta loahpahančoahkkimis.</p>
<p>Mearrádusa nr. 6 čilgejuvvo muhtun muddui dán paragráfa nr. 1 mearkkašumiid vuolde. Šiehtadallamat berrejit dábálaččat leat loahpahuvvon primo njukčamánu vai bahcá áigi dan meannudit Sámedikkis ja báhcá áigi ráhkadit Stuoradiggeproposišuvnna mii ovddiduvvo Stuoradiggái giđđat.</p>
<p><em type="italic">§ 5 Dieđut šiehtadallamiid birra 1.  Šiehtadallamat ja dokumeanttat mat adnojuvvojit šiehtadallamiin leat čiegusdieđut jus šiehtadallanlávdegoddi ii leačča eará soahpan, vrd. almmolašvuođalága § 19. 2.  Šiehtadallamiid vuolde eai sáhte bealit almmostahttit eará dieđuid go daid maid šiehtadallanlávdegoddi lea soahpan almmostahttit. 3.  Maŋŋel go šiehtadallamat leat loahpahuvvon, de sáhttá ráđđehus/stáhta ja Sámediggi almmuhit: a.  Šiehtadallamiid beavdegirjji b.  Šiehtadallamiid bargodokumeanttaid c.  Fágalaš analysajoavkku árvvoštallamiid ja dieđuid šiehtadallanbeliide. </em></p>
<p>§ 5 - mearkkašumit § 5 mearrádus čilge ahte šiehtadallamiin galgá luohttámuš leat vuođđun ja ahte dain galgá oččodit čovdosiid maid goappašat bealit dohkkeheaba. Dokumeanttat mat adnojuvvojit šiehtadallamiin eai dárbbaš leat almmolaččat, vrd. almmolašvuođalága § 19 Spiehkastagat dokumeanttaid dáfus mat lonohallojuvvojit ráđđádallamiin Sámedikkiin j.ea. Go šiehtadallamat leat loahpahuvvon, de lea váldonjuolggadus ahte šiehtadanbeliid dokumeanttat leat almmolaččat, muhto dan árvvoštallá diehttelasat goabbáge bealli ieš.</p>
<p><em type="italic">§ 6 Sámedikki meannudeapmi Ovddasvástideaddji stáhtaráđi ja sámediggepresideantta loahpalaš beavdegirji, lea vuođđun áššái maid Sámediggeráđđi ovddida Sámedikki dievasčoahkkimii. Sámedikki dievasčoahkkinmearrádus lea gárvvis ovdalgo Ráđđehus ovddida iežas proposišuvnna Stuoradiggái Sámedikki doaimma ja sámi ulbmiliid bušeahta váldoekonomalaš rámmaid birra. </em> </p>
<p>§ 6 - mearkkašumit Sámedikkis galgá leat vejolašvuohta mearridit oaivilis šiehtadallanbohtosa hárrái. Šiehtadallamiid loahpalaš beavdegirji lea danne vuođđun áššis maid Sámediggeráđđi ovddida Sámedikki dievasčoahkkima ovdii. Ráđđehus ferte vuordit Sámedikki dievasčoahkkinmearrádusa áššis ovdalgo ovddida proposišuvnna Stuoradiggái. Dat mearkkaša ahte Sámedikki mearrádus sáhttá váldot fárrui ja/dahje biddjo mielddusin stuoradiggeproposišuvdnii. Lea deaŧalaš ahte Sámedikki oaidnu boahtá ovdan proposišuvnnas maid ráđđehus ovddida Stuoradiggái.</p>
<p>Jus nu šaddá ahte Sámedikki dievasčoahkkin ii dohkket šiehtadallanbohtosa maid Sámediggeráđđi lea rávven Sámedikki dievasčoahkkimii, de ii leat ráđđehus geatnegahtton ođđasis šiehtadallat ja čielggadit rámmaid Sámedikkiin. Lea vuođđu dadjat ahte ráđđehus dalle lea juo čađahan dan proseassa maid lea geatnegahtton čađahit álbmotrievtti mielde. Ráđđehus sáhttá liikká dan dahkat eará ákkaid geažil jus ieš dáhttu.</p>
<p>Jus ráđđehus stuoradiggeproposišuvnnas čilgegoahtá vuoruhemiid ja doaimmaid mat eai leat šiehtadallamiin leamaš ovdan šiehtadallanvugiid mielde, de eaktuduvvo ahte daid hárrái lea ráđđádallojuvvon ráđđádallanvugiid mielde.</p>
<p><em type="italic">§ 7 Šiehtadallanbohtosa ovddideapmi  1.  Šiehtadallanboađus oktan dárbbašlaš juolludusaid evttohusaiguin ovddiduvvo Stuoradiggái. 2.  Stáhta sirdimat mat leat šiehtaduvvon lea Stuoradikki juolludusaid duohken. Šiehtadallanboađus lea Stuoradikki mearrádusa vuolde. 3.  Stuoradikki mearrádus Sámedikki doaimma ja sámi ulbmiliid bušeahta váldoekonomalaš rámmaid birra gusto čuovvovaš jagi. </em></p>
<p>§ 7 - mearkkašumit Nr. 1 mearrida ahte šiehtadallanboađus ovddiduvvo sierra proposišuvdnan Stuoradiggái. Stuoradiggi beassá de sierra áššin mearridit oainnus sámi ulbmiliid ja Sámedikki doaimma bušeahta váldoekonomalaš rámmaid hárrái boahttevaš jagi ovddas. Dalle rahpasa sadji digaštit sámepolitihka ovdáneami boahtteáiggi perspektiivvas. Dat váldá vuhtii guovddáš áigumuša sámelága § 1-3 mearrádusain das ahte Sámedikki jahkedieđáhus sáddejuvvo ráđđehussii. Sierra Stuoradiggeproposišuvdna sáhttá buhttet dálá vuogi mas almmuhuvvo jahkásaš stuoradiggedieđáhus Sámedikki doaimma birra.</p>
<p>Nr. 2 čilge ahte Stuoradiggi lea juolludeaddji eiseváldi, ja ahte Stuoradikkis lea dievasválddálaš dahkat dan mearrádusa maid dáhttu. ILO-konvenšuvnna nr. 169 mielde ii leat Stuoradikkis geatnegasvuohta ráđđádallat dahje šiehtadallat Sámedikkiin. Dat ii hehtte dattege ahte Stuoradiggi dihto dilálašvuođain maiddái bušeahttaoktavuođas sáhttá atnit dan lunddolažžan. Nr. 3 duođašta ahte sámi ulbmiliid bušeahtta ja Sámedikki rámmat čuvvot dábálaš bušeahttajagi. Stuoradiggemearrádus šaddá dalle fárrui ráđđehusa bušeahttaproposišuvdnii mii ovddiduvvo čakčat.</p>
</body></document>