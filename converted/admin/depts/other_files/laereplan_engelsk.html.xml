<document xml:lang="sme" id="no_id"><header><title/><genre code="admin"/><author><unknown/></author><wordcount>2797</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/kl06/ENG1-03/Hele/Komplett_visning?lplang=sme&amp;read=1</origFileName><parallel_text xml:lang="eng" location="laereplan_engelsk.html"/><parallel_text xml:lang="nob" location="laereplan_engelsk.html"/><parallel_text xml:lang="sma" location="laereplan_engelsk.html"/><parallel_text xml:lang="smj" location="laereplan_engelsk.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p xml:lang="smj">Udir.no - Eaŋgalsgiella oahppoplána</p>
<p xml:lang="nob">Hovedinnhold</p>
<p type="title">Eaŋgalsgiella oahppoplána</p>
<p>Máhttodepartemeanta mearridan láhkaásahussan 21.06.2013</p>
<p>Gusto borgemánu: 01.08.2013</p>
<p type="title">Ulbmil</p>
<p>Eaŋgalsgiella lea máilmmigiella. Deaivvadettiin eará riikkaid olbmuiguin, ruovttus dahje mátkkis, de dávjá dárbbaša eaŋgalsgiela. Eaŋgalsgiella geavahuvvo filmmain, girjjálašvuođas, lávlagiin, valáštallamis, gávppašeamis, buktagiin, diehtagis ja teknologiijas, ja dáid geavahansurggiid bokte leat olu eaŋgals sánit ja dadjanvuogit sajáiduvvan iežamet gielaide. Go galgat ohcat dieđuid iežamet beroštumiid mielde dahje fágalaš oktavuođain, de ohcat dávjá eaŋgalsgillii. Dasa lassin geavahuvvo eaŋgalsgiella eanet ahte eanet oahpu váldimis ja bargogiellan máŋgga fitnodagas.</p>
<p>Vai birgešeimmet máilmmis gos eaŋgalsgiella geavahuvvo riikkaidgaskasaš gulahallamis, de lea dárbbašlaš hálddašit geavahit eaŋgalsgiela ja diehtit mo giella geavahuvvo iešguđet oktavuođain. Dát mearkkaša ovdánahttit sátneriggodaga ja gálggaid geavahit giela jietnadatvuogádaga, riektačállima, grammatihka ja cealkka- ja teakstahuksema prinsihpaid, ja máhttit heivehit giela iešguđet fáttáide ja gulahallanoktavuođaide. Dát mearkkaša ahte máhttá earuhit njálmmálaš ja čálalaš giellageavaheami ja formálalaš ja eahpeformálalaš giellageavaheami. Dasto mearkkaša dát váldit vuhtii kultuvrralaš ovttastallanvieruid ja buorremenolašvuođa go geavaha giela.</p>
<p>Giellaoahpahallan dáhpáhuvvá deaivvadettiin máŋggalágan teavsttaiguin, main teaksta-doaba geavahuvvo viiddis mearkkašumis. Dása gullet njálmmálaš ja čálalaš ovdanbuktimat iešguđet oktavuođain, ja iešguđet njálmmálaš ja čálalaš teavsttat digitála mediain. Go mii leat dihtomielalaččat strategiijaid ektui maid geavahit oahppat giela, ja strategiijaid ektui mat veahkehit min áddet ja áddehallot, de šaddá máhtto- ja gálgaoččodeapmi álkibun ja jierpmáleabbon. Lea maiddái dehálaš bidjat alcces oahppanmihttomeriid, gávnnahit mo dáid sáhttá olahit ja árvvoštallat iežas giellageavaheami. Eaŋgalsgiela oahppan ovddida máŋggagielatvuođa ja sáhttá šaddat dehálaš oassin min persovnnalaš ovdáneamis.</p>
<p>Giellaoahpahallama lassin galgá eaŋgalsgielfága veahkehit min áddet eallinvugiid ja kultuvrraid gos eaŋgalsgiella lea váldogiellan dahje almmolaš giellan. Fága galgá veahkehit áddet mo eaŋgalsgiella geavahuvvo riikkaidgaskasaš gulahallangaskaoapmin. Oahppat eaŋgalsgiel riikkaid birra ja dađistaga lassáneaddji eaŋgalsgielgeavaheami birra iešguđet riikkaidgaskasaš oktavuođain addá buori vuođu áddet máilmmi ja eaŋgalsgiela ovdáneami máilmmigiellan. Eaŋgalsgiel girjjálašvuohta sáhttá addit lohkanmovtta eallinahkái ja čiekŋalat áddejumi earáin ja alddámet. Njálmmálaš, čálalaš ja digitála teavsttat, filmmat, musihkka ja eará kulturovdanbuktimat sáhttet maiddái movttiidahttit iežamet hervvohallama ja hutkáivuođa.</p>
<p>Eaŋgalsgielfága lea sihke reaidofága ja oahppahábmenfága. Dat galgá addit vejolašvuođa beassat searvat gulahallamii persovnnalaš, sosiála, girjjálašvuođa ja fágalaš fáttáid birra. Fága galgá nannet oppalaš giellagealbbu guldaleami, hállama, lohkama ja čállima bokte, ja addit vejolašvuođa háhkat dieđuid ja fágamáhtu eaŋgalsgiela bokte. Gulahallan- ja giellagálggaid ovdáneapmi ja kulturáddejupmi sáhttá ovddidit nannosat ovttasdoaibmama, áddejumi ja árvvusatnima olbmuid gaskii geain leat iešguđetlágan kulturduogážat. Ná šaddá giella- ja kulturgealbu oassin álbmotoahpus ja lea veahkkin nannemin demokráhtalaš beroštumi ja servodatmiellahttovuođa.</p>
<p type="title" xml:lang="smj">Fága váldooasit</p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet guhtet guoimmiset, ja daid ferte geahččat oktilaččat.</p>
<p>Fága lea oktasašfága joatkkaoahpahusa buot oahppoprográmmaide. Oahpahus galgá danne leat eanemus lági mielde relevánta ohppiide ja heivehuvvot iešguđet oahppoprográmmaide.</p>
<p>Eaŋgalsgielas leat gelbbolašvuođamihttomearit maŋŋil vuođđoskuvlla 2., 4., 7. ja 10. ceahki ja maŋŋil Jo1:ža studerenráhkkanahtti oahppoprográmmaid / Jo2:ža fidnofágalaš oahppoprográmmaid.</p>
<p>Váldoosiid bajilgovva:</p>
<p xml:lang="sma"><em type="bold">Jahkeceahkki </em></p>
<p><em type="bold">Váldooasit </em></p>
<p xml:lang="vep"><em type="bold">1–10. </em></p>
<p xml:lang="smj"><em type="bold">Jo1 </em></p>
<p xml:lang="smj"><em type="bold">Jo2 </em></p>
<p><em type="bold">(fidnofágalaš oahppoprográmmat) </em></p>
<p xml:lang="smj">Giellaoahpahallan</p>
<p>Njálmmálaš gulahallan</p>
<p>Čálalaš gulahallan</p>
<p>Kultuvra, servodat ja girjjálašvuohta</p>
<p type="title" xml:lang="smj">Giellaoahpahallan</p>
<p>Giellaoahpahallan-váldooasis lea sáhka oahppat ođđa giela, oahppat eaŋgalsgiela ja oaidnit eaŋgalsgiela, eatnigiela ja eará giela oktavuođaid. Dasa gullá diehtu giela birra ja iežas giellaoahpahallama ádden. Máhttit árvvoštallat iežas giellageavaheami ja iežas oahppandárbbuid ja válljet heivvolaš strategiijaid ja bargovugiid lea ávkkálaš go áigu oahppat ja geavahit eaŋgalsgiela.</p>
<p type="title">Njálmmálaš gulahallan</p>
<p>Njálmmálaš gulahallan-váldooasis lea sáhka áddet ja geavahit eaŋgalsgiela guldaleami, hállama ja ságastallama bokte, ja geavahit ulbmillaš gulahallanstrategiijaid. Váldooasis lea sáhka nannet sátneriggodaga ja geavahit idiomáhtalaš struktuvrraid ja grammatihkalaš vugiid hállamis ja ságastallamis. Dat máinnaša maiddái geavahit giela čielga jietnademiin ja intonašuvnnain.</p>
<p>Váldooassái gullá guldalit, áddet ja geavahit eaŋgalsgiela iešguđet njálmmálaš gulahallanoktavuođain. Leat buorremenolaš ja váldit vuhtii gustovaš servvoštallanvugiid lea dehálaš oassi dás. Dás lea maiddái sáhka heivehit giela ulbmilii ja vuostáiváldái, earret eará earuhettiin formálalaš ja eahpeformálalaš njálmmálaš giela.</p>
<p>Iešguđet mediaid ja resurssaid geavaheapmi ja nannet gielalaš repertoára fágaid ja fáttáid rastá lea dehálaš dán váldooasis.</p>
<p type="title">Čálalaš gulahallan</p>
<p>Čálalaš gulahallan-váldooasis lea sáhka áddet ja geavahit eaŋgalsgiela logadettiin ja čáledettiin ja geavahettiin ulbmillaš lohkan- ja čállinstrategiijaid.</p>
<p>Váldooassái gullá lohkat iešguđetlágan teavsttaid eaŋgalsgillii ovddidan dihtii lohkanmovtta ja vásáhusa, ja áddet ja oččodit máhtu. Dát mearkkaša hivvodatlohkama mii nanne giellaáddejumi ja teakstagealbbu. Iešguđetlágan teavsttaid lohkan sáhttá leat vuođđun persovnnalaš ovdáneapmái, láddamii ja hutkáivuhtii ja movttiidahttá ieš hábmet teavstta.</p>
<p>Váldooassái gullá maiddái čállit eaŋgalsgiel teavsttaid iešguđetlágan gulahallanoktavuođain ovddidan dihtii čállinmovtta ja vásáhusa, ja áddet ja háhkat máhtu. Lea maiddái sáhka heivehit giela ulbmilii ja vuostáiváldái, earret eará earuhettiin formálalaš ja eahpeformálalaš čálalaš giela. Váldooassái gullá nannet sátneriggodaga, geavahit riektačállima, idiomáhtalaš struktuvrraid ja grammatihkalaš minstariid čállagis. Dat máinnaša maiddái hábmet teavsttaid struktuvrra ja oktavuođa.</p>
<p type="title">Kultuvra, servodat ja girjjálašvuohta</p>
<p>Kultuvra, servodat ja girjjálašvuohta-váldooasis lea sáhka kulturáddejumis viiddes mearkkašumis. Dat váldá vuolggasaji eaŋgalsgiel riikkain ja gokčá guovddáš fáttáid mat gusket servodateallimii, girjjálašvuhtii ja eará kulturovdanbuktimiidda. Váldooasis lea sáhka háhkat máhtu eaŋgalsgiela birra máilmmigiellan mas leat olu geavahanguovllut.</p>
<p>Váldooassái gullá bargat fágateavsttaiguin, girjjálašvuođa teavsttaiguin ja kultuvrralaš ovdanbuktimiiguin iešguđet median ja ságaškuššat daid. Dát lea dehálaš máhtu, áddejumi ja árvvusatnima ovdánahttimii eará eallinvugiide ja kultuvrraide.</p>
<p type="title">Diibmolohku</p>
<p>Tiibmalohku lea almmuhuvvon 60-minuhta ovttadahkan:</p>
<p xml:lang="deu">MÁNÁIDCEAHKKI</p>
<p>1.–4. jahkeceahkit: 138 tiimma</p>
<p>5.–7. jahkeceahkit: 228 tiimma</p>
<p xml:lang="deu">NUORAIDCEAHKKI</p>
<p>8.–10. jahkeceahkit: 222 tiimma</p>
<p xml:lang="deu">STUDERENRÁHKKANAHTTI OAHPPOPROGRÁMMAT</p>
<p xml:lang="smj">Jo1: 140 tiimma</p>
<p xml:lang="deu">FIDNOFÁGALAŠ OAHPPOPROGRÁMMAT</p>
<p xml:lang="smj">Jo1: 84 tiimma</p>
<p xml:lang="smj">Jo2: 56 tiimma</p>
<p type="title">Vuođđogálggat</p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttimin fágagelbbolašvuođa ja leat maid oassin das. Eaŋgalsgielfágas áddejuvvojit vuođđogálggat ná:</p>
<p><em type="italic">Njálmmálaš gálggat </em>eaŋgalsgielfágas leat máhttit guldalit, hállat ja ovttasdoaibmat eaŋgalsgiela geavahusa bokte. Dát mearkkaša árvvoštallat ja heivehit ovdanbuktinvugiid ulbmila, vuostáiváldi ja dilálašvuođa hárrái. Dát mearkkaša dasto oahppat sosiála vieruid ja servvoštallanvugiid eaŋgalsgiel riikkain ja riikkaidgaskasaš oktavuođain. Njálmmálaš gálggaid ovdánahttin eaŋgalsgielas mearkkaša geavahit njálmmálaš giela ságastallamiin ja eará njálmmálaš gulahallamis dađistaga deaivileappot ja eanet nyanserejuvvon vugiin. Dasto mearkkaša dát guldalit, áddet ja ságaškuššat iešguđet fáttáid ja čuolmmaid háhkan dihtii fágagealbbu. Dát mearkkaša maiddái áddet njálmmálaš eaŋgalsgiela variánttaid iešguđet osiin máilmmis. </p>
<p><em type="italic">Máhttit čállit </em>eaŋgalsgiela lea máhttit ovdanbuktit ideaid ja oaiviliid áddehahtti láhkai ja ulbmillaččat eaŋgalsgiela čállingiela geavahemiin. Dát mearkkaša plánet, hábmet ja gieđahallat teavsttaid mat kommuniserejit, ja main lea buorre struktuvra ja oktavuohta. Dasa lassin lea čállin giellaoahpahallama reaidun. Čállingálggaid ovdánahttin eaŋgalsgielas mearkkaša oahppat riektačállima ja ovdánahttit ain nannosat eaŋgalsgiel sátneriggodaga ja gielalaš struktuvrraid. Dasto mearkkaša dát ovdánahttit buotbeallásaš gealbbu čállit iešguđetlágan oppalaš, girjjálašvuođa ja fágalaš teavsttaid eaŋgalsgillii, mat leat heivehuvvon ulbmilii ja vuostáiváldái, eahpeformálalaš ja formálalaš giela geavahemiin. </p>
<p><em type="italic">Máhttit lohkat </em>eaŋgalsgiela lea máhttit duddjot áddejumi iešguđetlágan teavsttaid vuođul. Dat mearkkaša lohkat eaŋgalsgiel teavsttaid áddet, jurddašit ja háhkat áddejumi ja máhtu kultuvrraid ja fágasurggiid rastá. Dasto mearkkaša dát ráhkkanit lohkat eaŋgalsgiel teavsttaid iešguđet ulbmiliidda ja iešguđet guhkkodagas ja kompleksitehtas, ja lohkat ja gieđahallat daid. Lohkangálggaid ovdánahttin eaŋgalsgielas lea geavahit lohkanstrategiijaid mat leat heivehuvvon dađistaga váttásmuvvi teavsttaid lohkama ulbmilii. Dasto mearkkaša dát lohkat eaŋgalsgiel teavsttaid njuovžilit ja áddejumiin, ja suokkardit, ságaškuššat, oahppat iešguđetlágan dieđuid ja smiehttat daid birra. </p>
<p><em type="italic">Máhttit rehkenastit </em>eaŋgalsgielas lea máhttit relevánta matematihkalaš eaŋgalsgiel doahpagiid iešguđet oktavuođain. Dát mearkkaša dovdat mihttoovttadagaid mat geavahuvvojit eaŋgalsgiel riikkain, ja áddet ja gulahallat loguiguin, gráfalaš ovdanbuktimiiguin, tabeallaiguin ja statistihkaiguin eaŋgalsgillii. Rehkenastingálggaid ovdánahttin eaŋgalsgielas mearkkaša geavahit loguid ja rehkenastima ovddidettiin matematihkalaš eaŋgalsgiel doahpagiid repertoára mii guoská árgabeaivái, ja oppalaš ja fágalaš fáttáid. </p>
<p><em type="italic">Digitála gálggat </em>eaŋgalsgielas lea máhttit geavahit iešguđetlágan digitála reaidduid, mediaid ja resurssaid nannet giellaoahpahallama, gulahallat eaŋgalsgillii ja háhkat relevánta máhtu eaŋgalsgielfágas. Digitála resurssaid geavaheapmi addá vejolašvuođa vásihit eaŋgalsgiel teavsttaid autenttalaš oktavuođain, nappo lunddolaš, ii-heivehuvvon oktavuođain. Digitála gálggaid ovdánahttin mearkkaša viežžat ja gieđahallat dieđuid hábmen dihtii iešguđetlágan teavsttaid. Digitála teavsttaid hápmegáibádusat mearkkašit ahte efeavttat, govat, tabeallat, bajilčállagat ja čuoggát leat biddjon oktii deattuhan ja gaskkustan dihtii dieđu. Dát mearkkaša dasto geavahit digitála gálduid čálalaš ja njálmmálaš teavsttain, ja ahte olbmos leat kritihkalaš ja iešheanalaš guottut gáldogeavaheapmái. Digitála gálggat mearkkaša ovdánahttit máhtu dahkkivuoigatvuođa ja personsuodjalusa birra dárkkisdahtti gáldočujuhusaid bokte. </p>
<p type="title">Gelbbolašvuođamihttomearit 2. jahkeceahki maŋŋil</p>
<p type="title" xml:lang="smj">Giellaoahpahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">buktit ovdamearkkaid dilálašvuođain goas sáhttá leat ávkkálaš máhttit eaŋgalsgiela</p>
<p type="listitem">gávdnat sániid ja dadjanvugiid mat leat oktasaččat eaŋgalsgielas ja iežas eatnigielas</p>
<p type="listitem">geavahit digitála resurssaid giellavásiheapmái</p>
</list><p type="title">Njálmmálaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">guldalit ja geavahit eaŋgals giellajienaid praktihkalaš-estehtalaš ovdanbuktinvugiid bokte</p>
<p type="listitem">guldalit ja áddet álkes gohččumiid eaŋgalsgillii</p>
<p type="listitem">guldalit ja áddet sániid ja dadjanvugiid eaŋgalsgiel riimmain, hoahkamiin, lávlagiin, máidnasiin ja muitalusain</p>
<p type="listitem">áddet ja geavahit muhtun eaŋgalsgiel sániid, dadjanvugiid ja cealkkaminstariid mat gusket lagašbirrasii ja iežas beroštumiide</p>
<p type="listitem">dearvvahit, jearrat ja vástidit álkes gažaldagaid ja geavahit muhtun buorremenolaš ovdanbuktimiid</p>
<p type="listitem">searvat álkes, hárjehallon dialogaide ja spontána ságastallamiidda mat gusket lagašbirrasii ja iežas vásáhusaide</p>
<p type="listitem">geavahit loguid ságastaladettiin lagašbirrasa ja iežas vásáhusaid birra</p>
</list><p type="title">Čálalaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">dovdát muhtun eaŋgalsgiel giellajienaid ja stávvalminstariid oktavuođa</p>
<p type="listitem">geahččalit lohkat ja čállit eaŋgalsgiel sániid, dadjanvugiid ja álkes cealkagiid mat gusket lagašbirrasii ja iežas beroštumiide</p>
</list><p type="title">Kultuvra, servodat ja girjjálašvuohta</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">ságastallat mánáid árgabeaidilis eaŋgalsgiel riikkain</p>
<p type="listitem">oassálastit eaŋgalsgiel riikkaid mánáidkultuvrrain geavahettiin sániid, govaid, musihka ja lihkadeami</p>
<p type="listitem">muitalit mo iežas mielas leat eaŋgalsgiel riimmat, hoahkamat, lávlagat, máidnasat ja muitalusat</p>
</list><p type="title">Gelbbolašvuođamihttomearit 4. jahkeceahki maŋŋil</p>
<p type="title" xml:lang="smj">Giellaoahpahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">identifiseret dilálašvuođaid main sáhttá leat ávkkálaš dahje dárbbalaš máhttit eaŋgalsgiela</p>
<p type="listitem">ságastallat iežas eaŋgalsgieloahpahallama birra</p>
<p type="listitem">gávdnat seammaláganvuođaid eaŋgalsgiel ja iežas eatnigiela sániid ja dadjanvugiid gaskkas</p>
<p type="listitem">geavahit digitála resurssaid ja eará veahkkeneavvuid suokkardit giela</p>
</list><p type="title">Njálmmálaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">geavahit álkes guldalan- ja hállanstrategiijaid</p>
<p type="listitem">guldalit ja áddet sániid ja dadjanvugiid mearkkašumi das makkár oktavuođas dat geavahuvvojit</p>
<p type="listitem">áddet ja geavahit eaŋgalsgiel sániid, dadjanvugiid ja cealkkaminstariid mat gusket iežas dárbbuide ja dovdduide, árgabeaivái, astoáigái ja beroštumiide</p>
<p type="listitem">áddet riimmaid, hoahkamiid, lávlagiid, máidnasiid ja muitalusaid váldosisdoalu</p>
<p type="listitem">geavahit muhtun buorremenolašvuođa ovdanbuktimiid ja álkes frásaid oažžun dihtii veahki áddet ja áddehallat</p>
<p type="listitem">searvat árgabeaiságastallamiidda mat gusket lagašbirrasii ja iežas vásáhusaide</p>
<p type="listitem">lohkat eaŋgalsgiel alfabehta ja stávet namaid ja ássanbáikenamaid</p>
<p type="listitem">áddet ja geavahit sániid ja dadjanvugiid mat gusket hattiide, hivvodagaide, hámiide ja sturrodagaide go gulahallá árgabeaieallima, astoáiggi ja beroštumiid birra</p>
</list><p type="title">Čálalaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">geavahit álkes lohkan- ja čállinstrategiijaid</p>
<p type="listitem">áddet eaŋgalsgiel giellajienaid ja bustávaid oktavuođaid ja máhttit bidjat jienaid sátnin</p>
<p type="listitem">áddet sániid ja dadjanvugiid mearkkašumi das makkár oktavuođas dat leat geavahuvvon</p>
<p type="listitem">lohkat, áddet ja čállit eaŋgalsgiel sániid ja dadjanvugiid mat gusket iežas dárbbuide ja dovdduide, árgabeaieallimii, astoáigái ja beroštumiide</p>
<p type="listitem">áddet váldosisdoalu álkes teavsttain oahpes fáttáid birra</p>
<p type="listitem">čállit oanehis teavsttaid mat muitalit oaiviliid ja beroštumiid, ja mat čilgejit, muitalit ja jearahit</p>
<p type="listitem">geavahit muhtun dábálaš smávvasániid ja álkes stáven- ja cealkkaminstariid</p>
<p type="listitem">geavahit digitála reaidduid háhkat dieđuid ja geahččaladdat hábmet teavstta</p>
</list><p type="title">Kultuvra, servodat ja girjjálašvuohta</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">buktit muhtun ovdamearkkaid eaŋgalsgiel riikkaide ja dovddus olbmuide geat doppe leat eret</p>
<p type="listitem">ságastallat beliid birra iešguđet eallinvugiin ja árbevieruin eaŋgalsgiel riikkain ja Norggas</p>
<p type="listitem">searvat ovdanbuktit eaŋgalsgiel riimmaid, hoahkamiid, lávlagiid, oanehis teáhterbihtáid ja muitalusaid</p>
<p type="listitem">muitalit iežas jurdagiid ja oaiviliid deaivvadettiin eaŋgalsgiel girjjálašvuođain ja mánáidkultuvrrain</p>
<p type="listitem">ráhkadit iežas teavsttaid main viežžá inspirašuvnna eaŋgalsgiel girjjálašvuođas ja mánáidkultuvrras</p>
</list><p type="title">Gelbbolašvuođamihttomearit 7. jahkeceahki maŋŋil</p>
<p type="title" xml:lang="smj">Giellaoahpahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">identifiseret ja geavahit iešguđet dilálašvuođaid ja oahpahallanstrategiijaid nannet iežas eaŋgalsgielgálggaid</p>
<p type="listitem">válddahit iežas eaŋgalsgieloahpahallama</p>
<p type="listitem">identifiseret muhtun gielalaš seammaláganvuođaid ja erohusaid eaŋgalsgielas ja iežas eatnigielas</p>
<p type="listitem">geavahit digitála resurssaid ja eará veahkkeneavvuid iežas giellaoahpahallamis</p>
</list><p type="title">Njálmmálaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">geavahit guldalan- ja hállanstrategiijaid</p>
<p type="listitem">áddet ja geavahit oahpes fáttáide gullevaš sátneriggodaga</p>
<p type="listitem">áddet váldosisdoalu njálmmálaš teavsttain oahpes fáttáid birra</p>
<p type="listitem">geavahit buorremenolašvuođa ovdanbuktimiid ja dilálašvuhtii guoski dadjanvugiid</p>
<p type="listitem">ovdanbuktit iežas oažžun dihtii veahki áddet ja áddehallat iešguđet dilálašvuođain</p>
<p type="listitem">ovdanbuktit ja ákkastallat iežas oaivila oahpes fáttáin</p>
<p type="listitem">álggahit, doalahit ja heaittihit ságastallamiid mat gusket oahpes dilálašvuođaide</p>
<p type="listitem">geavahit jietnadeami, intonašuvnna, sátnesojaheami ja cealkkatiippaid vuođđominstariid gulahallamis</p>
<p type="listitem">muitalit álkes rehkenastimiid, valuhta ja mihttoovttadagaid birra gulahaladettiin árgabeaidilis</p>
</list><p type="title">Čálalaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">geavahit lohkan- ja čállinstrategiijaid</p>
<p type="listitem">áddet ja geavahit sátneriggodaga mii gullá oahpes fáttáide</p>
<p type="listitem">áddet váldosisdoalu ieš válljen teavsttain</p>
<p type="listitem">lohkat ja áddet iešguđetlágan teavsttaid iešguđet hivvodagas iešguđet gálduin</p>
<p type="listitem">čállit notáhtaid hábmen dihtii iešguđetlágan teavsttaid</p>
<p type="listitem">čállit oktilaš teavsttaid mat muitalit, ođđasis muitalit, válddahit vásáhusaid ja muitalit iežas oaiviliid</p>
<p type="listitem">geavahit riektačállima, sátnesojaheami, cealkka- ja teakstahuksema vuođđominstariid teakstabuvttadeamis</p>
<p type="listitem">geavahit digitála reaidduid ja eará veahkkeneavvuid gávdnat relevánta dieđuid ja hábmet iešguđetlágan teavsttaid</p>
</list><p type="title">Kultuvra, servodat ja girjjálašvuohta</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">muitalit olbmuid, báikkiid ja dáhpáhusaid birra eaŋgalsgiel riikkain</p>
<p type="listitem">ságastallat eallinvugiid ja servvoštallanvugiid birra iešguđet kultuvrrain eaŋgalsgiel riikkain ja Norggas, earret eará sámi kultuvrra birra</p>
<p type="listitem">lohkat eaŋgalsgiel mánáid- ja nuoraidgirjjálašvuođa ja hállat olbmuid ja sisdoalu birra</p>
<p type="listitem">ovdanbuktit iežas reakšuvnnaid eaŋgalsgiel girjjálašvuođa teavsttaide, filmmaide, neahttakultuvrii, govaide ja musihkkii</p>
<p type="listitem">ovdanbuktit iežas hutkás láhkai vieččadettiin inspirašuvnna iešguđetlágan gálduin vižžon eaŋgalsgiel girjjálašvuođas</p>
<p type="listitem">gaskkustit oanehis teavsttaid ieš válljen fáttáid birra</p>
</list><p type="title">Gelbbolašvuođamihttomearit 10. jahkeceahki maŋŋil</p>
<p type="title" xml:lang="smj">Giellaoahpahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">geavahit iešguđet dilálašvuođaid, bargovugiid ja oahpahallanstrategiijaid ovdánahttit iežas eaŋgalsgielgálggaid</p>
<p type="listitem">kommenteret iežas eaŋgalsgieloahpahallama</p>
<p type="listitem">identifiseret guovddáš gielalaš seammaláganvuođaid ja erohusaid eaŋgalsgiela ja iežas eatnigiela gaskkas, ja geavahit dán iežas giellaoahpahallamis</p>
<p type="listitem">válljet iešguđet digitála resurssaid ja eará veahkkeneavvuid, ja geavahit daid iešheanalaččat iežas giellaoahpahallamis</p>
</list><p type="title">Njálmmálaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">válljet ja geavahit iešguđet guldalan- ja hállanstrategiijaid mat leat heivehuvvon ulbmilii</p>
<p type="listitem">áddet ja geavahit dábálaš sátneriggodaga mii guoská iešguđet fáttáide</p>
<p type="listitem">čájehit dáidduid earuhit positiivvalaš ja negatiivvalaš dadjanvugiid mat refererejit ovttaskasolbmuide ja olmmošjoavkkuide</p>
<p type="listitem">áddet váldosisdoalu ja detáljjaid iešguđetlágan njálmmálaš teavsttain iešguđet fáttáid birra</p>
<p type="listitem">guldalit ja áddet eaŋgalsgiela variánttaid iešguđet autenttalaš oktavuođain</p>
<p type="listitem">ovdanbuktit iežas njuovžilit ja oktilaččat mii lea heivehuvvon ulbmilii ja dilálašvuhtii</p>
<p type="listitem">ovdanbuktit ja ákkastallat iežas oaivila iešguđet fáttáid birra</p>
<p type="listitem">álggahit, doalahit ja loahpahit ságastallamiid iešguđet fáttáid birra gažadettiin ja čuovvolettiin árvalusaiguin</p>
<p type="listitem">geavahit jietnadeami, intonašuvnna, sátnesojaheami ja iešguđet cealkkatiippaid guovddáš minstariid gulahallamis</p>
<p type="listitem">áddet ja geavahit iešguđetlágan vugiid ovdanbuktit loguid ja eará dáhtaid gulahallamis</p>
</list><p type="title">Čálalaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">válljet ja geavahit iešguđet lohkan- ja čállinstrategiijaid mat leat heivehuvvon ulbmilii</p>
<p type="listitem">áddet ja geavahit dábálaš sátneriggodaga mii gullá iešguđet fáttáide</p>
<p type="listitem">čájehit dáidduid earuhit positiivvalaš ja negatiivvalaš dadjanvugiid mat refererejit ovttaskasolbmuide ja olmmošjoavkkuide</p>
<p type="listitem">áddet váldosisdoalu ja detáljjaid ieš válljen teavsttaid</p>
<p type="listitem">lohkat, áddet ja árvvoštallat iešguđetlágan teavsttaid mat leat iešguđet guhkkodagas, ja máŋgga fáttás</p>
<p type="listitem">geavahit iežas notáhtaid ja iešguđet gálduid čállima vuođđun</p>
<p type="listitem">čállit iešguđetlágan teavsttaid struktuvrrain ja oktilasat</p>
<p type="listitem">geavahit riektačállima, sátnesojaheami, cealkka- ja teakstahuksema guovddáš minstariid teakstabuvttadeamis</p>
<p type="listitem">geavahit digitála reaidduid ja diehtogieđahallama, teakstabuvttadeami ja gulahallama hápmegáibádusaid</p>
<p type="listitem">diehtit persovdnasuodjaleami ja dahkkivuoigatvuođa birra ja válljet geavahit sisdoalu iešguđet gálduin dárkkistahtti vuogi mielde</p>
</list><p type="title">Kultuvra, servodat ja girjjálašvuohta</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">ságaškuššat eallinvugiid ja ovttastallanvugiid Stuorra-Británnias, USA:s, eará eaŋgalsgiel riikkain ja Norggas</p>
<p type="listitem">selvehit Stuorra-Británnia ja USA’ historjjáid ja geografiijaid váldoiešvuođaid</p>
<p type="listitem">ságaškuššat eaŋgalsgiel riikkaid iešguđetlágan eaŋgalsgiel girjjálašvuođa</p>
<p type="listitem">válddahit ja reflekteret álgoálbmogiid dili birra eaŋgalsgiel riikkain</p>
<p type="listitem">hábmet, gaskkustit ja ságastallat iežas teavsttaid maidda inspirašuvdna lea vižžon eaŋgalsgiel girjjálašvuođas, filmmas ja kultuvrralaš ovdanbuktinvugiin</p>
<p type="listitem">ságastallat iešguđet áigeguovdilis ja fágalaš fáttáid birra ja gaskkustit daid</p>
</list><p type="title">Gelbbolašvuođamihttomearit Jo1:ža – studerenráhkkanahtti oahppoprográmmaid maŋŋil ja Jo2:ža – fidnofágalaš oahppoprográmmaid maŋŋil</p>
<p type="title" xml:lang="smj">Giellaoahpahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">árvvoštallat ja geavahit iešguđet dilálašvuođaid, bargovugiid ja oahpahallanstrategiijaid ovdánahttit iežas eaŋgalsgielgálggaid</p>
<p type="listitem">árvvoštallat iežas ovdáneami eaŋgalsgieloahpahallamis</p>
<p type="listitem">árvvoštallat iešguđet digitála resurssaid ja eará veahkkeneavvuid kritihkalaččat ja iešheanalaččat, ja geavahit daid iežas giellaoahpahallamis</p>
</list><p type="title">Njálmmálaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">árvvoštallat ja geavahit heivvolaš guldalan- ja hállanstrategiijaid mat leat heivehuvvon ulbmiliidda ja dilálašvuhtii</p>
<p type="listitem">áddet ja geavahit nana dábálaš sátneriggodaga ja fágalaš sátneriggodaga mii gullá iežas oahppoprográmmii</p>
<p type="listitem">áddet iešguđetlágan njálmmálaš teavsttaid váldosisdoalu ja detáljjaid dábálaš fáttáin ja fágalaš fáttáid birra mat gusket iežas oahppográmmii</p>
<p type="listitem">guldalit ja áddet eaŋgalsgiela sosiála ja geográfalaš variánttaid autenttalaš dilálašvuođain</p>
<p type="listitem">ovdanbuktit iežas nyanserejuvvon ja dárkilis láhkai njuovžilvuođain ja oktilasat ja nu ahte lea heivehuvvon ulbmilii ja dilálašvuhtii</p>
<p type="listitem">álggahit, doalahit ja loahpahit ságastallamiid ja digaštallamiid dábálaš fáttáid ja fágalaš fáttáid birra mat gusket iežas oahppoprográmmii</p>
<p type="listitem">geavahit jietnadeami, intonašuvnna, sátnesojaheami ja iešguđet cealkkatiippaid gulahallamis</p>
<p type="listitem">dulkot ja geavahit teknihkalaš ja matematihkalaš dieđuid gulahallamis</p>
</list><p type="title">Čálalaš gulahallan</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">árvvoštallat ja geavahit heivvolaš lohkan- ja čállinstrategiijaid mat leat heivehuvvon ulbmilii ja teakstašládjii</p>
<p type="listitem">áddet ja geavahit nana dábálaš sátneriggodaga ja fágalaš sátneriggodaga mii gullá iežas oahppoprográmmii</p>
<p type="listitem">áddet váldosisdoalu ja detáljjaid iešguđet guhkkosaš teavsttain iešguđet fáttáid birra</p>
<p type="listitem">lohkat háhkan dihtii fágamáhtu iežas oahppoprográmmas</p>
<p type="listitem">geavahit iežas notáhtaid čállit teavsttaid mat gullet iežas oahppoprográmmii</p>
<p type="listitem">čállit iešguđetlágan teavsttaid struktuvrrain ja oktilisvuođain mii lea heivehuvvon ulbmilii ja dilálašvuhtii</p>
<p type="listitem">geavahit riektačállima, sátnesojaheami ja iešguđet cealkka- ja teakstahuksema minstariid teakstabuvttadeamis</p>
<p type="listitem">buvttadit iešguđetlágan teavsttaid mat leat heivehuvvon iešguđet digitála mediaid digitála hábmengáibádusaide</p>
<p type="listitem">árvvoštallat iešguđet gálduid ja geavahit gálduid sisdoalu iešheanalaš, kritihkalaš ja dárkkisdahtti láhkai</p>
</list><p type="title">Kultuvra, servodat ja girjjálašvuohta</p>
<p>Oahpahusa mihttomearri lea ahte oahppi galgá máhttit</p>
<list><p type="listitem">ságaškuššat moanaid eaŋgalsgiel riikkaid kultuvrra ja servodatdiliid</p>
<p type="listitem">ovdanbuktit ja digaštallat eaŋgalsgiel gálduid áigeguovdilis ođđasiid</p>
<p type="listitem">ságaškuššat eaŋgalsgiela ovdáneami máilmmigiellan</p>
<p type="listitem">ságaškuššat iešguđetlágan eaŋgalsgiel girjjálašvuođa teavsttaid iešguđet osiin máilmmis</p>
<p type="listitem">ságaškuššat eaŋgalsgiel filmmaid ja eará kulturovdanbuktimiid iešguđet mediain</p>
<p type="listitem">ságaškuššat teavsttaid maid álgoálbmogat leat čállán, ja teavsttaid álgoálbmogiid birra eaŋgalsgiel riikkain</p>
<p type="listitem">čiekŋudit fágalaš fáddái iežas oahppoprográmmas ja ovdanbuktit dán</p>
</list><p type="title">Árvvoštallan fágas</p>
<p>Loahppaárvvoštallama mearrádusat:</p>
<p><em type="bold">Oppalašárvosáni árvvoštallan </em></p>
<p xml:lang="sma"><em type="bold">Jahkeceahkki </em></p>
<p xml:lang="nob"><em type="bold">Ortnet </em></p>
<p>10. jahkeceahkki</p>
<p>Oahppit galget oažžut ovtta čálalaš ja ovtta njálmmálaš oppalašárvosáni.</p>
<p>Jo1 studerenráhkkanahtti oahppaprográmmat</p>
<p>Jo2 fidnofágalaš oahppoprográmmat</p>
<p>Oahppit galget oažžut ovtta oppalašárvosáni.</p>
<p><em type="bold">Eksámen ohppiide </em></p>
<p xml:lang="sma"><em type="bold">Jahkeceahkki </em></p>
<p xml:lang="nob"><em type="bold">Ortnet </em></p>
<p>10. jahkeceahkki</p>
<p>Oahppit sáhttet vuorbáduvvot čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maiddái vuorbáduvvot njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat.</p>
<p>Jo1 studerenráhkkanahtti oahppoprográmmat</p>
<p>Jo2 fidnofágalaš oahppoprográmmat</p>
<p>Oahppit sáhttet vuorbáduvvot čálalaš eksámenii. Čálalaš eksámen ráhkaduvvo ja sensurerejuvvo guovddáš ásahusain. Oahppit sáhttet maiddái vuordáduvvot njálmmálaš eksámenii. Njálmmálaš eksámen ráhkaduvvo ja sensurerejuvvo báikkálaččat. Eksámen fátmmasta olles fága (140 tiimma).</p>
<p><em type="bold">Eksámen privatisttaide </em></p>
<p xml:lang="sma"><em type="bold">Jahkeceahkki </em></p>
<p xml:lang="nob"><em type="bold">Ortnet </em></p>
<p>10. jahkeceahkki</p>
<p>Geahča rávisolbmuid vuođđoskuvlaoahpahusa gustovaš ortnega.</p>
<p>Jo1 studerenráhkkanahtti oahppoprográmmat</p>
<p>Jo2 fidnofágalaš oahppoprográmmat</p>
<p>Privatisttat galget váldit čálalaš ja njálmmálaš eksámena. Čálalaš eksámen ráhkaduvvo ja sensurerejuvvo guovddáš ásahusain. Njálmmálaš eksámen ráhkaduvvo ja sensurerejuvvo báikkálaččat. Eksámen fátmmasta olles fága (140 tiimma).</p>
<p>Árvvoštallama oppalaš mearrádusat leat oahpahuslága láhkaásahusas.</p>
</body></document>