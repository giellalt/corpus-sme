<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="nob"/><year>unknown</year><wordcount>3931</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://www.regjeringen.no/upload/JD/Vedlegg/Rapporter/NOU2007_13SamiskKOrtversjon.pdf</origFileName><parallel_text xml:lang="nob" location="nou2007_13kortversjon.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Duogáš</p>
<p type="listitem">Sámi vuoigatvuođalávdegoddi nammaduvvui  fas 2001 čielggadan dihtii eatnamiid ja čáziid  vuoigatvuođaid ja hálddašeami ja  geavaheami árbevirolaš sámi guovlluin earret  Finnmárkku fylkkas.     Namalassii Romssas, Nordlánddas ja Davvi -Trøndelágas, Fosen-njárgga osiin ja  guovlluin ruoŧarájá vuostá Mátta-Trøndelágas, Hedemárkku davvinuorta osiin,  ja dihto guovlluin Trollheimenis ja dan  birrasis.     Lávdegoddi galggai čielggadit historjjálaš  diliid ja gustojeaddji vuoigatvuođa dáid  guovlluid eatnamiid ja čáziid geavaheamis.  Dat galggai vel árvvoštallat  vuoigatvuođadili nuppástuhttimiid dárbbu.     Dán vuođul lea lávdegoddi evttohan ođđa  lágaid dáid birra:</p>
<p type="listitem">kártet ja dohkkehit vuoigatvuođaid  eatnamiidda ja luondduriggodagaide  árbevirolaš sámi guovlluin Romssa rájes ja  máttás,</p>
<p type="listitem">ođđa hálddašanortnega  stáhtaeatnamiidda Nordlánddas ja Romssas,</p>
<p type="listitem">áššemeannudeami ja ráđđádallamiid  dakkár doaimmaid oktavuođas mat soitet  váikkuhit árbevirolaš sámi guovlluid  luondduvuđđosa Norggas.    Lávdegoddi lea vel evttohan  nuppástuhttimiid moanaid eará lágain, earret  eará várrelágas, boazodoallolágas, plána- ja  huksenlágas ja báktedoaibmalágas.     Lávdegotti láhkaevttohusat leat váldon  mielde NOU 2007: 13:s Ođđa  sámevuoigatvuohta. Historjjálaš  čielggadeamit leat almmuhuvvon NOU 2007:  14:s Samisk naturbruk og rettssituasjon fra  Hedmark til Troms.</p>
<p>Evttohusaid várddus</p>
<p type="listitem">Sámi vuoigatvuođalávdegotti okta  váldoulbmilin lea láhčit dili vai stáhta   álbmotrievttálaš geatnegasvuođat  sápmelaččaid ektui beaktilit čađahuvvojit.  Dehálaš deasta lea vel ahte eatnamiid ja  luondduriggodagaid galgá hálddašit dássidis  ja ekologalaš ceavzilis vuogi mielde, ja  buoremussan sihke sámi kultuvrii ja  ealáhusaide, báikegoddái muđui ja  almmolašvuhtii.     Dan dovddasteamis ahte sápmelaččat ja earát  guhkes áiggi eatnamiid ja čáziid geavaheamis  sáhttet leat háhkan vuoigatvuođaid  eatnamiidda ja luondduriggodagaide, evttoha  lávdegoddi kommišuvnna mii galgá kártet  dáid vuoigatvuođaid. Lávdegoddi evttoha vel  sierraduopmostuolu mearridit nákkuid  vuoigatvuođaid hárrái. Evttohus lea bálddalas  finnmárkolága 5 kapihttala. Dát lea  ovddiduvvon deavdin dihtii stáhta  geatnegasvuođaid ILO-konvenšuvnna nr. 169  14 artihkkala mielde.    Lávdegoddi evttoha ođđa dahje  nuppástuhtton hálddašanortnegiid  stáhtaeatnamiidda maidda earát eai leat  háhkan oamastanvuoigatvuođaid. Evttohusat  galget deavdit ILO-konvenšuvnna 15  artihkkala gáibádusaid sámiid oassálastimii  sámi guovlluid eatnamiid ja  luondduriggodagaid hálddašeamis.     Eanetlohku (ovcci miellahtu) evttoha sirdit  stáhtaeatnamiid Nordlánddas ja Romssas,  sullii 30 000 km2, guovllu oamasteapmái  Hålogalandalmennegii. Dán ođđa  oamastanorgána stivrras galget leat guhtta  miellahtu, guokte nammada Sámediggi,  guokte Nordlándda fylkkadiggi ja guokte  Romssa fylkkadiggi. Oamastanráđastallan lea  gáržžiduvvon daid ektui guđiin leat  geavahanvuoigatvuođat  Hålogalandalmennega eatnamiin.    Vuoigatvuođaid hálddašit earret eará  oapmeguohtumiidda, bivdui, guolásteapmái,  ja muorračuohppamii, evttohuvvo biddjot  gitta guđa guovllu meahccestivrii. Dáin galget leat boazodoalu, eanadoalu ja bivddu,  guolásteami ja olgunastinberoštumiid  ovddasteaddjit. Meahccestivrraid galget  gielddat nammadit, muhto dain galgá leat  sorjjasmeahttun sajádat sihke gielddaid ja  Hålogalandalmennega ektui.     Evttohus ii nuppástuhte boazodoalu  vuoigatvuođa Hålogalandalmennega  eatnamiin. Evttohuvvo láhkanannet daid  vuoigatvuođaid mat gullet  eanadoalloopmodahkii.     Njuolggadusat bivddu ja guolásteami hárrái  stáhtaeatnamiin eanaš joatkkašuvvojit.  Evttohus nanne dattege báikkálaš  geavaheaddjiid ja báikegottiid sajádaga.  Earret báikkálaš oassálastima hálddašeamis,  lea vel láhččon nu ahte dat boađut maid dát  ávkkástallan dagaha, galget máhcahuvvot  báikegottiide.    Uhcitlohku (golbma miellahtu) evttoha ahte  stáhtaeatnamat árbevirolaš sámi guovlluin  Mátta-Norggas galget gullat  Hålogalandalmennegii. Evttohusa mielde  galget Sámediggi ja guoski fylkkadikkit  nammadit golbma stivralahtu guhtege. Stivra  galgá ovddasvástidit sihke  oamastanhálddašeami ja  meahccehálddašeami.    Eará uhcitlohku (guokte miellahtu) evttoha  joatkit Statskog SF eanaoamastansajádaga  Nordlánddas ja Romssas, muhto nu ahte  oamastanráđastallamis leat dihto  gáržžideamit. Evttohus láhčá vel nu ahte  sámi ja guovllu oassálastin nannejuvvo  hálddašeamis guovllu meahccestivrraid  bokte. Dáid stivrrain lea dehálaš rolla  Statskoga mearrádusaid ráhkkanettiin.    Stáhtaoamastuvvon árbevirolaš sámi guovllut  Mátta-Norggas hálddašuvvojit eanaš  várrelága mielde. Lávdegoddi evttoha  viiddidit várrestivrraid viđas čieža miellahtui  stáhtaalmennegiin gos jođihuvvo sámi  boazodoallu. Boazodoallu ja eanadoallu  fidneba goabbáge guokte miellahtu.  Evttohuvvojit vel nuppástuhttimat lága muhtin eaŋkilmearrádusaide vai oainnusin  oažžu boazodili vuoigatvuođaid.     Boazodoallolágas evttoha lávdegoddi  bálddalastit njuolggadusaid boazodoalliid  buhtadusovddasvástádusas  njuolggadusaiguin eará guohtunealliid  oamasteaddjiide. Leat vel evttohan  aiddostahttit lága njuolggadusa gaskavuođas  gaskal boazodillevuoigatvuođa ja eará  vuoigatvuođaid boazodoalloguovlluin,  deattuhan dihtii ahte vuoigatvuohta sámi  boazodollui lea ieahčanas  geavahanvuoigatvuohta dološ áiggi rájes  geavaheami vuođul. Sullasaš nuppástuhttimat  leat vel evttohuvvon lága muđui muhtin  mearrádusain.    Olles lávdegoddi evttoha dárkilat  áššemeannudan- ja  ráđđádallannjuolggadusaid go vihkkedallo  diktit álggahit doaimmaid mat soitet  váikkuhit árbevirolaš sámi guovlluid  luondduvuđđosa Norggas.     Evttohus láhčá dili sámi oassálastimii  mearridanproseassain daid áššiin mat soitet  leat mearkkašahttin sámi  vuoigatvuođalaččaide ja beroštumiide ILOkonvenšuvnna nr. 169 6, 7 ja 15 artihkkaliid  mielde. Bajit ulbmilin lea garvit doaimmaid  mat leat vuostá álbmotrievtti gáibádusa  gáhttet sámi ávnnaslaš kultuvrra.    Lassin dábálaš lágamii čielggadahttá  gustojeaddji áššemeannudan- ja  ráđđádallanprinsihpaid, evttoha lávdegoddi  erenomáš njuolggadusaid dán birra  báktedoaibmalágas, luonddugáhttenlágas ja   plána- ja huksenlágas. Evttohusat láhčet  ráđđádallamiidda sihke almmolaš orgánaid ja  Sámedikki gaskka, ja almmolaš orgánaid ja eará  sámi vuoigatvuođalaččaid ja beroštumiid gaskka.      Lávdegoddi ii evttot njuolga  nuppástuhttimiid mearraguolásteami  láhkamearrádusaide. Oppalaš  áššemeannudan- ja ráđđádallannjuolggadusat  gal bohtet gustojupmái guolástanmuddemiid mearrádusain. Galgá vel sáhttit kártet  mearraguovlluid vuoigatvuođaid.      Kártet ja dohkkehit vuoigatvuođaid  eatnamiidda ja luondduriggodagaide  Sámi vuoigatvuođalávdegoddi evttoha ahte  lávdegotti mandáhtaguovllus galgá kártet  geavahan- ja oamastanvuoigatvuođaid.  Guokte orgána galget dán čađahit:</p>
<p type="listitem">Kártenkommišuvdna</p>
<p type="listitem">Meahcceduopmostuollu</p>
<p>Ortnet lea evttohuvvon muddejuvvot: <em type="italic">Lágas kártet ja dohkkehit dálá vuoigatvuođaid eatnamiidda ja luondduriggodagaide árbevirolaš sámi guovlluin Romssa fylkkas ja máttás (kárten- ja dohkkehanláhka) </em>ILO-konvenšuvnna nr. 169 14 artihkkala deavdin lea <em type="bold">váldovuođustus </em>evttohusas. Dán lea olles lávdegoddi evttohan. Evttohus sakka sulastahttá vuoigatvuođakártema mii galgá leat Finnmárkkus. Dán guovtti orgána guovddáš bargun gártá mearridit leat go háhkkon vuoigatvuođat guhkes áiggi geavaheamis, vuoigatvuođaid maidda eai leat <span type="quote">”báhpárat”</span>. Sáhttá mahkáš leat vuoigatvuohta sáivaguollebivdui, guohtumii ja murremii. Sáltečáhceguolásteami ja eará mearrariggodagaid vuoigatvuođaid mearrasámi riddo- ja vuotnaguovlluin sáhttá čielggadit. Kárten galgá leat gustojeaddi nationála rievtti vuođul. Sii geat dáhtošit Kártenkommišuvnna čielggadit áššiid, fertejit dasa <em type="bold">ovddidit gáibádusa </em>. Áigemearri lea 10 jagi das rájes go lága mearrádus boahtá fápmui. Kommišuvdna sáhttá gal iešge álggahit čielggademiid. </p>
<p>Go kommišuvdna álggaha doaimmastis, ja maŋŋil go lea mearriduvvon ahte muhtin guovlu galgá čielggaduvvot, de galgá <em type="bold">almmuhuvvot </em>ávžžuhus vejolaš vuoigatvuođalaččaide dieđihit iežaset kommišuvdnii. Almmuhus galgá earret eará leat báikkálaš mediain. Dat muitala mo sáhttá dieđihit ahte lea gáibádus. Muhtin vuoigatvuođalaččaide ja beroštumiide dieđihuvvo lassin vel sierra. Kommišuvnnas galget leat <em type="bold">vihtta miellahtu </em>. Juohke čielggadeamis galgá guoktásis leat oktavuohta dan fylkii masa čielggadeapmi guoská. Kommišuvdna ovddasvástida ahte ášši čuvgejuvvo doarvái. Áššedieđut sáhttet omd. leat áššedovdi čielggadeamit. Fuolahan dihtii oasehasaid deastta ja govdadamos mearridanvuođu, evttohuvvo ásahit govdadit čohkkejuvvon <em type="bold">referánsajoavkku </em>mii galgá čuovvut kommišuvnna barggu. Sámi elementtaid gáibádus lea guovddážis das maid galgá kártet, muhto lávdegotti eanetlohku evttoha ahte earátge go sápmelaččat galget sáhttit ovddidit gáibádusa.1 Gáibádusaid mat eai adno heivet meannuduvvot dán guovtti orgánas, sahttá ollásit dahje belohahkii hilgut. Dákkár gáibádusaid sáhttá dan sadjái čujuhit dábálaš duopmostuoluide dahje eanajuohkedikkiide. Go kommišuvdna lea geargan čielggadeamen muhtin guovllu, de galgá dat addit <em type="bold">raportta </em>geavahan- ja oamastanvuoigatvuođain maidda lea ovddiduvvon gáibádus. Raporta sulastahttá duomu. Jus oasehasat eai leat ovttamielas kommišuvnna konklušuvnnain, de sáhttet sii bivdit kommišuvnna <em type="bold">soabahit </em>. Kommišuvnna meannudettiinge gustojit dábálaš soabahannjuolggadusat. Jus ii vel leat ovttamielalašvuohta vuoigatvuođaid hárrái dakkár guovlluin maid kommišuvdna lea čielggadan, de sáhttet oasehasat lágidit ášši <em type="bold">Meahcceduopmostullui. </em>Dát lea sierraduopmostuollu mas galget leat vihtta miellahtu. Nugo dábálaš duopmostuolusge, de lea oasehasaid duohken duođaštallat daid čuoččuhusaid mat buktet ovdan. Meahccesduopmostuollu sáhttá soabahit oasehasaid gaskka. Stáhta máksá <em type="bold">dárbbašlaš goluid mat oasehasain leat </em>áššiin duopmostullui. Meahcceduopmostuolu duomuid sáhttá <em type="bold">guoddalit </em>Alimusriektái. Kártenkommišuvdna lea čielggadeaddji orgána mii sáhttá čielggadit vaikke makkár geavahan- ja oamastanvuoigatvuođaáššiid beroškeahttá ovddeš duomuid. Meahcceduopmostuollu cealká datte rievttálaš čadni duopmuid. Evttohuvvo ahte Meahcceduopmostuollu, go leat <em type="bold">erenomaš ákkat, </em>sáhttá meannudit gáibádusaid maid muhtin duopmostuollu ovdal lea mearridan. Erenomáš ákkat sáhttet omd. leat ahte sámi geavaheapmi muhtin guovllus lea ovddit duomus váilevaččat čielggaduvvon. Jus Meahcceduopmostuollu dás gávnnaha ahte ovddit duopmu lei boastut, de eai galgga oasehasat guđet leat iežaset heivehan dán oskkus, gillát moktege ruđalaččat. Danne leat evttohuvvon njuolggadusat bággolonisteami ja buhtadusa birra. Sihke Kártenkommišuvnna raporttat ja Meahcceduopmostuolu duomut galget leat nuvttá fidnemis Interneahtas. </p>
<p xml:lang="nob">Hålogalandalmennet</p>
<p>Lávdegoddi lea bivdon erenomážit árvvoštallat ahte berrejitgo <em type="bold">stáhtaeatnamat Nordlánddas ja Romssas </em>, mat leat 45 % dán guovtti fylkka eatnamiin, hálddašuvvot várrelága mielde. Datte leat gávnnahan ahte stáhtaeatnamiidda Nordlánddas ja Romssas ii berre várrelága iige finnmárkolága málliin joatkit daid nuppástuhtekeahttá. Ođđa hálddašanortnega evttohusas dáid eatnamidda, leat datte váldán osiid goappašiid namuhuvvon lágain. </p>
<p>Eanetlogu evttohus</p>
<p>Ovcci miellahtu 2 evttohit sirdit Statskog SF eatnamiid <em type="bold">oamastanvuoigatvuođa </em>Nordlánddas ja Romssas <em type="bold">Hålogalandalmennegii </em>. Ortnet lea evttohuvvon muddejuvvot: <em type="italic">Lágas riektediliid ja eatnamiid ja luondduriggodagaid háldema birra Hålogalandalmennega eatnamiin Nordlánddas ja Romssas (hålogalandláhka) </em>Lága ulbmilmearrádus namuha sihke sámi kultuvrra ja ealáhusaid, báikeolbmuid muđui ja almmolašvuođa deasttaid. Dása leat vel váldon mielde mearrádusat ahte láhka galgá gustot daid gáržžidemiiguin mat čuvvot álbmotrievtti , ja ahte dat ii daga maidege daid vuoigatvuođain mat leat erenomáš riektediliid dahje boazodoallolága vuođul. Ođđa oamastanorgána <em type="bold">stivrras </em>galget leat guhtta miellahtu. Sámediggi, Nordlándda fylkkadiggi ja Romssa fylkkadiggi galget guhtege nammadit guokte miellahtu.3 Sii galget váldonjuolggadussan ássat nuppi dán 2 Okta miellahttu lea subsidiáralaččat guorrasan evttohussii. 3 Guovttis guđet gullaba dán eanetlohkui evttoheaba ahte Sámediggi nammada golbma stivralahtu, ja ahte dat guokte fylkkadikki ovttas nammadit dan golbma eará. guovtti fylkkas. <em type="bold">Stivrajođiheaddji </em>ámmát galgá jorrat gaskal Sámedikki (bárralohkojagiid) ja fylkkadikkiid (leaskalohkojagiid). </p>
<p>Daid eatnamiid maid Hålogalandalmennet oamastivččii maŋŋil go vuoigatvuođakárten lea čađahuvvon, leat eatnamat maidda earát eai leat háhkan oamastanvuoigatvuođaid ja maid stáhta lea oamastan. Stivračoakkádus navdo danne eahpitkeahttá deavdit álbmotrievtti gáibádusa <em type="bold">sámi oassálastimii </em>hálddašeamis. Hålogalandalmennegis galgá leat <em type="bold">dárkkistanlávdegoddi, </em>mas stáhtas ja guđege nammadanorgánas galgá leat okta ovddasteaddji. Lávdegoddi galgá gozihit ahte stivra jođiha Hålogalandalmennega hålogalandlága ja eará láhkamearrádusaid mielde. Hålogalandalmennet šaddá leat <em type="bold">iehčanas riektesubjeaktan </em>. Dat galgá ovddasvástidit doaimmastis ja bargiid virgádemiid. Guđet Hålogalandalmennega ásaheami botta leat barggus Statskogas bargobáikkiin Nordlánddas dahje Romssas, lea vuoigatvuohta oažžut barggu Hålogalandalmennegis seamma eavttuiguin go Statskogas. Hålogalandalmennegis lea eanaoamasteaddjin oamastanráđastallan eatnamiidda láhkamearrádusaid meriid siskkobealde. Ráđastallan lea datte eanet gáržžiduvvon go eará eanaoamasteaddjiid ráđastallan. Hålogalandlága mearrádusat ulbmila, gaskavuođas álbmotriektái ja eará vuoigatvuođalaččaid birra, bidjet dihto <em type="bold">gáržžidemiid. </em>Vai oamastanorgána ii seagut dakkár vuoigatvuođaide mat lea erenomáš riektediliid dahje láhkamearrádusaid vuođul, de leat vel evttohan eará gáržžidemiid oamastanráđastallamis. Galget gustot vel dihto áššemeannudannjuolggadusat oamastanorgána háldduide, ja muhtin erenomáš gáržžideamit oamastanráđastallamii vuoigatvuođaid kártedettiin. Hålogalandalmennet vel váguhuvvo <em type="bold">máhcahit </em>viehka olu eanaoamastanboađuidis báikegottiide. </p>
<p>Visot <em type="bold">almmolaš stivrengaskaoamit </em>háldet eatnamiid ja luondduriggodagaid gustojit Hålogalandalmennega eatnamiin. Almmolašvuođas lea seamma vejolašvuohta gáržžidit eanaoamstanráđastallama duhkodaga, go eará eanaoamasteaddjiide. Hålogalandalmennet ii sáhte ovdamearkka dihtii vuosttaldit ahte areálageavaheapmi muddejuvvo gieldda areálaplánemis plána- ja huksenlága mielde. Almmolaš orgánat sáhttet maiddái bággolonistit eatnamiid ja vuoigatvuođaid Hålogalandalmennegis. Dasto gustojit Hålogalandalmennega eatnamiinge gildosat vaikke makkár doaimmaide, mahkáš mohtorjohtolahkii meahcis dahje ráfáiduhttin eallenáliid bivdui. Eatnamiid sáhttá vel gáhttet luonddugáhttenlága mielde. Vel ain gáržžideapmi oamastanráđastallamis čuovvu das go hålogalandlágas leat erenomáš njuolggadusat <em type="bold">vuoigatvuhtii geavahit meahcceriggodagaid </em>Hålogalandalmennega eatnamiin ja dáid vuoigatvuođaid hálddašeapmái. Vuoigatvuođaid hálddašeapmi evttohuvvo biddjot gitta guđa guovllu meahccestivrii . Guovllut galget ráddjejuvvot láhkaásahusa mielde, ja vuoigatvuođalaččaid, guoski beroštumiid, Sámedikki ja gielddaid <em type="bold">mielváikkuhemiin </em>. Guovllu <em type="bold">gielddastivrrat galget nammadit </em>meahccestivrraid, muhto dat leat <em type="bold">iehčanasat </em>eaige leat vuollásaččat Hålogalandalmennega eanaoamasteaddjin eaige daid gielddaid mat leat daid nammadan. Stivrrain galget leat uhcimusat čieža miellahtu, muhto guovllu juohke gielddas galgá leat uhcimusat okta stivralahttu. </p>
<p>Stivramiellahtuid lohku sáhttá danne molsašuvvat guovllus guvlui, muhto stivrras galget álo leat uhcimusat guokte boazodoalu ovddasteaddji ja guokte eanadoalu ovddasteaddji. Jus stivrras leat eanet go čieža miellahtu, de lasihuvvo boazodoallo- ja eanadoalloovddasteaddjiid lohku nu ahte dáid vuoigatvuođalašjoavkkuin álo ovttas lea stivrras eanetlohku. Jus guovllus ležžet eará meahcástanávkkástallama <em type="bold">geavahanvuoigatvuođalaččat </em>, de galgá sisge leat stivrras sadji, mas vel dábálaš bivdo-, guolástan- ja olgunastinberoštumit galget leat ovddastuvvon. Vuoigatvuohta <em type="bold">boazodollui </em>Hålogalandalmennega eatnamiin lea dološ áiggi rájes geavaheami vuođul ja lea dárkilat muddejuvvon boazodoallolágas. <em type="bold">Eanadoalloopmodagaide </em>leat vuoigatvuođat oapmeguohtumiidda ja čujuhit muoraid dállodárbui ja dárbbašlaš geassesajiid ja lassi eatnamiid. Vuoigatvuođat leat máŋggalágan gáržžidemiid vuollásaččat, earret eará guovllu boazodoalu ja eará vuoigatvuođalaččaid deasttas. <em type="bold">Bivdo- ja guolástan </em>vuoigatvuođaid njuolggadusat jotket dálá njuolggadusaiguin stáhtaeatnamiin. Dáid geavahanvugiid vuoigatvuođadiliid nuppástuhttimat eai leat danne láhkanuppástuhttimiid boađus, muhto baicce šaddet vuoigatvuođakártema geažil. Láhkaevttohusas leat vel njuolggadusat vuoigatvuhtii giliássiide čujuhit <em type="bold">lastamuoraid </em>boaldámuššan, ja vuoigatvuhtii viežžat <em type="bold">duodjeávdnasiid </em>sámi ja eará duodjái. Riggodatávkkástallan mii gustojeaddji rievtti mielde gullá eanaoamasteaddjái ja mii ii leat muddejuvvon hålogalandlágas, gullá Hålogalandalmennegii. Dát guoská earret eará go geavaha <em type="bold">sáddo ja čievrra </em>. Álbmoga vuoigatvuohta johtalit meahcis ja eará vuoigatvuođat mat leat muddejuvvon <em type="bold">olgunastinlágas </em>eai váikkuhuvvo eanaoamastandili evttohuvvon nuppástuhttimis. </p>
<p><em type="bold">Meahccestivrraid bargun </em>galgá leat hálddašit vuoigatvuođaid ávkkástallama mii lea muddejuvvon hålogalandlágas. Dát galgá geavvat lága ulbmila, eará láhkamearrádusaid mielde ja vuhtii válddedettiin earáid vuoigatvuođaid Hålogalandalmennega eatnamiin. Meahccestivrrat sáhttet earret eará <em type="bold">muddet </em>oapmeguohtuma <em type="bold">ávkkástallama </em>ja fuolahit čujuhit muoraid dállodárbbuide ja geassesajiid ja lassieatnamiid. Dat galget vel fuolahit bivdo- ja guolástankoarttaid vuovdima, ja sáhttet departemeantta mearridan meriid siskkobealde mearridit koartahattiid. Láhkamearrádusaid meriid siskkobealde sáhttet dat vel muddet bivddu ja guolásteami. Stivrra doaibma galgá dihto <em type="bold">áššemeannudannjuolggadusaid </em>čuovvut. Galgá earret eará leat sierra gulaskuddan, ja vejolaččat vel čađahit ráđđádallamiid. Meahccestivra galgá <em type="bold">gozihit </em>meahccegeavaheami dan guovllus. Stivrra doaibma <em type="bold">ruhtaduvvo </em>belohahkii Hålogalandalmennega eanaoamastanboađuin ja belohahkii bivdokoarttaid ja guolástankoarttaid jna. vuovdimiin. Vejolaš badjebáza galgá adnot maŋggalágan láhčindoaimmaide. </p>
<p>Hålogalandalmennet – Mátta-Norggasge</p>
<p><em type="bold">Golbma miellahtu </em>evttohit ahte hálddašanortnet mii ovddabealde lea máinnašuvvon, gustogoahtá sámi guovlluid stáhtaeatnamiin Davvi-Trøndelágas, Mátta-Trøndelágas ja Hedemárkkus. Dát miellahtut leat guorrasan mearrádusaide ulbmila ja gaskavuhtii álbmotriektái ja dálá vuoigatvuođaide birra. Sii leat vel guorrasan evttohusaide muddet Hålogalandalmennega riektedili, ordnema ja láhkanannejuvvon gáržžidemiid dan oamastanráđastallamis. </p>
<p>Sii datte evttohit molssaevttolaš evttohusa oamastanorgána stivrra čoakkádussii, nu ahte Sámediggi galgá nammadit golbma miellahtu, ja dan golbma eará miellahtu nammadit searválaga daid fylkkaid fylkkadikkit gos Hålogalandalmennet šattašii eanaomasteaddjin. Dasto evttohit sii ahte meahccevuoigatvuođaid hálddahus ii galgga leat guovllu meahccestivrrain, muhto leat njuolga Hålogalandalmennega stivrra vuollásažžan. Dán vuođul evttohit sii vel ahte goziheapmi biddjo Hålogalandalmennegii. Sii eai evttot makkárge njuolggadusaid daid vuoigatvuođaide mat gullet eanaopmodahkii. Muđui leat sii eanaš guorrasan eanetlogu evttohussii muddet vuoigatvuođadiliid ja vuoigatvuođaid hálddahusa dáfus.</p>
<p>Ođastuvvon Statskog</p>
<p>Guokte miellahtu dáhttuba joatkit Statskog SF oamastansajádaga Nordlánddas ja Romssas,4 muhto nu ahte dálá hálddašanortnet ođastuvvo: <em type="italic">Lágas riektediliid ja háldema birra stáhta eatnamiid ja luondduriggodagaid Nordlánddas ja Romssas </em>Láhkaevttohusas leat mearrádusat ulbmila , ja gaskavuođas álbmotrievtti ja dálá vuoigatvuođaid birra. Lea vel ovdandollon ahte Sámediggi ja boazodoallu galggašedje sáhttit evttohit ovddasteaddjiid Statskog SF stivrii. Evttohus <em type="bold">gáržžida </em>Statskoga oamastanráđastallama. Guoski vuoigatvuođalaččaid galgá gullat go doaibma vihkkedallá eanaháldduid dahje áigu luohpat eatnamiid ja vuoigatvuođaid. Láhččo vel nu 4 Nubbi dán guovtti miellahtus dáhttu ahte meahccestivrraid galget gielddastivrrat njuolga nammadit, ja ahte eanadoalu vuoigatvuođaid sihkarastá seammaláhkai go eanetlogu evttohusas hålogalandlágas. ahte Statskog váldonjuolggadussan ii galgga ná háldet vuoigatvuođakártedettiin. Evttohus láhčá nu ahte nannejuvvo sámi ja guovllu mielváikkuheapmi meahccehálddašeamis <em type="bold">guovllu meahccestivrraid </em>bokte. Sámedikkis, boazodoalus ja fylkkadikkiin šaddá leat njuolga, ja gielddain eahpenjuolga rolla dáid nammademiin. Meahccestivrrain galgá leat <em type="bold">iehčanas rolla </em>Statskoga ektui. Doaimma eanaháldduid ja meahccegeavaheami boađuid galggašii sáhttit máhcahit guovlluide ja báikegottiide, muhto njuolggadusat eai leat seamma geatnegahtti go eanetlogu evttohusas. Meahccestivrraid okta váldodoaibman šaddá ráhkadit <em type="bold">guovllu plánaide </em>evttohusaid mo guovlluid hálddašit ja ovddidit. Plánaid galgá Statskog SF stivra nannet. Muđui evttohuvvojit njuolggadusat boazodoallovuoigaduvvomiid ja eará geavahanvuoigatvuođalaččaid <em type="bold">vuoigatvuođaide </em>; guohtuma, geassesaji ja lassieatnama eanadoalloopmodahkii čujuheamis; muorračuohppamis: ja bivddus ja guolásteamis. Dát mearrádusat eai nuppástuhte gustojeaddji rievtti. </p>
<p>Árbevirolaš sámi guovllut máddin</p>
<p>Sámi vuoigatvuođalávdegoddi evttoha dihto nuppástuhttimiid hálddašanortnegis stáhtaoamastuvvon árbevirolaš sámi guovlluide Mátta-Norggas. 11 miellahttosaš eanetlohku evttoha, oktan subsidiára guorrasemiin velá golmma miellahtus, <em type="bold">várrelágas </em>máŋga nuppástuhttima. Dáid nuppástuhttimiid navdit sihkarastit stáhta álbmotrievttálaš geatnegasvuođa deavdima sámi oassálastima dáfus eatnamiid ja luondduriggodagaid hálddašanortnegis máttasámi guovlluin. </p>
<p>Olles lávdegoddi lea vel evttohan mearrádusa vuoigatvuođas váldit duodjeávdnasiid stáhteatnamiin máttasámi guovlluin.</p>
<p>Várrelágas nuppástuhttimat</p>
<p>Nuppástuhttimiid evttohus várrelágas lea geografalaččat <em type="bold">ráddjejuvvon </em>stáhtaalmennegiidda Davvi-Trøndelágas, Mátta-Trøndelágas ja Hedemárkkus, gos jođihuvvo <em type="bold">sámi boazodoallu, </em>ja gos vuoigatvuođaid kárten ii bija vuđđosa nuppástuhttit oamastandiliid. Oainnusin oažžut <em type="bold">boazodili vuoigatvuođaid </em>stáhtaalmennegiin, evttohuvvo mearrádus várrelágas ahte boazodillevuoigatvuohta lea iehčanas geavahanvuoigatvuohta dološ áiggi rájes geavaheami vuođul. Boazodillevuoigatvuohta evttohuvvo vel <em type="bold">čielgasabbun oidnot </em>lága mearrádusas Statskoga lobis álggahit eanaháldduid ja luohpat eatnamiid, ja mearrádusain várrestivrra oapmeguohtumiid háldduin ja geassesaji ja lassieatnamiid čujuheamis. Nuppástuhttimat galggašedje čielggadit ahte go dáid vuoigatvuohtavuođu geavaha, de ferte váldit boazodillevuoigaduvvomiid vuhtii. Lea vel evttohuvvon mearrádus ahte galget leat oktavuohtačoahkkimat gaskal várrestivrraid ja boazodoalu guovllustivrraid. Lávdegoddi evttoha dasto nannet <em type="bold">boazodili oassálastima </em>várrestivrrain. Dálá ortnet boazodilleovddasteamis várrestivrrain daid stáhtaalmennegiin gos jođihuvvo sámi boazodoallu, evttohuvvo geatnegas ortnegin. Boazodili ovddastupmi ii galgga nugo dál buhttet eanadoalu ovddastumi, muhto goappašiid joavkkuin galget leat guokte stivramiellahtu. Dán ollašuhttimii evttohuvvo ahte stivramiellahtuid lohku lasihuvvo viđas čieža rádjai daid guoski várrestivrrain. Lea vel evttohuvvon vuoigatvuohtavuođđu ahte Gonagas sáhttá ovttastahttit guovtti dahje eanet várrestivrraid doaibmaguovllu, jus sámi boazodoalu deasta várrestivrraid hálddašanguovllus dan beariha.5 </p>
<p>Eará nuppástuhttimat</p>
<p>Vai sihkarastá sámi váikkuheami stáhta <em type="bold">eanaoamastanháldduin </em>stáhtaalmennegiin ja eará guoski stáhtaeatnamiin Mátta-Norggas, de rávve lávdegoddi ahte Staskoga njuolggadusat rievdaduvvojit, nu ahte okta stivralahtuin nammaduvvo Sámedikki evttohusa mielde. Leat vel evttohan váldit mielde ovtta mearrádusa olgonastinlágas vuoigatvuođa birra <em type="bold">muorraávdnasiid </em>váldit duodjedoaimmaide árbevirolaš sámi guovlluin Mátta-Norggas, sihke stáhtaalmennegiin ja eará stáhtaeatnamiin. </p>
<p>Nuppástuhttimat boazodoallolágas</p>
<p>Sámi vuoigatvuođalávdegoddi evttoha dihto nuppástuhttimiid boazodoallolágas. Evttohusat gusket miehtá sámi boazoguvlui. § 3:s gaskavuođas <em type="bold">álbmotriektái </em>váldo mielde čujuhus ILO-konvenšuvdnii nr. 169. Prinsihppamearrádus § 4:s <em type="bold">boazodillevuoigatvuođa riektevuđđosa </em>ja buhtadusrievttálaš gáhttema birra, evttohuvvo aiddostahttot nu ahte dáid prinsihpaid duhkodat boahtá čielgasabbot ovdan. Lávdegoddi evttoha čielggadit <em type="bold">bággolonistanvuođu </em>doaibmaguovllu lága § 7:s sihkarastin dihtii boazoguohtumiid. Lága 3 kapihttala muhtin mearrádusat boazosápmelaččaid <em type="bold">vuoigatvuođaid </em>birra meahcis, ettohuvvojit aiddostahttot deattuhan dihtii ahte boazodillevuoigatvuohta lea iehčanas geavahanvuoigatvuohta. Evttohat vel fámohuhttit lága vuođu <em type="bold">ráfáiduhttit guovlluid </em>boazoguohtumii. Daid deasttaid maid dát vuođđu lea oaivvildan fuolahit, fuolahuvvojit lávdegotti oaivila mielde buorebut eará mearrádusaid geavahettiin. Evttohat nuppástuhttimiid mearrádusain <em type="bold">ealgabivddu </em>birra sámi boazoguovllus daid eatnamiin maid stáhta, Finnmárkoopmodat ja Hålogalandalmennet oamastit. 11 miellahtu evttohit ahte sámi boazodoallit bivddu oassálastima muddemis, galget adnot giliássin sihke ruovttugielddas ja gielddain gos muđui jođihit boazodoalu. Njeallje miellahtu evttohit ahte dákkár eatnamiin galgá boazodoalliin leat vuoigatvuohta searvat ealgabivdui iežaset doalloguovlluin. Lága <em type="bold">8 kapihttalis </em>gaskavuođas eará geavaheapmái, evttoha lávdegoddi aiddostahttit boazoguovlluin gaskavuođa gaskal <em type="bold">boazodillevuoigatvuođa, eanaoamastanvuoigatvuođa ja eará vuoigatvuođaid </em>. Jurddan lea čielgasit geažidit ahte lea sáhka máŋggalágan joavkku <em type="bold">dássálas </em>vuoigatvuođalaččaid birra. </p>
<p>Evttohat láivudit 9 kapihttala njuolggadusaid <em type="bold">boazodoalliid buhtadusovddasvástádusa </em>hárrái. Áigga lea nu guhkás go vejolaš bálddalasat muddet buhtadusovddasvástádusa bohccuid dagahan vahágiid daid mearrádusaiguin mat eará guohtunealliid oamasteaddjiin leat buhtadusovddasvástádusas. Dárkilat evttohuvvo ahte buhtadusgáibádus álggos ferte ovddiduvvot vahágahtti ealliid oamasteaddjái. Evttohat dasto aiddostahttit ahte vahátbuhtadanlága oppalaš njuolggadusat <em type="bold">mielmađđása ja ložžema </em>birra bohtet gustojupmái bohccuid vahágahttimisge, ja dihto njuolggadusat <em type="bold">áidedoallama </em>birra ođđagilvimis. </p>
<p>Áššemeannudeapmi ja ráđđádallamat</p>
<p>Riikkaidgaskasaš eamiálbmotriekti deattuha dađis eanet eamiálbmogiid vuoigatvuođa <em type="bold">oassálastit mearridanproseassain </em>daid áššiin mat leat njuolga mearkkašahttin sidjiide. ILO gieđaškuššanorgánat leat gohčodan ráđđádallamiid ja oassálastima prinsihpaid ILO-konvenšuvnna 6, 7 ja 15 artihkkaliin, <em type="bold">konvenšuvnna čiehkajuolgin </em>. Dasto lea ON Olmmošvuoigatvuođalávdegoddi selvehan ráđđádallan- ja oassálastinprinsihpa konvenšuvdnii siviilla ja politihkalaš vuoigatvuođaid birra (SP) 27 artihkkalis. Olles lávdegoddi lea dán <em type="bold">álbmotrievttálaš ovdáneami </em>vuođul evttohan: <em type="italic">Lága áššemeannudeami ja ráđđádallamiid birra doaimmain mat soitet váikkuhit luondduvuđđosa árbevirolaš sámi guovlluin (áššemeannudan- ja ráđđádallanláhka) </em>Vai čuovvut ovdáneami leat vel evttohan nuppástuhttimiid eará láhkamearrádusain, earret eará plána- ja huksenlágas, luonddugáhttenlágas ja báktedoaibmalágas. </p>
<p>Áššemeannudan- ja ráđđádallanláhka</p>
<p>Áššemeannudan- ja ráđđádallanláhka eanaš <em type="bold">čielggadahttá gustojeaddji prinsihpaid </em>dohkálaš áššemeannudeamis, ja <em type="bold">lea lasáhussan </em>dálá gustojeaddji njuolggadusaide. </p>
<p>Láhka galgá gustot visot <em type="bold">árbevirolaš sámi guovlluin Norggas, </em>ja maiddái doaimmaide mat soitet váikkuhit guolásteapmái dahje eará ávnnaslaš kulturdoaimmaide mearrasámi guovlluin. Láhkaevttohusa 2 kapihtal sisttisdoallá <em type="bold">dábálaš áššemeannudannjuolggadusaid. </em>Njuolggadusat eai ásat ođđa geatnegasvuođaid. Dat čielggadahttet makkár geatnegasvuođat mearridanorgánain leat sámi deasttaid fuolaheamis áššeráhkkaneamis ja mearrádusaid dagadettiin. <em type="bold">Eaŋkilmearrádusaide ja eará ovttaskas mearrádusaide </em>álggahit doaimmaid mat soitet váikkuhit luondduvuđđosa sámi guovlluin, evttoha lávdegoddi njuolggadusa dieđihit ohccon doaimma birra. Evttohat vel njuolggadusaid gulaskuddama birra ja ahte mearridanorgána lea geatnegas čielggadit doaimma váikkuhusaid sámi ávnnaslaš kulturdoaimmaheapmái. Sámediggi galgá sáhttit addit <em type="bold">čujuhusaid </em>mearridanorgánaide sámi deasttaid árvvoštallamis. Čujuhusat eai leat čadni dasa makkár mearrádusaid dahká, dahje mo sámi beroštumiid deasttat galget vihkkedallot ovdamearkka dihtii ealáhusovdáneami dárbbu ektui. Dát datte sihkarasttášii ahte sámi deasttat šaddet oassin vihkkedallanvuđđosis ovdal go mearrádusa dahká. Evttohat vel mearrádusa <em type="bold">kvalifiserejuvvon beroštusbadjedeattu </em>birra vai doaimma maid sáhttá diktit álggahit daid guovlluin mat leat <em type="bold">erenomáš dehálaččat </em>sámi geavaheapmái ja gos doaibma soaitá <em type="bold">sakka negatiivvalaččat váikkuhit </em>guovllu geavaheapmái. Mearrádus čielggadahttá SP 27 artihkkala váldoguovllu. Evttohusas lea vel lassi komponeantan mearridanorgána lohpi mearridit <em type="bold">eavttuid </em>váikkuhan dihtii vuostá ahte doaibma čuohcá unohasat sámi ávnnaslaš kulturdoaimmaheapmái. Lávdegoddi evttoha lassin mearrádusa <em type="bold">láhkaásahusaid </em>ja oppalaš muddenmearrádusaid birra, mahkáš guolástanmuddemiid, mat šaddet mearkkašahttin eatnamiid ja riggodagaid geavaheapmái árbevirolaš sámi guovlluin. Dásge lea mihttun ahte áššeráhkkaneapmi galgá čielggadit láhkaásahusa váikkuhusaid sámi ávnnaslaš kulturdoaimmaheapmái, ja sihkarastit ahte kulturdoaimmaheapmi váldo doarvái vuhtii mearrádusas ja láhkaásahusaid geavaheamis. Láhkaevttohusa 3 kapihttalis leat njuolggadusat <em type="bold">ráđđádallamiid </em>birra. Njuolggadusat leat evttohuvvon čađahan dihtii stáhta ráđđádallangeatnegasvuođa dan oasi álbmotrievtti mielde, mii guoská eatnamiid ja luondduriggodagaid geavaheapmái, norgalaš rievttis. Geatnegasvuođa váimmus lea ahte eamiálbmotjovkui, masa plánejuvvon doaibma sáhttá njuolga leat mearkkašahttin, lea <em type="bold">doaibmi oassálastima </em>gáibádus mearridanproseassain gitta doaimma álggaheapmái. Jovkui galgá addit duohta vejolašvuođa váikkuhit sihke proseassa ja mearrádusa sisdoalu. Ii leat makkárge gáibádus ahte ferte leat ovttaoaivilvuohta, dahje ahte eamiálbmot galgá oažžut mearrideaddji váikkuheami ášši bohtosii. Ráđđádallamat fertejit datte čađahuvvot buriin dáhtuin ja leat anolaš reaidun olahit ovttaoaivilvuođa dan guoski doaimma dáfus. Ráđđádallanmearrádusat gustojit hábmemis <em type="bold">láhkamearrádusaid, láhkaásahusaid, eaŋkilmearrádusaid, muddendoaimmaid ja eará doaimmaid </em>mat soitet váikkuhit luondduvuđđosa árbevirolaš sámi guovlluin. Earret Sámedikki, leat vel eará sámi vuoigatvuođalaččain ja beroštumiin, mahkáš boazodoalliin ja báikegottiid áirasiin, <em type="bold">vuoigatvuohta ráđđádallamiidda, </em>jus doaibma soaitá <em type="bold">njuolga leat mearkkašahttin </em>sidjiide. Erenomážit eaŋkiláššiin lea áigeguovdil ráđđádallat vuoigatvuođalaččaiguin ja beroštumiiguin. Stáhta eiseválddit, oktan ráđđehusain, departementtaiguin ja eará vuollásaš stáhta etáhtaiguin leat dilálašvuođaid mielde <em type="bold">geatnegasat ráđđádallat. </em>Seamma guoská gielddaide ja fylkkagielddaide, jus dat dahket mearrádusaid mat soitet leat njuolga mearkkašahttin eatnamiid ja riggodagaid ávkkástallamii árbevirolaš sámi guovlluin. Ráđđádallangeatnegasvuohta álbmotrievtti mielde soaitá vel oažžut gustojumi daid orgánaide mat doaimmahit stáhta <em type="bold">oamastanráđastallama </em>eamiálbmotguovlluin, ja láhkaáššiid meannudeapmái stáhta <em type="bold">láhkaaddi čoahkkimis. </em>Lávdegoddi evttoha mearrádusaid dusten dihtii dáid dáhpáhusaid. </p>
<p>Láhkaevttohusas leat vel mearrádusat ahte <em type="bold">ráđđádallamiid čađaheapmi </em>galgá leat buriin dáhtuin. Dasa lassin lea evttohuvvon mearrádusat dieđiheamis beroštumiide main lea vuoigatvuohta ráđđádallot, áigemeriid, beavdegirječállima ja almmolašvuođa birra, ja fágadepartementtaid ja Sámedikki erenomáš rollain ráđđádallamiin – ja njuolggadus áššiin maid ráđđehus meannuda. Láhkaevttohusa 4 kapihttalis lea prinsihppamearrádus ahte Sámediggi ja eará sámi beroštumiid vejolaš ovddasteaddjit, jus jo eará ii leat mearriduvvon, lea vuoigatvuohta <em type="bold">ovddastuvvot nammaduvvon orgánain </em>mat meannudit eatnamiid ja čáziid geavaheami ja ávkkástallama áššiid árbevirolaš sámi guovlluin. Areálaplánen </p>
<p>Sámi vuoigatvuođalávdegoddi lea árvvoštallan areálaplánema <em type="bold">plána- ja huksenlága </em>mielde. Leat guorrasan Plánaláhkalávdegotti NOU 2003: 14 evttohussii viiddidit lága doaibmaguovllu mearas; čujuhussii sámi kultuvrii ulbmilparagráfas; ja váidinvuoigatvuhtii ja vuostálastinvuoigatvuhtii Sámedikkis dakkár áššiin mat leat sakka mearkkašahttin sámi kultuvrii. Lávdegoddi lea vel guorrasan Plánaláhkalávdegotti evttohussii ahte <em type="bold">lasiha čalmmustahttit </em>sámi areálageavahanberoštumiid gieldda areálaplánema mearrádusain. Plána- ja huksenlága njuolggadusain fylkkaplánameannudeami birra, ja gielddaplána ja muddenplána meannudeamis evttoha lávdegoddi váldit mielde čujuhusaid <em type="bold">ráđđádallamiid </em>mearrádusaide áššemeannudan- ja ráđđádallanlágas. Sámediggi galgá dasto sáhttit addit <em type="bold">plánačujuhusaid </em>mat šattašedje muhtinlágan riikapolitihkalaš čujuhusat. Dat eai danne leat rievttálaččat čadni bođu olbmuide, muhto soitet leat dehálaš váikkuhanoapmin sihkarastit sámi areálageavahanberoštumiid fuolaheami. <em type="bold">Čuozahusčielggademiid </em>mearrádusat evttohuvvojit lasihuvvot čujuhusaiguin sámi areálageavahanberoštumiide ja áššemeannudan- ja ráđđádallanláhkii. </p>
<p>Guovllugáhtten</p>
<p>Sámi vuoigatvuođalávdegoddi lea erenomážit árvvoštallan áššiid mat gusket árbevirolaš sámi guovlluid <em type="bold">gáhttemii </em>. Evttohat láhkanannet ahte deasta <em type="bold">seailluhit sámi ávnnaslaš kulturvuđđosa </em>galgá čilgejuvvot gáhttenulbmilin. Lávdegoddi evttoha dasto mearrádusaid mo <em type="bold">ovdandivvut, ráđđádallat ja deattuhit sámi beroštumiid </em>gáhttenproseassain. Dát mearrádusat gustojit sihke gáhttenmearrádusas ja geavahanmearrádusaid hábmemis dan guvlui mii gáhttejuvvo. Dat vel lea mearkkašahttin dálá gáhttenguovlluid geavaheami gustojeaddji mearrádusaid ođasteamis. Leat vel evttohan ahte <em type="bold">Hålogalandalmennega </em>ásaheapmi ii galgga váikkuhit lohpái mearridit guovllugáhttema. Njeallje miellahtu evttohit <em type="bold">gaskaboddosaš háldogáržžideami </em>lobis ásahit ođđa álbmotmehciid vuoigatvuođaid kártedettiin. Eanetlohku evttoha molssaeaktun ahte jus kárten čájeha oamastan- dahje geavahanvuoigatvuođaid gáhttejuvvon guovllus, de galget mearrádusat guovllu geavaheamis nuppástuhttot dán mielde. </p>
<p>Nuppástuhttimat báktedoaibmalágas</p>
<p>Lávdegoddi lea báktedoaibmalágas evttohan dihto nuppástuhttimiid. Evttohat earret eará ahte <em type="bold">ohcan </em>(šerpen) nu gohčoduvvon ozolaš (lossa) minerálaid dakkár guovllus gos leat dohkkehuvvon sámi oamastanvuoigatvuođat, ja eará guovlluin mat leat <em type="bold">sakka mearkkašahttin </em>sámi ávnnaslaš kulturdoaimmaheapmái, eaktuda miehtama oamasteaddjis/geavahanvuoigatvuođalaččain. </p>
<p>Lága § 7 a mas lea njuolggadus <em type="bold">dieđiheami </em>birra ovdal go šerpen álggahuvvo Finnmárkkus, evttohuvvo addot gustojupmái árbevirolaš sámi guovlluinge Romssa fylkkas ja máttás. Dasto evttohuvvo dieđihanáigemearri guhkiduvvot ovtta vahkkus ovtta mánnui. Vástideaddji viiddideapmi geografalaš doaibmaguovllus evttohuvvo §§:in 22 a ja 39 b áššemeannudeamis lobiid čállimis ozolaš minerálaid <em type="bold">muhtemii </em>(geahččalandoibmii) ja <em type="bold">mihtádussii </em>(doibmii) Finnmárkkus. Mearrádusaiguin evttohat joatkit, muhto nu ahte sámi ja eará vuoigatvuođalaččaid deasta boahtá oidnosii eanebut go dál. Lávdegoddi evttoha dasto addit <em type="bold">áššemeannudan- ja ráđđádallanlága </em>njuolggadusaid gustojumi lassin muđui gustojeaddji áššemeannudannjuolggadusaid meannudettiin ohcamiid muhtemii ja mihtádussii árbevirolaš sámi guovlluin. Evttohat vel nuppástuhttima mii diktá addit mearrádusaid ahte ruvkeoamasteaddji galgá máksit <em type="bold">divada </em>geavahanvuoigatvuođalaččaidege árbevirolaš sámi guovlluin. </p>
<p>Riddo- ja vuotnaguolásteapmi</p>
<p>Sámi vuoigatvuođalávdegoddi govdadit válddahallá stáhta álbmotrievttálaš geatnegasvuođaid mearrasámi riddo- ja vuotnaguolásteamis. Válddahallan čielggadahttá ahte stáhta lea geatnegas áimmahuššat ja sihkarastit dán doaimma. Lávdegoddi geassá datte ovdan deasttaid beali ja vuostá diktit <em type="bold">buohkaid guolástit </em>uhcit fatnasiiguin passiivva bivdosiiguin. Ságaškuššo vel ahte berrešii go ásahit <em type="bold">erenomáš gáhttema </em>mearas gos lea mearrasámi riddo- ja vuotnaguolásteapmi. Čujuhat vel vejolašvuhtii ásahit <em type="bold">hálddašanráđđenvugiid </em>mat diktet doalahit guolleeriin stuorát osiid riddo- ja vuotnaguolásteaddjiide, ja mat sáhttet addit guolástanberoštumiide gullevaččat mearrásámi guovlluide eanet váikkuheami hálddašeapmái. Vejolašvuhtii ásahit eanet báikevuođđuduvvon hálddašanortnegiid leat velá gesson ovdan. Lávdegoddi geahčada vel <em type="bold">Sámedikki sajádaga </em>guolástanhálddašeamis. Earret eará namuhuvvo vejolašvuohtan ásahit bistevaš ovttasbargoorgána gaskal Sámedikki ja Guolástus- ja riddodepartemeantta vai guolásteamis áimmahušašii sámi beroštumiid. Ferte muđui navdit ahte <em type="bold">lávdegotti </em>máŋga <em type="bold">evttohusain muđui </em>soitet positiivvalaččat váikkuhit dan guolásteami mii lea mearrasámi riddo- ja vuotnaguovlluid vuođul. Dát áinnas soaitá gustot <em type="bold">áššemeannudan- ja ráđđádallannjuolggadusaide </em>mat bohtet gustojupmái guolástanmuddemiid mearrideamis. Evttohusain vuoigatvuođakártema birra mearas ja ahte viiddida plána- ja huksenlága doaibmaguovllu, soaitá leat positiivva beaktu mearrasámi riddo- ja vuotnaguovlluide. </p>
</body></document>
