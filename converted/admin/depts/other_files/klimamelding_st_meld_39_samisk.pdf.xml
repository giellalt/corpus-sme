<document xml:lang="sme" id="no_id"><header><title>St.dieđ. nr. 39 (2008–2009)</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>3952</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://www.regjeringen.no/upload/LMD/Vedlegg/Brosjyrer_veiledere_rapporter/Klimamelding_St_meld_39_samisk.pdf</origFileName><parallel_text xml:lang="nob" location="stm200820090039000dddpdfs.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p><em type="bold">Dálkkádathástalusat – eanandoallu mielde čovdosis </em></p>
<p><em type="bold">1 Dieđáhusa váldosisdoallu  </em></p>
<p><em type="bold">1.1 Dálkkádathástalusat – eanandoallu sáhttá addit positiiva veahki </em></p>
<p><em type="italic">Dálkkádathástalusat ja biebmodorvvolašvuohta </em></p>
<p>ON' dálkkádatpánela lea máŋggain raporttain duođaštan dálkkádatrievdamiid ja nuoskoluoitoscenarijaid ja globála liegganeami váikkuhusaid.  Dálkkádatpánela maŋemus váldoraporta ii loga lieggaset dálkkádaga dovdomearkkaid leat nu čielggasin. Temperatuvrra lassáneapmi lea dál juo váikkuheame luonddu oallut guovlluin. Dálkkádatpánela oaivila mielde lea jáhkkehahtti ahte dálkkádatgásaluoittuid leat olbmot mielddisbuktán. Dálkkádathástalusaid ferte čoavdit oktasaš rahčamiin miehtá máilmmi.</p>
<p>Dan seammás lea biebmodorvvolašvuohta – dat ahte lea doarvái ja luohttehahtti biebmu - áitojuvvon muhtin báikkiin máilmmis. Máilmmi olmmošlohku lassána sakka. Danne dárbbašuvvo biebmu ja energiija. ON' organisašuvdna biepmu ja eanandoalu várás lea meroštallan ahte lagabui ovtta miljárdda olbmo, 14 proseanta máilmmi olbmuin, ožžo unnit biepmu go maid ledje dárbbašit jagis 2008. Jagis 2050 sáhttá máilmmi olmmošlohku leat ovcci miljárdda olbmo; dalle ferte buvttadit duppál nu olu biepmu, vai garvit nealggi ja heahtedili.</p>
<p>Lea stuora hástalus buvttadit doarvái biepmu ja energiija máilmmi olbmuide dakkár vugiin maid eanan guoddá ja mii ii goarit dálkkádaga. Dálkkádatváttisvuohta stuorruda hástalusaid. Máilmmi biebmobuvttadeapmi gáibida ahte luonddus lea balánsa. Temperatuvrra gaskamearálaš lassáneapmi sáhttá maiddái addit vejolašvuođa geavahit eará eatnamiid eanandollui. Meroštallamat leat eahpesihkkarat dan dihte go eai leat dieđut das movt báikkálašdálkkádagat rivdet, muhto Davvi-Amerihkás leat meroštallan ahte eatnamat, mat heivejit eanandoalu geavahussii, lassánit 20-25 proseanttain. Seammaládje leat Ruoššas meroštallan lassáneami leat 40-70 proseantta. Jeaggeeatnamiid gilvin ja vuovdeeatnamiid massin mielddisbuktá dálkkádatgásaluoittu eanandoalus. Afrihkká lullelis Sahara sáhttá massit eatnamiid mas buvttaduvvo biebmogálvu árvvu mielde lagabui 9 proseantta dáláža ektui.</p>
<p>Eanandoallu lea okta dain surggiin masa dálkkádatrievdamat čuhcet eanemusat. Máilmmeoasit gos leat goikkádagat, sáhttet deaividit vel stuorát hástalusaiguin biebmobuvttadeami dáfus boahttevuođas. Biebmobuvttadeapmi ja biepmu olahahttivuohta ii leat ovttaládje juohke sajes. Veahkki, mii sáhttá ovdánahttit geafes riikkaid eanandoalu, lea mearrideaddjin. Dan seammás go dáhkida biebmodárbbu, de maiddái boanda oažžu sisaboađu das ja maiddái riika, jus biebmobuvttadeami badjebáhcaga sáhttá vuovdit riikkaidgaskasaččat.</p>
<p><em type="italic">Dáru dálkkádatulbmilat stuora áigumušaiguin</em> Norga lea, ovdavázzi ja njunnožis, oallut dálkkádatgažaldagain aktiivvalaččat oassálastán riikkaidgaskasaš politihkalaš ráđđádallamiin dálkkádathástalusaid hárrái ja movt daid sáhttá dustet. Dáru dálkkádatstrategiija lea dihtomielalaš ja lea dahkkon čuovvovaš doaimmaid bokte: St. dieđáhus nr. 34 (2006-2007) <em type="italic">Norsk klimapolitikk </em>ja dán dieđáhusa Stuoradiggemeannudeamis, geahča maiddái <em type="italic">Avtale om klimaforliket</em> ođđajagimánu 2008 ja <em type="italic">Innst. S. nr. 145 (2007–2008)</em>.  Norga hálida láidestit barggu oažžut ođđa ja eambbo dihtomielalaš dálkkádatšiehtadusa riikkaidgaskasaččat. Dat ulbmil ahte globála temperatuvrra lassáneapmi galgá bissut vuollel guokte gráda go buohtastahttá ovdalindustriijalaš dásiin, váikkuhit nuoskoluoitogáržžiidemiid eará riikkain ja geahpedit máilmmiviidosaš dálkkádatgása nuoskoluoittuid mat vástidit 30 proseantta Norgga nuoskoluoittus jagis 1990. </p>
<p>Lea vejolaš olahit meari ahte gáržžidit nuoskoluoittuid Norggas 15-17 miljovnna tonna CO-ekvivaleanttaid referánsabana ektui, nu movt dat lea ovdanboahtán riikkalaš bušeahtas jahkái 2007, mas vuovdi lea mielde. Dát mielddisbuktá dasto ahte sulaid guokte goalmmádasoassi Norgga ollislaš nuoskoluoitogeahpádusas váldo riikkalaččat.</p>
<p>Ulbmilin lea ahte Norga galgá leat karbonneutrála jagis 2030, ja dalle ii oaččo leat dálkkádatgásaid netto nuoskkoluoitu.</p>
<p>Ráđđehus dáhttu vuoruhit doaibmabijuid mat váikkuhit positiivvalaččat vai vuostábargá dálkkádatrievdamiid, ja positiiva dahje dohkálaš beaktilvuođa bisuhit biologalaš šláddjivuođa ja eará dehálaš birasárvvuid.</p>
<p>Dálkkádatdieđáhusas namuhuvvo, lassin riikkaidgaskasaš bargguid ja riikkalaš dálkkádatmihtuid strategiijaide, maiddái Norgga iešguđetge surggiid dálkkádatbargu, nu maiddái eanandoallu. Buot suorggit geatnegahttojit bargat doaibmabijuiguin mat unnidit nuoskoluoittuid ja eará doaibmabijuiguin mat sihkkarastet Norgga positiivvalaččat váikkuhit vai geahppána máilmmi dálkkádatgásaid nuoskoluoittu.</p>
<p><em type="italic">Buot suorggit galget unnidit dálkkádatgásaid nuoskoluoittu – eanandoallu galgá váldit ovddasvástádusa </em></p>
<p>Riikkalaš nuoskoluoittuid juohkit njeallji váldosuorgái oktan sierra mihttomeriiguin nuoskoluoitogeahppáneami hárrái jagis 2020. Suorggit leat: petroleum ja energiija, fievrrideapmi, vuođđoealáhusat ja doabbarat ja industriija.</p>
<p>Ráđđehusa mihttomearri vuođđoealáhusaide ja doapparsuorgái, geahča dálkkádatdieđáhusa, lea ahte vuođđoealáhusaid ja doapparsuorggi dálá ja ođđa váikkuhangaskaoamit veahkehit geahpedit nuoskoluoitogásaid 1,0 – 1,5 miljovnna tonna CO-ekvivaleanttaid jahkái 2020 dáin surggiin mat leat Stáhta nuoskkidanbearráigeahču 2007' doaibmabidjoanaliisas. Surggiid mihttomearit leat meroštallamat ja dáidet rievdaduvvot jus boahttevaš einnostusat, golut, teknologiovddideapmi dahje eará dettolaš, rievdi eavttut gáibidit dan. Jus rievdá dan guvlui ahte mihttomearit eai ollašuva, árvvoštallá ráđđehus eará doaibmabijuid.</p>
<p>Jagis 2006 ledje eanandoalu nuoskoluoittut 60% dán suorggis, ja doabbariid ja guolástusa luoitu lei 21 ja 18 proseantta. Konkrehtalaš doaibmabijut iešguđetge suorgái árvvoštallojuvvojit dan mielde man beaktilin sáhttá oažžut goluid, čađahanvejolašvuođa ja stivrema.  Ráđđehusa oaivila mielde lea dárbbašlaš ollislaš politihkain balánseret eanandoallopolitihkalaš mihttomeriid, dálkkádat- ja birasmihttomeriid ja vuhtiiváldit golaheddjiid ja eallinkvalitehta. Eanandoallu sáhttá positiivvalaš láhkái leat mielde čoavdit dálkkádathástalusaid.</p>
<p>Dálkkádatdieđáhusa ja dálkkádatsoabadeami čuovvoleapmin ovddida ráđđehus stuoradiggedieđáhusa eanandoalu ja dálkkádathástalusaid birra. Lea meroštallojuvvon ahte eanandoalu dálkkádatgásaid nuoskoluoitu lea  ovcci proseantta Norgga dálkkádatgásaid nuoskoluoittuin. Dás leat mielde eanandoalu CO luoittut go geavahit fosiila energiijagálduid. Nuoskoluoittut bohtet eanas šibitdoalus, duktemis ja eatnama dikšumis. Eanandoallu ferte, vai sihkkarastá legitimitehta ja ovdáneami, váldit ovddasvástádusa ja geahpedit dálkkádatgásaid nuoskoluoittu.</p>
<p>Ráđđehusa oaivila mielde sáhttet máŋggat ovttaskas doaibmabijut, maid sáhttá fargga álggahit, oktiibuot veahkehit geahpedit eanandoalu dálkkádatgásaid luoittu. Okta váldoulbmil lea geahpedit dálkkádat- ja birasnoađi juohke buvttaduvvon ovttadaga nammii iešguđetlágan gálvvuin, muhto galgá vuhtiiváldit ahte iešguđetlágan gálvvuin lea iešguđetlágan eallámušárvu. Áigumuš lea maiddái lasihit COnjammaseami eanandoalus doaibmabijuiguin main lea čielga ulbmil.</p>
<p>Dieđáhusas ovdanbuktit doaibmabijuid ja váikkuhangaskaomiid, mat leat doarvái, luvvet dan teknihkalaš vejolašvuođa mii lea 1,1 miljovnna tonna CO-ekvivaleanttat maid SFT 2007 ' doaibmabidjoanaliisa lea bidjan. Dát mielddisbuktá ahte suorgi ollašuhttá unnimusat iežas oasi vuođđoealáhus- ja doapparsuorggi mihttomearis mii lea 1,0 – 1,5 miljovnna tonna COekvivaleanttat.</p>
<p><em type="italic">Ođđa máhttu dárbbašuvvo </em>Norgga areálain lea birrasiid golbma proseanta gilvojuvvon eanan ja sullii 37 proseanta lea vuovdeeanan. Ráđđehus atná vuođđun ahte Norga galgá biebmat golaheddjiid biepmuin maid ieža leat buvttadan, váldoulbmiliid mielde mat daddjojit St. Dieđáhusas nr.19 (1999-2000) <em type="italic">Om norsk landbruk og matproduksjon</em>. Dál importeret mii beali dan biepmus maid mii borrat. Riikkalaš biebmobuvttadeapmi lea dehálaš oassi guhkesáiggi biebmováráiduhttinstrategiijas, ja biebmosihkarvuođa bealis lea vuođđoáššin doalahit buvttadanvejolašvuođaid Norggas guhkit áigái. Norgga oppalaš biebmobuvttadeapmi fátmmasta maiddái guolásteami, man birra dát dokumeanta ii namut eambbo. Eanandoallu bargá luonddušláddjivuođa ja luonddu buvttadannávcca vuođul. Dálkkádatrievdamat váikkuhit sihke lunddolaš biologalaš šláddjivuođa ja šláddjivuođa mii gullá biebmošattuide. Dát šláddjivuohta dáhkida min boahtteáiggi ja dan galgá fuolahit ja ávkkástallat doaibmevaččat go bargá dálkkádatváttisvuođaid ráddjemiin.  Eanandoalloealáhusaid biologalaš buvttadeapmi čuovgaoktemiin (fotosyntesain) ja karbonbirrajoruin lea máŋggageardánis ovttasdoaibman mas CO ja eará dálkkádatgásaid njammaseapmi ja luoitin dáhpáhuvvet lunddolaš vugiin. Stuora oassi eanandoalus dárbbaša ja lea heivehuvvon dálkkádatdillái ja dainna lágiin sáhttet dálkkádatrievdamat dása čuohcat eambbo go eará ealáhusaide. Netto CO-njammama sturrodat norgga vuvddiin lea maŋemus jagiid leamaš 25-32 miljovnna tonna jahkái. Dát lea sullii bealli norgga ollislaš dálkkádatgásaluoittuin. Netto CO-njamman rievddada jagis jahkái dan sivas go jahkodagaid šaddu, dálkkádatrievdan, vuovdedikšun ja čuohppan lea iešguđet ládje.  Eanandoalu gilvin šattut leat ovttajagáš dahje máŋggajagáš šattut main lea oanehis eallináigodat, dasgo daid láddjejit dahje guhtot. Dat njammet olu CO, mii fas manná bibmui ja eallefuođđariidda. Eanandoalus lea hui olu CO bruttonjamman, muhto karbona čatnaseapmi šattuide bistá dušše oanehis áigodaga dálkkádatperspektiivvas. Eanandoalu dálkkádatrehketdoalus lea netto dálkkádatgásaid luoitu, muhto das ii leat mielde karbona čatnaseapmi gittiide ja guohtumiidda mineráleatnamiin. Dárbbašuvvojit buoret dieđut das man láhkái karbona čatnasa gittiide ja guohtumiidda, vai sáhttá muitalit man stuoris dát njammaseapmi sáhttá leat. Bioforsk raporta jagis 2008 lohká leat olu karbona čatnasan eanandoalloeatnamiidda, sullii 200 miljovnna tonna. Doaibmabijut mat buoridit karbonačatnaseami eanandoalloeatnamiidda, leat dehálaččat dálkkádatoktavuođas.  </p>
<p>Dieđusge dárbbašit mihá eambbo diehtit karbona čatnaseamis eatnamii, lustagásamassu ja šibitdoallobuvttadeami luoittuid birra. Dát eai leat beare norgga hástalusat. Eanandoallobuvttadeapmi ii sáhte garvit metána ja lustagása luoittuid. Lea ain unnán máhttu dáin luoittuin, eandalii lustagása birra. Dutkamat eai leat dássážii gávnnahan doaibmabijuid mat dettolaččat geahpedit lustagásaluoittuid almmá ahte dat dettolaččat geahpedit maiddái biebmobuvttadeami. Bargu lea jođus oažžut máhtu ja dieđu luoittuid birra ja movt dát sáhttet váikkuhit biebmobuvttadeami. Ráđđehus oaivvildage dasto fertet nannet dutkama ja máhttoovddideami, nu maid riikkaidgaskasaš dutkama, vai gávnnaha buoret vuođu luoitogeahpedeami doaibmabijuide. Norga berre leat njunušriikkaid gaskkas dán suorggi máhttobuvttadeamis. Dan seammás ii sáhte maŋidit doaibmabijuid dan botta go vuordá ođđa máhtu; doaibmabijuid čađaheapmi ja ođđa máhtu háhkan galgá muhtin háve mannat buohtalaga.</p>
<p><em type="italic">Mii bálkut biepmuid bearehaga – biebmobázahusat buktet dálkkádatluoittu </em>Máilmmi ollislaš biebmodili vuođul lea resurssaid, birrasa ja morálalaš beali dáfus váttisvuohtan go norgga golaheaddjit ja eallámušindustriija dahket badjel ovtta miljovnna tonna biebmobázahusaid jagis. Biebmobázahusat buktet dálkkádatgásaluoittuid juohke oassái biebmogollosis. Norgga golaheaddjit bálkestit 50 proseantta eambbo biepmu ja loahpaid go 10 jagi dás ovdal. Árvideamis lea stuora oassi dán biepmus áibbas dohkálaš ja dorvvolaš biebmu dearvvašvuođa dáfus. Norgga dálkkádatgásarehketdoalu mielde lea metánaluoitu njuoskaorgánalaš doapparrádjosiin birrasiid 2,5 proseantta norgga dálkkádatgásaluoittuin. Ráđđehus bidjá johtui doaibmabijuid vai olbmot eai bálkes nu olu biepmu, ja lassin ovddidit doaibmabijuid mas biebmoloahpaid energiija- ja duktenárvvut bohtet buorebut ávkin.  </p>
<p><em type="italic">Eanandoallu galgá heivehit ođđa dálkkádateavttuide </em></p>
<p>Dál galgat sakka vuoruhit eanandoallobuvttadeamis dakkár heivehemiid mat addet buoret dálkkádatvuoittuid. Dan seammás galget doaibmabijut, mat geahpedit dálkkádatgásaluoittuid ja lasihit CO njammaseami, hábmejuvvot nu ahte eai buvtte fas eará servodatlaš váttisvuođaid. Dálkkádagaid liegganeapmi rievdada eanandoalu eavttuid, ja sihke dat mo luoitu boahtegoahtá ja dálkkádatgásaid čatnasanviidodat sáhttá rievdat. Eanandoallu ferte heivehit dálkkádatrievdamii guhkesáiggi strategiijaid ja konkrehtalaš doaibmabijuid bokte, mas maiddái galgá árvvoštallat ja ávkkástallat ođđa vejolašvuođaid.</p>
<p>Dálkkádatrievdan čuovuha ođđa hástalusaid ja ođđa vejolašvuođaid šaddo- ja eallebuvttadeapmái. Rievdamat sáhttet váikkuhit šaddandili, erošuvnna ja čáhcegolgama ja dálkkádatgásaluoittu, šaddo- ja ealledearvvašvuođadili, elliidčálggu, doaibmamálliid, gávpašeami, buvttadannávccalašvuođa ja golaheaddjeminsttara. Biebmo- ja eanandoallogálvvuid buvttadeami ferte heivehit rievdi dillái, vai dáhkida valljit biebmobuvttadeami globálalaččat. Njuolggadusat galget ođastuvvot ođđa máhtu ja rievdi dili vuođul. Eanandoallo- ja biebmohálddašeamis galgá vuoruhit loktet gelbbolašvuođa ja máhtu dálkkádatrievdamiid birra ja dálkkádatdoaibmabijuid. Riikkalaš ja riikkaidgaskasaš ovttasbargu lea áibbas dárbbaslaš dan dihte go biologalaš buktagiid ja gálvvuid dáfus manná gávppašeapmi dađistaga globálalaš dásis.</p>
<p><em type="italic">Ođđa šaddo- ja elliiddávddaid boahtin sáhttá lassánit – dehálaš nannet gearggusvuođadustema </em></p>
<p>Dálkkádatrievdamat sáhttet mielddisbuktit ođđa šattuid ja elliid ihtima ja ođđa šaddo- ja elliiddávddaid sajáiduvvama Norgii. Bearráigeahččan, kárten, riikkaidgaskasaš ovttasbargu ja dutkan leat, lassin buriid gearggusvuođa-, dieđihan- ja eastadanvugiide, dehálaččat doalahit buori šaddo- ja elliidčálggu Norggas. Elliin galgá leat buorre dearvvašvuohta, go dát lea biebmodorvvolašvuođa, oppalaš biebmosihkarvuođa ja buori elliidčálggu dehálaš vuođđoeaktun. Servodagas leat maiddái álgán mihá eambbo deattuhit ealledoalu etihkalaš beliid. Golaheaddjit jearahit buktagiid mat buvttaduvvojit vugiin mas elliidčálgu ja biras vuhtiiváldojuvvo. Veahkkeávdnasat galget rievttes láhkái geavahuvvot ja doallat buori kvalitehta, nu movt siepmanat, fuođđarat, gilvvagáhttenávdnasat ja duktenávdnasat, dasgo dát leat dehálaččat dálá ja boahtteáiggi dáfus ekonomalaš, dearvvašvuođa guoskevaš ja dálkkádat- ja birasguoskevaš ákkaiguin.</p>
<p><em type="bold">1.2 Eanandollui guoski dálkkádatdoaimmat </em>Eanandoalu dálkkádatbargu fátmmasta oallut politihkkasurggiid: eanandoalu, boazodoalu, biebmobuvttadeami, vuovdedoalu, dutkama, energiija, biologalaš šláddjivuođa, eanangeavaheami ja nu ain. Dán dieđáhusas addo govdadis stáhtos, dálkkádatbarggu vejolašvuođat ja hástalusat mat čatnasit eanandollui, ja atnet vuođđun  dálkkádatpolitihkalaš vuođđovuolggasaji daddjojuvvon St. dieđáhusas nr. 34 (2006-2007) <em type="italic">Norsk klimapolitikk</em> ja Stuoradikki dieđáhusgieđahallamis.  </p>
<p>Dieđáhusas ráđđehus árvvoštallá eanandoallosuorggi dálkkádatgásaid luoittuid ja njammaseami, ja boahtte áigái heivehemiid ja váikkuhangaskaomiid vai oažžut nana, dálkkádahkii heivehuvvon eanandoalu. Ráđđehusa evttohus dadjá čiekŋaleappot ja buktá lassi sisdoalu St. dieđáhussii nr. 34 (2006-2007) eanandoalu dáfus. Dieđáhus adnojuvvo maiddái, nu mo ovdagihtii lea dieđihuvvon, vuođđun dálkkádatpolitihka ođđasit árvvoštallat ja geahčadit galget go leat earalágan váikkuhangaskaoamit jagis 2010. Dieđáhusa doaibmabijut fátmmastit sihke daid doaibmabijuid mat veahkehit Norgga ollašuhttit luoitogeahpedeami geatnegasvuođaid Kyotošiehtadusa vuođul, ja eanandoalu eará doaibmabijuid mat buktet positiivvalaš bohtosiid ollislaš luoitorehketdollui.</p>
<p>Ollislaččat, norgga dálkkádatgásaluoittut lassánedje sakka jagis 2007 SSB dieđuid mielde. Ollislaš luoittut ledje dalle 55,1 miljovnna tonna COekvivaleantta. Dat mearkkaša ahte ledje 1,6 miljovnna tonna, dahje golbma proseantta eambbo go jagis 2006. Lassáneapmi bođii vuosttažettiin Melkeøya luonddugásarusttega stuora luoittuid dihte, mat mielddisbukte 10,5 proseantta luoittolassáneami oljo- ja gásadoaimmain.  Luoittuid lassáneapmi bođii maid das go geaidnojohtolat, mearrafanasjohtolat ja eará johtaleaddji gáldut ain lassánit. Dasa lassin lassánedje eanandoalu luoittut 2,1 proseantta 2006 rájes 2007 radjái dan dihte go šibihat ja goanstaduktemat lassánedje. Dát gáldu luoitá almmatge unnit luoittu go jagis 1990. Luoittut geahppánedje 55,1 jagis 2007 gitta 53,8 miljovnna tonnii CO-ekvaleanttat jagis 2008. Geahppáneapmi bođii go fosiila boaldámuša geavaheapmi lea unnon, erenoamážit lea unnon mearrafanasjohtolaga boaldámušávnnas. Luoittut geahppánedje maiddái viehka olu dan dihtii go mineráladuvttaid buvttadeapmái leat háhkan birasteknologiija. Dálkkádatgásaluoittut leat almmatge 7,4 proseantta badjelis dan dási masa Norggas lea geatnegasvuohta Kyotoprotokollas.</p>
<p>Kyotoprotokolla mielde sáhttá Norga áigodagas 2008-2012 luoitit sullii 50 tonna CO-ekvivaleanttaid juohke jagi. Luoittuid geahpedeapmái dálá dásis dan dassái maid luoitogeatnegasvuohta lea bidjan, galgá dáhpáhuvvat luoitogeahpedeaddji doaibmabijuiguin, dahje lassin geavahit daid fleksibalaš mekanismmaid mat leat Kyotoprotokollas. Norga lea válljen mihttomeari mii mielddisbuktá ahte dát geatnegasvuođat ollašuvvet 10:n proseanttain badjel dan meari. Norga dáhttu velá  ollašuhttit luoitogeatnegasvuođa 1,5 miljovnna tonnain COekvivaleanttaid go váldá mielde dan maid vuovdi njammá, geahča kapihttal 6.</p>
<p>Ráđđehusa vuođđun lea heivehit eanandoallogulli dálkkádatdoaibmabijuid ollislaš eanandoallo- ja biebmopolitihkkii, mas okta ulbmil lea bisuhit dahje lasihit biebmobuvttadeami.</p>
<p>Dán dieđáhusas Ráđđehus evttoha dálkkádatdoaibmabijuid eanandollui mat veahkehit geahpedit Norgga dálkkádatgásaluoittu bures 1,1 miljovnna tonna CO-ekvivaleanttaid. Dát doaibmabijut buoridit eanandoallosuorggi dálkkádatrehketdoalu ja váikkuhit vai Norga ollašuhttá luoitogeahpedeami geatnagasvuođaid Kyotoprotokolla hárrái áigodagas 2008 – 2012.</p>
<p>Ráđđehus evttoha maiddái soames doaibmabijuid eanandollui mat váikkuhit eará luoitosurggiide go vuođđoealáhusaide ja bázahusaide. Ráđđehusa oaivila mielde berre mihttomearrin leat heaittihit fosiila energigeavaheami liggenulbmiliidda eanandoalus jahkái 2020. Dát doaibma váikkuha energiija- ja fievrridansuorggi dálkkádatrehketdoalu ja das sáhttet leat vejolaš luoitogeahpádusat sullii 50 000 tonna COekvivaleantta.</p>
<p>Ráđđehus evttoha máŋggaid positiiva dálkkádatdoaibmabijuid eanandollui mat váikkuhit CO-njammama ja karbona čatnaseami guhkit áigái. Dát doaibmabijut eanandoalus ja vuovdedoalus buktet buori dálkkádahkii, muhto eai boađe oidnosii Norgga almmolaš dálkkádatgásarehketdollui oanehit áigái dan geažil mo mearrádusat dál leat hábmejuvvon.</p>
<p>Áigeguovdilis doaibmabijut geahpedan dihtii eanandoalu dálkkádatgásaluoittu ja lasihit CO-njammaseami ja karbona čatnaseami eanandoalus ja vuovdedoalus, leat loguiguin čilgejuvvon kapihtalis 1.3.</p>
<p>Ráđđehus evttoha maiddái moanat doaibmabijuid nannet positiiva dálkkádatdoaimmaid eanandoalus. Doaibmabijut namuhuvvojit vuollelis.</p>
<p><em type="italic">Riikkaidgaskasaš bargu </em>Dálkkádathástalusat leat máilmmiviidosaččat ja daid ferte čoavdit sihke riikkaidgaskasaš ovttasbarggus ja vásedin riikkalaš doaibmabijuiguin. ON dálkkádatpánela lohká leat hoahpu gávnnahit buriid čovdosiid. Dan seammás FAO čielggadeamit čájehit ahte máilmmi ollislaš biebmobuvttadeapmi ferte lassánit 50 proseanttain 2030 radjái dan dihte go olmmošlohku lassána sakka. Dát guovttelágan hástalusat váikkuhit nubbi nuppi, ja dan dihte galgá ge eanandoalu dálkkádatgažaldagaid gieđahallat bálddalaga dárbbuin buvttadit biepmu ja energiija mii dárbbašuvvo go olmmošlohku máilmmis lassána dađistaga.  </p>
<p><em type="bold">Ráđđehus dáhttu </em></p>
<p>Bargat oažžut áŋggirdeaddji, riikkaidgaskasaš dálkkádatšiehtadusa</p>
<p>ja oanehit áigái ges doaibmevaš luoitogeahpedemiid, earret eará doaibmabijuiguin maiguin geahpeda ovddádusriikkaid vuovdečuohppama ja vuovdeheajudeami.</p>
<p>Bargat ovddidit vai biebmodorvvolašvuohta searvvahuvvo oassin</p>
<p>dálkkádatoaivečoahkkima (COP 15) čuovvoleamis Københámmánis.</p>
<p>Bargat loktet riikkaidgaskasaččat nannejumi dáhkidan dihte</p>
<p>guoddevaš ja dálkkádatustitlaš eanandoalu máilbmái, earret eará lasihettiin eanandoalloveahki multilaterála ja bilaterála doaibmabijuiguin.</p>
<p>Veahkkin čuovvolahttit riikkaidgaskasaš digaštallamiid máilmmi</p>
<p>biebmodilálašvuođain ja dálkkádathástalusain, geahča biebmooaivečoahkkima Romas jagis 2008, ja doaimmalaččat bargat vai biebmodorvvolašvuohta gullo riikkaidgaskasaš ságastallanbáikkiin.</p>
<p>Lasihit norgga veahki eanandoallosuorgái oktan oassin suorggi</p>
<p>riikkaidgaskasaš nannenbargguin</p>
<p>Bargat ovddidit riikkaidgaskasaš doaibmabijuid maiguin ráddje</p>
<p>dálkkádaga čuovvu vahátdivrriid ja dávddaid viidáneami šaddo- ja šibitbuvttadeamis.</p>
<p>Atnit vuođđun áŋggirdeaddji ja ollislaš lahkoneami</p>
<p>vuovdegažaldagaide rikkaidgaskasaš vuovde- ja biraspolitihkalaš barggus ja bidjat vuovddi eambbo guovddážii boahttevaš riikkaidgaskasaš njuolggadusain dálkkádatdoaibmabijuid várás</p>
<p>Doaimmalaččat nannet bargama čađahit ON eaktudáhtolaš</p>
<p>šiehtadusa vai oaččuhit máilmmi vuovderesursahálddašeami guoddevažžan.</p>
<p>Bargat oažžut guovlolaš šiehtadusa nu ahte Eurohpa</p>
<p>vuovderesursaide šaddá guoddevaš hálddašeapmi</p>
<p><em type="italic">Eanandoalu dálkkádatrehketdoallu </em></p>
<p>Norggas lea geatnegasvuohta raporteret riikkaidgaskasaš dásis Dálkkádatkonvenšuvnna ja Kyotoprotokolla vuođul. Raporttas galget ovdanboahtit eanandoalu dálkkádatgásaid luoitu ja man muddui lea vuvddiid ja eanandoalloeatnamiid CO njamman. Norgga dálkkádatrehketdoallu galgá leat nu buorre go vejolaš, vai nagoda čađahit deaivilis ja beaktilis dálkkádatdoaibmabijuid eanandoalus. Dálkkádatrehketdoalu dieđut, mat addojit riikkaidgaskasaš raporttas, atnet vuođđun buoremus olahahtti metodaid ja dieđuid. Norgga dálkkádatrehketdoallu lea reviderejuvvon ja dohkkehuvvon ON dálkkádatpánela joavkkus jagis 2007. Almmatge galgá ain bargat buoridit metodaid ja diehtovuođu.</p>
<p><em type="bold">Ráđđehus dáhttu  </em></p>
<p>Buoridit eanandoalu dálkkádatrehketdoalu vai buorida vuođu čađahit</p>
<p>doaibmabijuid, dása gullet maiddái ovddidit buoret máhtu ja buoret vugiid meroštallat karbona čatnaseami eatnamii.</p>
<p>Láhčit dili buorebut máŧasdoallat kártavuođu vai buorebut sáhttá</p>
<p>čuovvut areálarievdamiid</p>
<p>Dáhkidit joatkkevašvuođa eanandoalloeatnamiid dálá statistihkalaš</p>
<p>iskkademiin vai oažžu govdadit vuođu árvvoštallat eanandoalu dálkkádatdoaibmabijuid.</p>
<p>Nannet Norgga riikkaidgaskasaš dálkkádatraporterema vuođu ja</p>
<p>ovddidit dálkkádatguovddášdoaimma Norsk institutt for skog og landbruk-ásahussii.</p>
<p>Areálpolitihkka  Eananvuođđu lea karbona čatnaseapmái okta dain deháleamos beliin eananjorbadasa alde. Áibbas dehálaš lea eananresursaid hálddašit dainna lágiin ahte karbona čatnaseapmi ii heajuduvvo. Seammás leat stuora vejolašvuođat lasihit karbona čatnaseami eatnamii. Lea dehálaš bisuhit eananresursaid biebmobuvttadeapmái lassáneaddji olmmošlohkui. Norggas lea dikšojuvvon eanan dušše golbma proseantta. Dát lea unnán eanas eará riikkaid ektui. Dan dihte lea hui dárbbašlaš seailluhit dáid areálaid, ja beaktilis njuolggadusaiguin dáhkidit dáidda guoddevaš hálddašeami.</p>
<p><em type="bold">Ráđđehus dáhttu </em></p>
<p>Geavahit areálpolitihka doaimmalaččat reaidun go bargá geahpedit</p>
<p>dálkkádatgása luoittuid, fuolahit eanandoalu vejolašvuođa dálkkádatgásaid njammat ja dáhkidit ahte gilvojuvvon ja gilvvehahtti eatnamat – vuođđoresursa, ráddjejuvvon resursa – fuolahuvvo sihke suohkaniid guhkesáigge plánemis ja areálhálddašeamis ja johtolatpolitihkas ja johtolatprošeavttain.</p>
<p>Árvvoštallat dárbbu nannet eanangáhttenmearrádusaid dainna</p>
<p>ulbmilin ahte dáhkidit vai fuolahuvvo dálkkádatvuhtiiváldin</p>
<p><em type="italic">Vuovdi  </em></p>
<p>Vuovdi ja vuovdeeatnamat leat dehálaš karbončadnit. Dáid lea dehálaš seailluhit ja ovddidit. Šaddi vuovdi njammá CO ja dán njammama sáhttá lasihit doaimmalaš vuovderesursahálddašemiin. Norggas njammá vuovdi sullii beali dain dálkkádatgásaluoittuin maid olbmot mielddisbuktet. Muora berre eambbo geavahit huksemiidda, eará ávdnasiid sadjái mat eai leat nu dálkkádatustitlaččat, ja muora berre geavahit energiijaulbmiliidda dan sadjái go koala, oljju ja gása. Vuovderesursaid sáhttá eambbo geavahit váikkuhangaskaoapmin dálkkádatpolitihkas. Dát eaktuda dan seammás ahte vuhtiiváldá biologalaš šláddjivuođa, kulturárvvuid ja muosáhuskvalitehta. Norga lea guorrasan ON njuolggadusaide mat fátmmastit riikkalaš vuovdeprográmma. Ráđđehus atná vuođđun ahte ollislaš riikkalaš vuovdepolitihkalaš nannen ja Norgga riikkaidgaskasaš vuovdepolitihkalaš bargu, ovttas ollistit riikkalaš vuovdeprográmma mii soahpá oktii UNFF njuolggadusaiguin.</p>
<p><em type="bold">Ráđđehus dáhttu </em></p>
<p>Atnit vuođđun áŋggirdeaddji ja ollislaš lahkoneami</p>
<p>vuovdegažaldagaide rikkaidgaskasaš vuovde- ja biraspolitihkalaš barggus ja atnit vuolggasadjin ahte vuovddis galgá leat stuorát sadji boahttevaš riikkaidgaskasaš njuolggadusain dálkkádatdoaibmabijuid hárrái.</p>
<p>Fuolahit vai vuovdehálddašeapmi ja guoddevaš vuovdedoallu šaddet</p>
<p>dehálaš oassin norgga veahkehanpolitihkas.</p>
<p>Doaimmalaččat nannet bargama čađahit ON eaktudáhtolaš</p>
<p>šiehtadusa ahte oaččuhit máilmmi vuovderesursahálddašeami guoddevažžan.</p>
<p>Oktiiheivehit vuovdepolitihka osiid vai sohpet oktii riikkaidgaskasaš</p>
<p>njuolggadusaiguin riikkalaš vuovdeprográmmaid várás.</p>
<p>Bargat oažžut áigái guovlolaš šiehtadusa mii Eurohpa</p>
<p>vuovderesursaide addá guoddevaš hálddašeami</p>
<p>Láhčit dili vuvddiid guoddevaš hálddašeapmái Norggas, ja</p>
<p>árvvoštallat doaibmabijuid mat veahkehit lasihit dálkkádatvuoittuid</p>
<p>Nannet vuovdepolitihkalaš váikkuhangaskaoapmegeavaheami</p>
<p>ulbmiliin ahte eambbo njammat CO dan bokte go lea guoddevaš, doaibmevaš vuovdedoallu, gilvin, gilvvagieđahallan ja soames eará vuovdedoaibmabiju</p>
<p>Láhčit dili vai muorra eambbo geavahuvvo ja ulbmil dainna lea ahte</p>
<p>karbona ja birasvuoittut galggašedje čatnasit bistevaččat go geavaha muora dan sadjái go eará ja eambbo dálkkádatnjeaidi ávdnasiid</p>
<p>Vuoruhit doaibmabijuid mat buktet buori ja hehttejit</p>
<p>dálkkádatrievdamiid ja addet positiiva ja dohkálaš ávkki seailluhit biologalaš šláddjivuođa ja eará dehálaš birasárvvuid</p>
<p>Nannet vuovdedoalu birasvuhtiiváldimiid dan bokte ahte geavahit</p>
<p>ođđa váikkuhangaskaomiid luonddušláddjivuođalágas ja vuovdedoalu váikkuhangaskaomiid; earret eará birasregistrerema, diehtolonohallama ja ealli vuovde-standárdda, vai sáhttá lasihit vuovddi biomássa váldima dan seammás go fuolaha biologalaš šláddjivuođa.</p>
<p><em type="italic">Eanandoallu, biebmu ja golaheaddjepolitihkka </em></p>
<p>Ráđđehusa ulbmil lea ahte dálá ja ođđa váikkuhangaskaoamit vuođđoealáhusain ja doapparsuorggis geahpedit dálkkádatgásaluoittuid 1,0 -1,5 miljovnna tonna CO2-ekvivaleanttaiguin dán suorggis dan referánsabána ektui man Statens forurensingstilsyn atná vuođđun 2007 doaibmabidjoanaliisas. Suorgemihtut leat meroštallamat, ja galget ođđasit árvvoštallojuvvot jus nu gáibidit boahttevaš einnostusat, golut, teknologiijaovddideapmi dahje eará dettolaš, rievdan eavttut. Jus rievdá nu ahte mihtut eai ollašuva, de ráđđehus árvvoštallá lassi doaibmabijuid.  FAO atná vuođđun ahte biebmobuvttadeapmi galgá leat 50 % badjelis jagis 2030 go dat mii dál lea, ja duppálasto jagis 2050. Dán oktavuođas lea maiddái Norggas čielga geatnegasvuohta hálddašit areálaid bures, vai buvttada borramuša iežas álbmogii. Biebmobuvttadeapmi galgá dáhpáhuvvat guoddevaš vugiin. Olmmošlogu prognosa mielde lassána norgga álbmot ovttain miljovnnain jahkái 2030. Maiddái Norgga eanandoallo- ja biebmopolitihkka galgá dan guvlui bargat ahte háhkat biepmu lassáneaddji olmmošlohkui. Eanandoallobuvttadeapmi lea oassin karbona birrajorus. Gilvojuvvon šattut čatnet stuora karbonhivvodaga, ja geavahuvvojit dávjá biebmun dahje šibitfuođđarin. Karbona manná biepmuide. Biebmu ja biebmobázahusat mannet čoavjái ja háddjanit doppe, nu ahte buot karbona fas measta ollásii boahtá áibmogeardái CO hámis. Dát lohkkojuvvo nullasummaspeallun dálkkádatoktavuođas. Dasa lassin bohtet eanandoallobuvttadeami luoittut nu movt metána, lustagása, ja fosiila energiija geavaheapmi.</p>
<p>Eanandoalu ja biebmobuvttadeami dálkkádatgásaluoittut galget ráddjejuvvot dan seammás go biebmobuvttadeapmi galgá lassánit. Dán olaheapmái galgá doaibmabijuid álggahit buot osiin biebmoárvogollosis. Dán dihtii leage dehálaš lasihit karbona eatnamis, geahpedit dálkkádatgásaluoittu eatnamis, ja optimaliseret nitrogena geavaheami, geahpedit biebmobázahusaid ja geavahit biebmobázahusaid energiijaulbmilii.</p>
<p><em type="bold">Ráđđehus dáhttu </em></p>
<p>Bargat ovddidit vai biebmodorvvolašvuohta lea searvadahttojuvvon</p>
<p>oassin dálkkádatoaivečoahkkima (COP 15) čuovvoleamis Københámmánis.</p>
<p>Čađahit luoitogeahpedemiid eanandoalus, ja ovdanbuktit dás</p>
<p>doaibmabijuid main lea vejolašvuohta geahpedit 1,1 miljovnna tonna CO-ekvivaleanttaid jahkái 2020 – doaibmabijut galget čađahuvvot eanandoallopolitihka mihttomeriid mielde, Stuoradikki mearrideami vuođul.</p>
<p>2010 sisa árvvoštallat iešguđetlágan váikkuhangaskaomiid vai luvve</p>
<p>teknihkalaš geahpedanpotensiála mii earret eará lea biogásabuvttadeamis</p>
<p>Álggahit doaibmabijuid mat lasihit karbončatnaseami eanandoalu</p>
<p>eatnamiidda</p>
<p>Láhčit dili vai dálkkádatguoski máhttu konvenšuvnnalaš ja</p>
<p>ekologalaš eanandoalus lea ávkin oažžut buriid heivehemiid ja geahpedit dálkkádatgásaluoittuid</p>
<p>Nannet ja systematiseret máhtu biebmoárvogollosa ollislaš</p>
<p>birasdeattus</p>
<p>Bargat ain ovddidit báikkálaš biepmu ja sesoŋŋagálvvuid ovttas</p>
<p>buvttadeddjiiguin ja biebmogálvosurggiin, dan dihtii vai geahpeda biepmu ollislaš dálkkádatnoađi.</p>
<p>Váikkuhit doaibmabijuide mat addet guoddevaš šaddaneavttuid</p>
<p>biebmogálvvuide, oktanis guoddevaš biebmogolahemiin, biebmobázahusaid unnidemiin ja vugiin mas buorebut geavahit biebmoloahpaid.</p>
<p><em type="italic">Ođasmahtti energiija  </em></p>
<p>Ovdalindustriijalaš áiggis dálá áigái lea ii-ođasmahtti energiija – koala, oljju ja gása geavaheapmi sakka lassánan. Máilmmi oppalaš energiijageavaheapmi lassána ain garrasit. Lea áibbas dárbbašlaš  energiijageavaheami eambbo jorahit ođasmahtti energiijagálduide.  Norgga eanandoalus leat buorit vejolašvuođat buvttadit servodahkii ođasmahtti energiija biomássas – muoras ja eananbázahusain ja nu ain. Norgga vuovdedoalus čuhppet muoraid dál duššefal 50 % muorrašaddama ektui mii jagis šaddá. Danne leat teknihkalaččat buorit vejolašvuođat eambbo buvttadit bioenergiija vaikko dán ekonomalaš eavttut eai leat heivehuvvon olahahtti dássái vuos odne. Eanandoalus leat maiddái ollu resursat mat eai geavahuvvo ja mat leat dohkálaččat bioenergiija buvttadeapmái.</p>
<p><em type="bold">Ráđđehus dáhttu </em></p>
<p>Dáhkidit vai váikkuhangaskaomiid geavaheapmi doaibmá ulbmiliid</p>
<p>ektui ja ovttaidahttojuvvo vai lassána bioenergiija huksen gitta 14 TWh 2020 sisa.</p>
<p>Movttiidahttit vai buorrána guoddevaš bioenergiija buvttadeapmi</p>
<p>eanandoalu resursaiguin, áinnas geavahettiin vuovdedoalu vuođđoávdnasiid ja buorebut geavahit lassibuktagiid ja eanandoalu bázahusaid.</p>
<p>Háhkat ollislaš váikkuhangaskaoapmepáhka biogása ovddideapmái,</p>
<p>nu maid gávnnahit oppalaš čovdosiid orgánalaš doabbariid ja šibitduvttaid gieđahallamii, dan bokte ahte lea organiserejuvvon ovttasbargu eanandoalu, industriija ja suohkanlaš dásis</p>
<p>Movttiidahttit vai bioenergiija eambbo geavahuvvo liggemii</p>
<p>eanandoallosuorggis ja nannet eanandoalu sajádaga biolieggasa lagadeaddjin</p>
<p>Veahkehit teknologiovddideapmái ja máhttobuvttadeapmái</p>
<p>nubbebuolvvat bioboaldámuša birra mii earret eará boahtá bázahusain ja muorain</p>
<p>Láhčit dili vai ođasmahtti ja dálkkádatustitlaš elektrisihtehta</p>
<p>ovddideapmi smávvafápmorusttegiid olis šaddá guoddevažžan</p>
<p><em type="italic">Dálkkádatheiveheapmi </em></p>
<p>Máilmmiviidosaš liegganeapmi buktá dálkkádatrievdamiid – maiddái Norggas. Stuora oassi eanandoalus lea sorjávaš ja heivehuvvon dálkkádahkii, ja dasa sáhttá garraseappot čuohcat go eará ealáhusaide. Das sáhttet boahtit positiiva váikkuhusat go lieggaset ilbmi máŋgga báikkis ii šat hehtte biologalaš buvttadeami. Seammás buktá dálkkádatrievdan negatiiva čuovvumušaid go rivdet arve- ja borgamállet, garradálkkit, erošuvdna, eallámušsálti ja sullasaččat čuvvot golgi čáziid. Dát buktet maid balu ahte dálkkádatgásaid luoitu lassána.</p>
<p>Lea stuorát ballu ahte ođđa vahátdahkkit ja šaddo- ja elliiddávddat sajáiduvvet. Nu leage dárbbašlaš hukset gearggusvuođa vahátdáhkkiid ja šaddo- ja elliiddávddaid vuostá, ja ásahit doaibmabijuid maiguin heiveha dálkkádatrievdamiidda.</p>
<p><em type="bold">Ráđđehus dáhttu </em></p>
<p>Nannet ja joatkit badjeliigeahččama ja raporterendagaldusaid</p>
<p>čuovvun dihtii ovdáneami ja gozihit vejolaš bohtosiid dálkkádatrievdamis, oažžun dihtii vuođu árvvoštallat doaibmabijuid</p>
<p>Láhčit dili šaddogieđahallamii ja šládjaovdáneapmái vai heiveha</p>
<p>dálkkádagaide ja oažžu buoret dálkkádatvuoittuid</p>
<p>Nannet badjeliigeahččama ja gearggusvuođa šaddo- ja</p>
<p>elliiddávddaid ektui ja zoonosaid (dávddaid mat njommot elliid ja olbmuid gaskka), ja veahkehit vai ovdánit ja váldojuvvojit atnui ođđa teknologiija ja badjeliigeahččama vuogit</p>
<p>Dáhkidit ahte njuolggadusat ja bearráigeahčču veahkehit eastadit</p>
<p>šaddo- ja elliiddávddaid ja zoonosaid viidáneami</p>
<p>Láhčit dili ulbmillaš dutkamii oažžun dihtii máhtu doaibmevaš ja</p>
<p>birasustitlaš hehttendoaimmaid birra vai hehtte šaddovahágahttejeddjiid viidáneami.</p>
<p>Láhčit dili vai kulturváikkuhuvvon eanadatšlájaid hálddašeapmi</p>
<p>šaddá guoddevažžan, ja vai maiddái fuolahuvvojit biologalaš šláddjivuođa ja kulturmuittuid árvvut</p>
<p><em type="italic">Dutkan, ovdáneapmi ja gelbbolašvuohta</em>  Dálkkádathástalusat gáibidit guhkesáigge ja vuoimmálaš dutkanstrategiija servodaga, hálddašeami ja ealáhusaid ektui. Dárbbašuvvo máhttu dáid birra: dálkkádatovdáneami ja dálkkádatrievdama váikkuhusaid ja dasa heiveheami, dálkkádatpolitihka, doaibmabijuid ja luoitogeahpedemiid. Dutkan, ovddideapmi ja gelbbolašvuođalokten leat vuođđoeavttut nannet dálkkádatbargguid eanandoallosuorggis. Lea dehálaš áddet movt karbona ja nitrogena birrajorru lea ja mo karbona lea vuorkáresursan, vai sáhttá álggahit golloseastevaš doaibmabijuid eanandoalus. Ođđa máhttu galgá maiddái veahkehit vai ieža sáhttit buvttadit olu biepmu ja duohtandahkat vejolašvuođaid ođđahutkamiidda ja innovašuvdnii rievdi dálkkádagas.  </p>
<p><em type="bold">Ráđđehus dáhttu </em></p>
<p>Nannet dutkama teknologiija ja ođđa doaibmavuohkebargguid dáfus</p>
<p>ja nu ain vai eanandoalus geahpeda metána, lustagása ja CO luoittuid.</p>
<p>Ahte Norga galgá leat njunuš riikan mii bargá máhttobuvttademiin</p>
<p>vai máhttá eanandoalu heivehit dálkkádahkii</p>
<p>Láhčit dili nannejuvvon dutkanovttasbargui riikkaidgaskasaččat,</p>
<p>eandalii eará davviriikkaiguin, Eurohpain, ja USA:in ja Canadain.</p>
<p>Láhčit dili vai dutkamat buktet eambbo dievaslaš dieđuid das mo</p>
<p>dálkkádatrievdamat váikkuhit šattuid ja elliid norgga eanandoalus</p>
<p>Vuoruhit dutkama mii buorida birrajorroáddejumi ja karbona ja</p>
<p>nitrogena vuorkáresursaid</p>
<p>Láhčit dili dynamalaš ja ulbmillaš vuogádahkii mii ovddida</p>
<p>máhttobuvttadeami, ovddida gelbbolašvuođa ja gaskkusta máhtu, vuođđuduvvon ovttasdoaibmamii gaskal ealáhusa, dutkama ja hálddašeami.</p>
<p>Nannet máhttobuvttadeami mii fátmmasta eanandoalu</p>
<p>dálkkádatdoaibmabijuid váikkuhusaid mat gusket biologalaš šláddjivuhtii ja eará birasárvvuide <em type="bold">1.3 Doaibmabijut  </em>Tabeallat oktiigesset eanandollui gullevaš dálkkádatdoaibmabijuid mat sáhttet leat áigeguovdilat geahpedit eanandoalu dálkkádatgásaluoittuid ja lasihit CO njammaseami. Luoitogeahpedeami doaibmabijuid vuođđun lea SFT doaibmaanaliisa 2007. Dálkkádatávkki ja goluid árvvoštallama bargu dávista SFT njuolggadusaide. Tabeallain oaidnit váikkuhangaskaomiid mat sáhttet ávkkuhit luvvet doaibmabijuid ja man áigodahkii iešguhtet ge doaibmabidju sáhttá addit dálkkádatávkki.  </p>
<p>Tabealla 1.1 čájeha áigeguovdilis dálkkádatdoaibmabijuid eanandoalus mat ávkkuhit ollašuhttit Norgga geatnegasvuođaid geahpedit dálkkádatgásaluoittuid 2020 sisa. Áigeguovdilis doaibmabijut galget boahtit eanandoalus ja čilgejuvvojit eambbo 7. kapihtalis. Biogása lea doaibmabidju mii addá buoret vuoittu. Eará doaibmabijut gullet šibitdoalu metánaluoitui ja doaibmabijut geahpedan dihtii lustagásaluoittu go duktemii geavahit nitrogena.  Tabealla 1.2 čájeha áigeguovdilis dálkkádatdoaibmabijuid vuovdedoalus ja eanandoalus, geahča 6. ja 7.kapihtala, mat lasihit CO njammaseami guhkii vuollái. Doaibmevaš doaibmabijut ođasmahttit vuovddi ja háhkat ođđa vuovddi sáhttá dettolaččat lasihit vuovddi positiiva dálkkádatávkki. Doaibmabijut eai buvtte váikkuhusa dálkkádatrehketdollui mii guoská Norgga geatnegahttojuvvon luoitogeahpedeapmái. Doaibmabijut eai oidno dálkkádatrehketdoalus nu movt riikkaidgaskasaš njuolggadusat dál leat hábmejuvvon.</p>
</body></document>