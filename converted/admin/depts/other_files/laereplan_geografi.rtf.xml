<document xml:lang="sme" id="no_id"><header><title/><genre code="admin"/><author><unknown/></author><wordcount>1011</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.udir.no/globalassets/upload/larerplaner/fastsatte_lareplaner_for_kunnskapsloeftet/samiske/planer_samisk/5/geografi_nordsamisk.rtf</origFileName><parallel_text xml:lang="nob" location="laereplan_geografi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title" xml:lang="deu">GEOGRAFIIJA - STUDERENČIEKŊUDAHTTI OAHPPOPROGRÁMMAID OKTASAŠFÁGA - SÁMI OAHPPOPLÁNA</p>
<p type="title">Fága ulbmil</p>
<p>Geografiijafága ulbmil lea ovdánahttit diđolašvuođa luonddu ja olbmoráhkadan birrasiid oktavuođa birra. Fága oahpahus galgá arvvosmahttit ohppiid oaidnit buvttadeami ja geavaheami gaskavuođaid ja ságaskuššat movt areála- ja resursageavaheapmi váikkuhit birrasii ja guoddevaš ovdáneapmái.</p>
<p>Geografiija galgá addit vuođu ipmirdit álbmotovdáneami, kártet resurssaid juogadeami, čilget ovttaláganvuođaid ja erohusaid ja digaštallat nuppástuvvanproseassaid maiddái eamiálbmotgeahččanguovllus. Fága galgá addit ipmárdusa das movt luondduriggodagat, dálki ja dálkkádat leat leamaš mielde mearrideame ássamiid ja servodagaid ovdáneami. Geografiija galgá maid duddjot ipmárdusa das manne resurssat leat deaŧalaččat máilmmiviidosaš buvttadeapmái, bargojuhkui ja ássamiidda. Álbmotovdáneapmi ja máilmmiviidosaš ekonomalaš proseassat váikkuhit ekonomalaš ovdáneapmái ja dasa movt máilmmiviidosaččat juogadit buriid. Geografiijafága galgá addit bajilgova ja čilget báikkiid báikádemiid ja lunddolaš ja olbmodahkan diliid viidáneami eatnamis.</p>
<p>Geografiijafága galgá veahkehit ipmirdit ja hálddašit dálá áiggi diehtolána. Eambbo máhttu movttiidahttá ja arvvosmahttá dáiddu kritihkalaččat analyseret ja ollislaččat ipmirdit. Dát sáhttá addit oahppái buori vuolggasaji searvat ovdánahttimii sámi servodagaid ja stuora servodaga konstruktiivvalaš vugiin. Geografiijafága deaŧalaš ulbmilin lea maiddái ovdánahttit gierdilvuođa ja máilmmiviidosaš mielovddasvástádusa ohppiid guovdu.</p>
<p type="title" xml:lang="smj">Fága váldooasit</p>
<p>Fága lea juhkkojuvvon váldoosiide maidda leat hábmejuvvon gelbbolašvuođamihttomearit. Váldooasit dievasmahttet nuppit nuppiid ja fertejit gehččojuvvot oktavuohtan.</p>
<p>Joatkkaoahpahusas lea geografiija biddjon cehkiide Jo1 dahje Jo2 studerenráhkkanahtti oahppoprográmmain, vrd. Joatkkaoahpahusa fága- ja diibmojuogu.</p>
<p>Geografiijas leat gelbbolašvuođamihttomearit maŋŋel Jo1 studerenčiekŋudahtti oahppoprográmmaid čuovvovaš prográmmasurggiin: servodatfága ja ekonomiija, realfágat ja giellafágat.</p>
<p>Geografiijas leat gelbbolašvuođamihttomearit maŋŋel Jo2 hábmenfágaid prográmmasuorggis studerenčiekŋudahtti oahppoprográmmain / musihka, dánssa, dráma ja falástallanfágaid oahppoprográmmain.</p>
<p>Bajilgovva váldoosiin:</p>
<p xml:lang="sma"><em type="italic">Jahkeceahkki </em></p>
<p><em type="italic">Váldooasit </em></p>
<p xml:lang="smj">Jo1/Jo2</p>
<p>Geográfalaš gáldut ja reaiddut</p>
<p>Eanadat ja dálkkádat</p>
<p>Resurssat ja ealáhusdoaimmat</p>
<p>Demografiija ja ovdáneapmi</p>
<p type="title">Geográfalaš gáldut ja reaiddut</p>
<p>Váldooassi <em type="italic">geográfalaš gáldut ja reaiddut </em>fátmmasta geavahit kárttaid, govaid, báikenamaid, statistihka ja geográfalaš diehtovuogádagaid. </p>
<p type="title">Eanadat ja dálkkádat</p>
<p>Váldooassi <em type="italic">eanadat ja dálkkádat </em>gieđahallá eatnama siskkáldas ja olgguldas fámuid, ja maid dat leat mearkkašan go eanadagat hápmašuvve. Váldooassi suokkarda ja kárte luonddueanadagaid ja kultureanadagaid gaskavuođa ja eananamahusaid ja báikenamaid gaskavuođa. Váldooasis lea guovddáš dálkkádatfáktoriid ja dálkkádatrievdamiid ja áigeguovdilis luondduroasuid sujaid ja váikkuhusaid birra. </p>
<p type="title">Resurssat ja ealáhusdoaimmat</p>
<p>Váldooassi <em type="italic">resurssat ja ealáhusdoaimmat </em>gieđahallá maid resurssat mearkkašit báikádeapmái, ealáhusovdánahttimii ja ássamiidda ja dasa gullá maid árvvoštallat báikádanfáktoriid mat čatnasit dálá máilmmiviidosaš ekonomalaš doaimmaide. </p>
<p type="title">Demografiija ja ovdáneapmi</p>
<p>Váldooassi <em type="italic">demografiija ja ovdáneapmi </em>gieđahallá álbmot- ja ássanteoriijaid, olmmošlohkoovdáneami ja fárremiid eatnamis. Váldooassi fátmmasta eanet- ja unnitloguid, gefiid ja riggáid gaskasaš juogadeami ja erohusaid, ja dasa gullá maid ságaskuššat iešguđetlágan ovdánanmálliid. </p>
<p type="title">Fága diibmolohku</p>
<p type="title">Diibmolohku lea almmuhuvvon 60-minuvtta ovttadahkan.</p>
<p type="title" xml:lang="deu">STUDERENRÁHKKANAHTTI OAHPPOPROGRÁMMAT</p>
<p type="title" xml:lang="smj">Jo1/Jo2: 56 jahkediimmu</p>
<p type="title">Vuođđogálggat fágas</p>
<p>Vuođđogálggat leat integrerejuvvon gelbbolašvuođamihttomeriide gos dat leat mielde ovdánahttime fágagelbbolašvuođa ja leat maid oassin das. Geografiijas ipmirduvvojit vuođđogálggat ná:</p>
<p><em type="italic">Máhttit njálmmálaččat ja čálalaččat ovdanbuktit </em>geografiijas sisttisdoallá muitalit báikkiid ja čilget gaskavuođaid ja árttaid, ja digaštallat ja ákkastallat geográfalaš temáid vuođul. Čálalaš ja njálmmálaš ovdanbuktinnákca mearkkaša máhttit reflekteret iešguđetlágan dieđuid ja gálduid sisdoalu birra ja vuođustit iežas oaiviliid. Dát sisttisdoallá ovdandivvut iežas barggu bohtosiid čielgasit ja dainna lágiin ahte earát ipmirdit. </p>
<p><em type="italic">Máhttit lohkat </em>geografiijas sisttisdoallá suokkardit ja geavahit teavsttaid ja eará gálduid ja reflekteret daid birra. Máhttit lohkat dahká vejolažžan muosáhit ja ipmirdit fenomenaid, báikkiid ja olbmuid. Dat mearkkaša kritihkalaččat ja analyhtalaččat lohkat ja dulkot kárttaid, govaid, tabeallaid ja govvosiid ja diehtogirjjiid. </p>
<p><em type="italic">Máhttit rehkenastit </em>geografiijas sisttisdoallá gieđahallat ja buohtastahttit lohkomateriála geográfalaš fáttáid birra ja dulkot tabeallaid ja gráfalaš ovdanbuktimiid. Rehkenastingálggat leat eaktun máhttit ráhkadit tabeallaid ja gráfaid ja rehkenastit gaskkaiguin ja kártta mihttolávain. </p>
<p><em type="italic">Máhttit geavahit digitála reaidduid </em>geografiijas sisttisdoallá suokkardit neahttabáikkiid, viežžat relevánta dieđuid ja gulahallat neahta bokte geográfalaš temáid birra, atnit gáldokritihka ja muđui jierpmálaččat atnit Interneahta ja háhkat dieđuid persovdnagáhttema ja dahkkivuoigatvuođaid birra. Dat sáhttá maid mearkkašit ahte atná geográfalaš diehtovuogádagaid ja digitála reaidduid iežas bargguid ovdanbuktimiin. </p>
<p type="title">Fága gelbbolašvuođamihttomearit</p>
<p type="title">Gelbbolašvuođamihttomearit Jo1/Jo2 maŋŋel</p>
<p type="title">Geográfalaš gáldut ja reaiddut</p>
<p type="title">Oahpahusa mihttomearri lea ahte oahppi galgá máhttit</p>
<list><p type="listitem">lohkat ja atnit kárttaid main leat iešguđet mihttolávat ja dahkat álkis kártaanalysa</p>
<p type="listitem">atnit digitála kárttaid ja geográfalaš diehtovuogádagaid (GIS)</p>
<p type="listitem">dárkut ja registreret geográfalaš fáttáid skuvlamátkkiin dahje gieddebargguin ja daid vuođul geahččat luonddu ja servodaga oktavuohtan</p>
<p type="listitem">gávdnat ja ovdandivvut geográfalaš dieđuid lohkamiin ja árvvoštallamiin teavsttaid, govaid, báikenamaid ja statisttalaš ovdanbuktimiid digitála ja eará gálduin</p>
<p type="listitem">ráhkadit geográfalaš iešvuođaid birra bajilgova, nugo jogaid, jávrriid, váriid, gávpogiid ja riikkaid, našuvnnalaččat, regionálalaččat ja máilmmiviidosaččat</p>
</list><p type="title">Eanadat ja dálkkádat</p>
<p type="title">Oahpahusa mihttomearri lea ahte oahppi galgá máhttit</p>
<list><p type="listitem">selvehit eatnama huksehusa, báktešlájaid váldotiippaid ja movt dat leat hápmašuvvan</p>
<p type="listitem">čilget movt siskkáldas ja olgguldas fámut hábmejit eanadagaid ja dovdát Fennoskandia dábálaš eanahámiid</p>
<p type="listitem">válddahit luonddueanadaga ja iešguđetlágan kultureanadagaid ja čilget daid gaskavuođaid ja erohusaid ja sámi eananamahusaid ja báikenamaid gaskavuođaid</p>
<p type="listitem">digaštallat eanadaga estehtalaš ja ekonomalaš árvvuid</p>
<p type="listitem">selvehit máilmmiviidosaš mearra- ja áibmorávnnjiid ja čilget maid dat mearkkašit dálkkádahkii</p>
<p type="listitem">válddahit áššiid mat mearridit Fennoskandia dálke- ja dálkkádatdiliid</p>
<p type="listitem">ságaskuššat máilmmi luondduroasuid sujaid ja movt dat váikkuhit servodagaide maidda čuhcet</p>
</list><p type="title">Resurssat ja ealáhusdoaimmat</p>
<p type="title">Oahpahusa mihttomearri lea ahte oahppi galgá máhttit</p>
<list><p type="listitem">selvehit resursadoahpaga ja digaštallat mii oaivvilduvvo doahpagiin guoddevaš resursageavaheapmi</p>
<p type="listitem">buktit ovdamearkkaid das ja buohtastahttit iešguđetlágan areálageavahemiid Norggas ja Sámis</p>
<p type="listitem">ságaskuššat biras- ja servodatváikkuhusaid mat čuvvot luondduguovlluid geavaheami ja meassama sámi servodagain ja stuoraservodagas</p>
<p type="listitem">buktit ovdamearkkaid das movt resurssaid leat geavahan Norggas ja Sámis ja digaštallat movt ealáhusaid nuppástuvvamat leat váikkuhan báikádeapmái ja ássanminstariidda</p>
<p type="listitem">buktit ovdamearkkaid báikádanfáktoriin mat leat deaŧalaččat máilmmiviidosaš ekonomalaš doaimmaide ja riikkaidgaskasaš bargojuhkui ja árvvoštallat maid dát mearkkaša otná dilis</p>
</list><p type="title">Demografiija ja ovdáneapmi</p>
<p type="title">Oahpahusa mihttomearri lea ahte oahppi galgá máhttit</p>
<list><p type="listitem">selvehit Norgga ja Sámi demográfalaš ovdáneami</p>
<p type="listitem">čilget riikkaid ja riikkaidrasttideaddji fárredemiid sujaid ja ságaskuššat váikkuhusaid</p>
<p type="listitem">buktit ovdamearkkaid teoriijain álbmotovdáneami birra ja ságaskuššat máilmmiviidosaš álbmotdiliid</p>
<p type="listitem">selvehit riggodatjuogadeami ja eallineavttuid máilmmiviidosaš erohusaid, čilget daid vejolaš sujaid ja ságaskuššat movt sáhtášii unnidit erohusaid riikkaid gaskkas</p>
</list><p type="title">Árvvoštallan geografiijas</p>
<p>Loahppaárvvoštallama mearrádusat:</p>
<p type="title">Oppalašárvosáni árvvoštallan</p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>Jo1 Studerenčiekŋudahtti oahppoprográmmat – servodatfága ja ekonomiija, realfágaid ja giellafágaid prográmmasuorggit</p>
<p xml:lang="smj">Jo2 Studerenčiekŋudahtti oahppoprográmmat – hábmenfágaid prográmmasuorgi</p>
<p xml:lang="smj">Jo2 falástallanfágaid oahppoprográmma ja musihka, dánssa ja drámá oahppoprográmma</p>
<p>Oahppit galget oažžut ovtta oppalašárvosáni.</p>
<p type="title">Eksámen – Oahppit</p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>Jo1 Studerenčiekŋudahtti oahppoprográmmat – servodatfága ja ekonomiija, realfágaid ja giellafágaid prográmmasuorggit</p>
<p xml:lang="smj">Jo2 Studerenčiekŋudahtti oahppoprográmmat – hábmenfágaid prográmmasuorgi</p>
<p xml:lang="smj">Jo2 falástallanfágaid oahppoprográmma ja musihka, dánssa ja drámá oahppoprográmma</p>
<p>Oahppit sáhttet vuorbáduvvot njálmmálaš eksámenii. Eksámen ráhkaduvvo ja sensurerejuvvo báikkálaččat.</p>
<p type="title">Eksámen – privatisttat</p>
<p xml:lang="sma"><em type="italic">Jahkeceahkki </em></p>
<p xml:lang="nob"><em type="italic">Ortnet </em></p>
<p>Jo1 Studerenčiekŋudahtti oahppoprográmmat – servodatfága ja ekonomiija, realfágaid ja giellafágaid prográmmasuorggit</p>
<p xml:lang="smj">Jo2 Studerenčiekŋudahtti oahppoprográmmat – hábmenfágaid prográmmasuorgi</p>
<p xml:lang="smj">Jo2 falástallanfágaid oahppoprográmma ja musihka, dánssa ja drámá oahppoprográmma</p>
<p>Privatisttat galget váldit njálmmálaš eksámena. Eksámen ráhkaduvvo ja sensurerejuvvo báikkálaččat.</p>
<p>Árvvoštallama oppalaš mearrádusat leat oahpahuslága láhkaásahusas.</p>
</body></document>
