<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="nob"/><year>2004</year><wordcount>5620</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual><language xml:lang="nob"/></multilingual><origFileName>http://www.regjeringen.no/upload/kilde/krd/rus/2004/0032/ddd/pdfv/221961-samiskebevilgninger2005.pdf</origFileName><parallel_text xml:lang="nob" location="221959-bevilgningertilsamiskeformal.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Juolludeamit sámi ulbmiliidda </p>
<p>Sápmelaččat leat njealji stáhta eamiálbmot ja unnitlohku, ja sis lea dárbu ja vuoigatvuohta erenoamáš árvui sihke riikkaidgaskasaš ja riikka álbmotrievtti mielde. Norggas lea erenoamáš ovddasvástádus ovddidit sámi giela, kultuvrra ja eallinlági. Vuođđolága § 110 a geatnegahttá stáhta eiseváldiid fuolahit sámi álbmogii vejolašvuođa nannet ja ovddidit gielas, kultuvrras ja servodateallimis. Gielda- ja guovludepartementtas lea ovddasvástádus ovttastahttit stáhta sámepolitihka. Departementtaid suorgeovddasvástádusprinsihppa gusto buot fágasurggiide, ja departementtain lea ovddasvástádus čuovvolit sámepolitihka iešguđet ge suorggis. Dát gullá maiddái daidda ortnegiidda maid Sámediggi hálddaša. Dáinna diehtočállosiin dáhttu ráđđehus oanehaččat ja oppalaččat čilget iešguđet departementtaid 2005` juolludanevttohusaid sámi ulbmiliidda. Dát diehtočálus lea almmuhuvvon maiddái 1999:s (johtočálus H-12/98), 2000:s (H-29/99), 2001:s (H-13/00), 2002:s (H-32/01), 2003:s (H-11/02) ja 2004:s (H-22/03). Dán jagi gihppagis leat maiddái juolludeamit mat eai leat ovdal leamaš ja danne ii sáhte buot loguid buohtastahttit diimmá loguiguin. Sámediggi................................................................................................................................... 2 Oahpahus- ja dutkandepartementa ............................................................................................. 3 Kultur- ja girkodepartementa ..................................................................................................... 6 Gielda- ja guovludepartementa .................................................................................................. 8 Dearvvašvuođadepartementa ................................................................................................... 13 Mánáid- ja bearašdepartementa................................................................................................ 14 Eanandoallodepartementa ........................................................................................................ 16 Birasgáhttendepartementa ........................................................................................................ 20 Olgoriikkadepartementa ........................................................................................................... 21 Justisdepartementa ................................................................................................................... 22</p>
<p>Sámediggi 2005:s boahtá Sámediggi bušeahttaárvalusa mielde, hálddašit sullii 234 mill kr sámi ulbmiliidda. Dát lea sullii 7 mill kr lassáneapmi 2004 ektui (3,1 pst). Sámedikki vuosttaš olles doaibmajahki lei 1990, ja dalle lei Sámedikki bušeahtta 31,7 mill kr. Ovdáneapmi čuovvu eiseváldiid ulbmiliid addit Sámediggái stuorát váikkuhanfámu ja válddi sámiid guoskevaš áššiin. </p>
<p>Sámediggi lea ovdal ee. ožžon ovddasvástádusa juohkit doarjagiid sámi organisašuvnnaide, kultur-, ealáhus- ja giellaulbmiliidda, ja olu iešguđet fágadepartementtaid doaimmat main lea erenoamáš mearkkašupmi sámi kultuvrii, leat sirdojuvvon Sámediggái. Máŋŋel go sámeláhka dohkkehuvvui, de lea eaktuduvvon ahte Sámedikkis galgá leat mearkkašahtti iešráđđenriekti ja váikkuhanfápmu dáin gažaldagain. Sámedikkis lea dihto hálddahuslaš áššiid hálddašanovddasvástádus, nugo Sámediggeválggaid ja iešguđetlágán almmolaš orgánaid ovddasteddjiid nammadeami oktavuođas. Sámedikkis lea dasa lassin váldi ja váikkuhanfápmu go oassálastá ja go ovddastuvvo iešguđet ge lávdegottiin, stivrrain ja ráđiin. Earet dan válddi mii Sámedikkis lea sámelága bokte, de lea Sámedikkis maiddái váldi boazodoallolága, oahpahuslága ja kulturmuitolága olis. Sámediggi oaččui 1999:s lobi spiehkastit juolludusnjuolggadusa § 4:s bruttobušetterema birra ja oažžu olles juolladusas Gielda- ja guovludepartementtas ovtta 50-poastta bokte. Seammaláhkái juolluduvvojit Mánáid- ja bearašdepartementta, Oahpahus- ja dutkandepartementta, Kultur- ja girkodepartementta ja Birasgáhttendepartementta juolludusat 50-poasttaid bokte. Sámediggi oažžu danne erenoamáš iehčanas friddjadis resursahálddašanovddasvástádusa. Sámediggi juohká juolludusa dievasčoahkkimisttis skábmamánus jus Stuoradiggi dohkkeha bušeahta. Sámediggi juohká juolludusa iežas vuoruhemiid vuođul daid eavttuid mielde mat leat biddjojuvvon Stuoradikki bušeahttamearrádusas. Sámediggi dieđiha doaimmas birra neahttasiiddus www.samediggi.no 19901992199419961998200020022004</p>
<p>Kap. 222 Stáhta vuođđo- ja joatkkaskuvllat ja vuođđoskuvlainternáhtat, poasta 01 Doaibmagolut Sámi ohppiid vuođđoskuvllat Dán kapihttala bokte juolluduvvo ruhta sihke sámi ulbmiliidda ja Longyearbyen skuvlii. Ruđat galget ee gokčat skuvlla ja internáhta doaimma Gaska-Norgga Sámiskuvllas, Aarbortes, ja Snåase ja Málatvuomi suohkaniid oahpahus- ja internáhttabálvalusaid oastima. Juolludus galgá maiddái gokčat heaittihuvvon internáhtaid ovddeš bargiid vuordinbálkká goluid. Suohkanšiehtademiid mielde gokčá stáhta Snåase ja Málatvuomi sámiskuvllaid goluid. Duogážin dasa go stáhta jođiha Gaska-Norgga Sámiskuvlla, ja dasa lassin addá sierra juolludusaid Snåase ja Málátvuomi suohkaniid sámi skuvllaide, lea ahte sámi mánát galget oažžut oahpahusvejolašvuođaid mat nannejit sámi giela ja kultuvrra. Prošeavtta "Lullisámi oahpahus ruovttuskuvllas" árvvoštallanraporta gárvana 2004 loahpas. Departementa máhccá fas sámi vuođđoskuvllaoahpahusa organiseremii ja stáhtalaš skuvla- ja internáhttadoaimmaid gažaldagaide. </p>
<p>Stáhta sámi joatkkaskuvllat Kapihttalii gullá ee. doarjja Sámi joatkkaskuvlii Kárášjogas ja Sámi joatkka- ja boazodoalloskuvlii Guovdageainnus. Skuvllat galget fállat joatkkaoahpu sámi nuoraide, ja 2005 rájes galget skuvllat maiddái viidáseappot ovddidit sámi giela ja kultuvrra gáiddusoahpahusa ja guovllu ealáhusovddideami ja sámi kultuvrra kurse- ja ovddidanbargguid. Ovttasráđiid Sámedikki ja Finnmárkku Fylkkamánni oahpahusossodagaiguin, galget skuvllat maiddái oassálastit sámi álbmoga rávis olbmuid oahpahusa nannemis. Departementa boahtá váldit oktavuođa Finnmárkku fylkkagielddain Ođastus 94` sámi joatkkaoahpahusa árvvoštallama čuovvoleami hárrái. 2005:s evttohuvvo sámi vuođđo- ja joatkkaskuvllaid juolludus seamma dássái go 2004:s. Kap. 225 Vuođđoskuvlla ja joatkkaoahpahusa oktasaš doaibmabijut, poasta 63 Doarjja vuođđooahpahusa sámegillii Doarjjaortnega ulbmil lea nannet suohkaniid ekonomalaš návccaid fállat oahpahusa sámegielas ja sámegillii, daid vuoigatvuođaid mielde mat bohtet ovdan oahpahuslága § 6-2:s ja 6-3:s. Doarjja addo maiddái nannet oahpaheddjiid sámi giela ja kultuvrra gelbbolašvuođa. 2003-04 skuvlajagi lei sullii 2 800 vuođđoskuvlaoahppis sámegieloahpahus mii lea 7 pst. sturrosaš lassáneapmi 2002-03 skuvlajagi ektui. Lohkanvirggiid lohku lea bisson oalle dássedit maŋemus jagiid. 2004` giđa ledje joatkkaoahpahusas 279 oahppi geat ožžo sámegieloahpahusa, 2003` giđa ledje 232 (Gáldu: GSI). Eatnasat sis ožžo oahpahusa fylkkagielddalaš skuvllain. 2005` juolludus evttohuvvo jotkojuvvot seamma dásis go 2004:s. Kap. 226 Vuođđooahpahusa kvalitehtaovddideapmi, poasta 21 Erenoamáš doaibmagolut ja kap. 248 Oahpahusa sierra IKT-doaimmat, poasta 21 Erenoamáš doaibmagolut Oahpahus- ja dutkandepartementa lea addán doarjaga Sámediggái movttiidahttit sámi oahpahusa IKT geavaheami, erenoamážit sámi skuvlaneahta ja sámegiel digitála oahpponeavvuid ráhkadeami várás. Dasa lassin lea juolluduvvon doarjja pedagogalaš ovddidanprošeavttaide maid Sámediggi fuolaha, ja lullisámi guovllu gáiddusoahpahussii. Maŋemus jagiid lea vuođđoskuvlii ráhkaduvvon sámegielalaš diagnostalaš lohkandáidogeahččaleapmi. Sámediggi lea fuolahan geahččalemiid skuvllaide main leat sámi oahppit. 2005:s evttohuvvo juolluduvvot 4,5 mill kr sámi ulbmiliidda dán guovtti bušeahttakapihttala bokte. </p>
<p>Kap. 263 Tromssa universitehta, poasta 50 Stáhtadoarjja Tromssa universitehtii juolluduvvui 2001:s ruhta guovtti stipendiáhtavirgái mat leat várrejuvvon sámi dutkamii. 2002 rájes lea juolludus biddjon universitehta bušeahttarámmii. </p>
<p>Kap. 274 Stáhtalaš allaskuvllat, poasta 50 Stáhtadoarjja Árv. S. nr. 12 (2002-2003) ja St. dieđ. nr. 34 (2001-2002) Kvalitehtaođastus Sámi alit oahpu ja dutkama birra meannudettiin, doarjjui Stuoradiggi sámi oahpahusa ja dutkama viidáset nannema. Ráđđehusa ulbmil lea ee. nannet sámi alit oahpu ja dutkama oppalaččat ja buoridit sámegielat studeanttaid rekruterema. Lea mávssolaš buoridit máhtu sámi servodatdili ja sámi giela ja kultuvrra birra. Sámi allaskuvla lea Stuoradikki meannudeami vuođul St. dieđ. nr. 34 (2001-2002) oktavuođas, evttohan guhkilmas plána dasa movt ásahusa heivešii nuppástuhttit dieđalaš allaskuvlan. NOKUT ferte akrediteret Sámi allaskuvlla dieđalaš allaskuvlan. Dát mearkkaša ahte allaskuvla ferte deavdit daid gáibádusaid mat ovdanbohtet universitehta- ja allaskuvlalága ja priváhta allaskuvlalága akkrediteren-, árvvoštallan- ja dohkkehusnjuolggadusaid § 7.4:s. Allaskuvla ferte ee. oažžut dohkkehuvvot vuoigatvuođa addit doavttirgráda. Dieđalaš allaskuvlla dohkkeheapmi mearriduvvo gonagaslaš resolušuvnna bokte. Davviriikkaid ministtarráđđi lea mearridan ahte buot davviriikkalaš instituhtat galget sirdojuvvot iešguđet ruovtturiikkaide ja ahte dat ožžot eanet ovddasvástádusa ruhtadit instituhtaid. 2005 ja 2007 gaskka unnidišgoahtá Davviriikkaid ministtarráđđi Davviriikkaid Sámi Instituhta ruhtadeami. Norgga ruhtadeapmi instituhttii lassána Oahpahus- ja dutkandepartementta bušeahta bokte. Instituhttii lea evttohuvvon juolluduvvot 1,2 mill kr 2005:s. Oahpahus- ja dutkandepartementta mihttu lea ahte Davviriikkaid Sámi Instituhta fágalaš doaibma organiserejuvvo Sámi allaskuvlla vuollái. Ulbmil lea ee. oččodit sámi guovllu oppalaš oahpahus- ja dutkanáŋgiruššama goabbatbeallásaš nannema. Ráđđehus evttoha stuoridit Sámi allaskuvlla bušeahttarámma 500 000 kruvnnoin sámi alitoahpu oahppogirjjiid almmuheami várás. St. dieđ. nr. 34:s (2001-2002) Kvalitehtaođastus Sámi alit oahpu ja dutkama birra , namuhuvvo lullisámi giela ja kultuvrra ja julevsámegiela nanusnuhttin. Davvi-Trøndelága allaskuvla lea máŋga jagi ožžon 300 000 kr sturrosaš sierra juolludusa lullisámegiela ja kultuvrra várás. Juolludus joatkašuvvá 2004:s. 2005` stáhtabušeahtas árvala Ráđđehus juolludit Budeaju allaskuvlii ja Davvi-Trøndelága allaskuvlii 300 000 kr goabbáinai nannet ja ovddidit julevsámegiela ja lullisámegiela fágasurggiid. </p>
<p>Kap. 285 Norgga dutkanráđđi, poasta 52 Dutkanulbmilat Sámi dutkan oažžu doarjaga kap. 285 poasta 52 bokte. Doarjja addo vuosttažettiin Sámi dutkanprográmma (2001-2005) bokte. Prográmma ruhtaduvvo eanas muddui Oahpahus- ja dutkandepartementta ruđaiguin ja Gielda- ja guovludepartementa juolluda oasi. Prográmma, mas leat sihke humanisttalaš ja servodatdieđalaš suorggit, galgá doarjut gelbbolašvuođaloktema, rekruterema ja movttiidahttit fágaidgaskasaš ja máŋggaásahuslaš ovttasbargui. Sámegiela ovddideapmi dieđagiellan deattuhuvvo erenoamážit. 2004:s ruhtadii prográmma oktiibuot 37 prošeavtta mat ledje sihke humanisttalaš ja servodatdieđalaš dutkanprošeavttat. Sullii viđádasoassi prošeavttain oaččui smávit juolludusaid gaskkusteapmái, mii čuovvu prográmma gaskkustanáŋgiruššama prográmmaáigodaga loahpahettiin. Prográmma áŋgiruššá erenoamážit nissonolbmuid rekruteremis. 2004:s juolluduvvojedje studeantastipenddat logi nissonolbmui ja ovtta dievdoolbmui, doavttirgrádastipenddat guđa nissonolbmui ja guovtti dievdoolbmui ja poastadoavttirstipenda ovtta nissonolbmui. Sullii 6,7 mill kr 2004` poastajuolludusas golahuvvo prográmmii. Prográmmaruđat bisuhuvvojit vuordimis seamma dásis 2005:s. Kap. 285 poasta 52 juolludus lea maiddái golahuvvon sámi prošeavttaide Dutkanráđi eará áŋgiruššansurggiin, ee. KUNSTI-prográmma, Dutkanráđi giellateknologalaš prográmma, gullevaš prošektii. Oahpahus- ja dutkandepartementta kap. 285 poasta 52 ja Dutkan- ja ođasmahttinfoandda kap. 286 poasta 50 ruhtadit KUNSTI-prográmma. Dát foanda ruhtada maiddái eamiálbmotprošeavtta mas globaliserema áŋgiruššama sámi bealli deattuhuvvo. Guovdageainnu dieđavisti Oahpahus- ja dutkandepartementa vuoruha Guovdageainnu ođđa dieđavistti huksenbarggu. Ođđa vistti vejolaš geavaheaddjit leat Sámi allaskuvla, Sis-Finnmárkku studeantaovttastus, Sámi erenoamáš pedagogihkalaš doarjja, Davviriikkaid Sámi Instituhtta, Sámedikki oahpahusossodat, Sámedikki giellaossodat, Eamiálbmotvuoigatvuođaid gelbbolašvuođaguovddáš ja Sámi arkiiva. Ulbmil ođđa visttiin lea čohkket sámegielalaš doaimmaid ja sámi dieđalaš doaimmaid stuorát birrasii. Statsbygg galgá lágidit ođđa vistti. Ovttasráđiid geavaheddjiiguin lea programerenproseassa ja doaibmaanalysa čađahuvvon. 2004:s lea maiddái lágiduvvon plánen- ja hábmengilvu ja arkiteakta lea válljejuvvon. </p>
<p>Kap. 320 Dábálaš kulturulbmilat, poasta 73 Našovnnalaš kulturviesut Nuortasámi dávvirvuorká Njávdámis lea organiserejuvvon prošeaktan maid Sámediggi ja Mátta-Várjjaga gielda ruhtadit. Sámediggi lea válljen Nuortasámi dávvirvuorkká Njávdámis sámi duhátjagibáikin. Sámediggi nammadii dávvirvuorkká stivrra 2004:s. Kultur- ja girkodepartementa lea juolludan oktiibuot 30 mill kruvnno ođđa dávvirvuorkávistti huksemii. Ovdalaččas lea juolluduvvon 3,8 mill kruvnno. Dávvirvuorkká prošekteren álggahuvvo 2004` čavčča ja huksemat vurdojuvvojit álggahuvvot 2005` geasi. 2005` juolludusas našovnnalaš kulturvisttiide evttoha Kultur- ja girkodepartementa 12 mill kruvnno viidásetprošekteremii ja huksemii. Dalle báhcá vel 14,2 mill kruvnno huksendoarjjan boahttevaš jagiide. </p>
<p>Kap. 326 Giella-, girjjálašvuohta ja girjerájusulbmilat, poasta 01 Sámi bibliografiija Našovnnabibliotehkas lea 1993 rájes leamaš sámi bibliografiija vásedin doaibman. Earret sámegielmateriála, de lea maiddái girjjálašvuohta eará gielaide, buot sámi guoskevaš fágasurggiin ja fáttáin váldon fárrui. Ulbmil lea oktasaš davviriikkalaš bibliografiija. Dássožii lea sámi bibliografiija almmuhuvvon deaddiluvvon hámis golmma háve, ja dan sáhttá maiddái dábuhit elektrovnnalaš dokumentan. </p>
<p>Kap. 326 Giella-, girjjálašvuohta ja girjerájusulbmilat, poasta 78 Iešguđet lágán fásta doaimmat Sámi giellateknologiijja ovddideami várás, juolluda Kultur- ja girkodepartementa 1,5 mill kruvnno golmmá jagi badjel sámegiel dárkkistanprográmma ráhkadeapmái maid Sámediggi jođiha. 2005:s evttohuvvo juolluduvvot 0,5 mill kruvnno dán ulbmilii. </p>
<p>Kap. 334 Filbma- ja mediaulbmilat, poasta 72 Guovddášdoaibmaásahusat Eaktuduvvo ahte Davvi-Norgga filbmaguovddáš OS doarju unnimusat ovtta sámi filmma buvttadeami jahkásaččat jus galgá oažžut doarjaga kap. 334 Filbma- ja mediaulbmilat, poasta 72 Guovddášdoaibmaásahusat bokte. </p>
<p>Kap. 335 Preassadoarjja, poasta 75 Doarjja sámi aviissaide Sámi aviissaid doarjja juolluduvvo kap. 335 Preassadoarjja, poasta 75 Doarjja sámi aviissaide vuolde. Sámi aviissat leat ožžon stáhtadoarjaga 1979 rájes, 1987 rájes sierra bušeahttapoastta bokte. Doarjjaortnet lea regulerejuvvon njukčamánu 17.b. 1997` sámi aviissaid doarjaga njuolggadusain. Preassadoarjja lea vuosttažettiin ásahuvvon danne go preassas lea mearkkašupmi demokratiijja ja sátnefriddjavuođa bisuheamis. Dasto lea sámi aviissain deaŧalaš mearkkašupmi sámi čállingiela seailluheamis ja ovddideamis. 2004:s juolluduvvui dán poastta bokte 11,6 mill kr, mii lei 0,4 mill kr eanet go ovddit jagi. 2005 bušeahttaáigodahkii evttohuvvo juolluduvvot 12,9 mill kr. </p>
<p>Kap. 340 Girkolaš hálddahus, poasta 01, Doaibmagolut, poasta 71 Girkolaš ulbmiliid doarjja ja poasta 75 Oskkuoahpahus Doaibmajuolludusas mii addo Girkoráđđái kap. 340, poastta 01 bokte, gullá oassi máiddái Sámi girkoráđđái. Girkočoahkkin ásahii Sámi girkoráđi, ja ulbmilin lea leahket sámi girkogažaldagaid guovddášgirkolaš orgánan. Poastta 71 bokte Girkolaš ulbmiliid doarjja lea máŋga jagi addon doarjja Norgga Biibbalsearvái ođđasit jorgalit biibbalosiid sámegillii. Ođđa testamentta jorgalus davvisámegillii gárvanii 1998:s. Seammás álggahuvvui bargu jorgalit boares testamentta davvisámegillii. 2005` juolludusevttohus dán poastta vuolde mii lea 1,2 mill kr, gusto eanas muddui dán bargui mii vuordimis bistá 10 jagi. Dán poastta bokte juolluduvvojit maiddái ruđat sámi guovlluid katekehtaid ja diakonaid bálká- ja doaibmagoluide. Dan doarjagis mii juolluduvvo poasta 75 bokte Norgga girku oskkuoahpahusa várás, lea sámi álbmoga oahppofálaldaga ovddideapmi vuoruhuvvon áŋgiruššansuorgi. Davvi-Norgga searvegottiin ožžot máŋga searvegotti main lea sámegielat álbmot 2004 rájes, stáhtadoarjaga čađahit viiddis ja vuogálaš oahpahusfálaldaga. 2005` bušeahttaárvalus lea mearkkašahtti lassáneapmi, ja boahtá mearkkašit stuorát áŋgiruššama maiddái sámi álbmoga guovdu. </p>
<p>Kap. 341 Báhppagoddi, poasta 01 Doaibmagolut Oassin girku báhppabálvalusas, mii ruhtaduvvo kap. 341, poastta 01 bokte, lea maiddái sámi álbmoga girkolaš bálvalus. Dása gullet ee. Davvi-Hålogalándda bismágotti sámegielat báhpat, ja sierra lullisámi báhppa- ja diakonavirgi Nidaros bismágottis. Davvi-Hålogalánddas lea maiddái bismágoddekapellána guhte bargá guovlluin gos sámit ásset bieđgguid. Girkus lea maiddái dulkobálvalus masa gullet golbma dulkka 70 pst. virggis ja guokte dulkka 20 pst. virggis. </p>
<p>Sámepolitihka váldoulbmilat Vuođđolága § 110a ja sámeláhka leat vuođđun ráđđehusa ulbmilii lágidit sámi álbmogii vejolašvuođa nannet ja ovddidit iežaset giela, kultuvrra ja servodateallima. Ráđđehusa ulbmilat bohtet muđui ovdan čuovvovaš mihttomeriin: 1. Ovttastahttit sámepolitihka ja ovdánahttit ovttasbargovugiid ja ráđđádallamiid Dálá čađahuvvo sámi ja sámiide guoskevaš bargu ráđđehusa ulbmiliid mielde ollislaš sámepolitihka hárrái, mas sámit ieža Sámedikki bokte ja eará áigeguovdilis organisašuvnnaid bokte váikkuhit ja ovddidit eavttuid. Lea deaŧalaš ahte Sámediggi ja eará áigeguovdilis organisašuvnnat bohtet árrat fárrui láhkabargoprosessaide ja sullasaš bargguide, vai sámi beroštumit vissásit ja duođas besset váikkuhit daidda doaimmaide ja mearrádusaide mat guoskkahit sámi beroštumiid. Ráđđehus dáhttu ovdánahttit ráđđehusa ja Sámedikki ovttasbargovugiid, ja dáhttu čuovvolit álbmotrievttálaš geatnegasvuođa ráđđádallat sápmelaš eamiálbmogiin dohkálaš vuogi mielde. Lea deatalaš ahte ráđđehus ja Sámediggi bohtet ovttaide movt ovttas meannudit sámi beroštumiid guoskevaš áššiid. Sámediggi ja Gielda- ja guovludepartementa leat danne álggahan ságastallamiid mas lea ulbmilin gávnnahit njuolggadusaid dasa movt stáhtalaš eiseváldit ja Sámediggi galggaše ráđđádallat dain áššiin main lea njuolgga mearkkašupmi sápmelaččaide. 2. Movttiidahttit geavahit sámegiela aktiivvalaččat eanet oktavuođain Ráđđehussii lea erenoamáš deaŧalaš čalmmustahttit sámegiela, ja áigu láhčit dili nu ahte sámegiella eambbo geavahuvvo maiddái almmolaš oktavuođain. Vuordámuš lea ahte almmolaš doaimmat lágidit čálalaš gulahallama sámegillii. Ráđđehusa mihttu leat almmolaš sámegielskovit, ja ahte sámi namat, báikenamat, čujuhusat jna registrerejuvvojit riekta. Sámegielgeavaheapmi dihtoroktavuođain lea hui deaŧalaš doaibmabidju sámegiela nannedettiin. Danne mearridii Ráđđehus geassemánu 2003:s ahte stáhtalaš etáhtat galget árvvo-štallat sámegieldoarjaga dárbbuid vai fuolaha sámegielgeavaheami go prográmmat/dihtorvuođut ođastuvvojit. Ráđđehusa deaŧaleamos áŋgiruššansurggiide boahttevaš jagiid gullá maiddái sámegiella ja IT. Dát mearkkaša ee. ahte joatkit ovttasbarggu Sámedikkiin čađahit Sámedikki e Sápmiplána ja eará IT gažaldagaid, SamIT (Sámegiela ja IT gelbbolašvuođabása – www.sámit.no) ovddideami ja doaimma, davviriikkalaš ovttasbarggu ja vejolaččat ruđalaččat doarjut prošeavttaid mat leat mielde nanneme sámegiela ealli giellan maiddái ITmáilmmis, vrd kap. 541, poasta 72. Ráđđehus lea mearridan ahte buot departementtat galget válbmet iežaset láhka- ja njuolggadusjorgalanplána ovdal njukčamánu 1.b. 2005. Vai stáhtalaš etáhtat fuomášit jorgalandárbbu ja vai sámegielgeavaheapmi dovddusnuvvá, de áigot departementtat juolludusreivviin iešguđet áigeguovdilis stáhtalaš organaide, čilget sámelága giellanjuolggadusaid geatnegasvuođaid. Stáhtalaš doaimmat ávžžuhuvvojit jorgalahttit njuolggadusaid ja almmuhusaid sámelága njuolggadusaid mielde ja maiddái almmustahttit daid. Ovdal 2004` loahpa galget buot departementtaid ja Stáhtaministara kantuvrra dieđut leat sámegillii ODIN` sámegielsiidduin. Teaksta almmuhuvvo eanas muddui davvi-sámegillii, muhto ráđđehus boahtá maid atnit julevsámegiela ja lulli-sámegiela. 2004` čavčča juolludii Kultur- ja girkodepartementa, Oahpahus- ja dutkandepartementa ja Gielda- ja guovludepartementa 6 mill kruvnno elektrovnnalaš teakstameannudeami sámi dárkkistanprográmma ráhkadeapmái. Dát teknologiija – grammatihkka- ja stávendárkkisteapmi, sátnejuohkinprográmma js synonymasátnegirji – lea hui mávssolaš veahkkeneavvu sámegiela ovdáneamis ja áittardeamis. Prošeavtta bohtosat galget leat ávkin buot sámegielat dihtorgeavaheddjiide. Sámediggi galgá jođihit dán máŋggajagi barggu, ja juolluda maiddái 5,3 mill kr prošektii. 3. Buoridit máhtu sámi dilálašvuođaid birra ja čalmmustahttit sámi kultuvrra lasi dutkama ja gaskkusteami bokte Ráđđehus oaivvilda diehtojuohkima ja máhtolašvuođa sápmelaččaid ja sámi kultuvrra birra, eastadit negatiiva guottuid sámiid ja sámi kulturovddideami guovdu. Ráđđehus dáhttu danne buoridit máhtolašvuođa sámi diliid birra. Sámi "ofelaš"- prošeavtta bokte dáhttu ráđđehus ollistit eará diehtojuohkindoaimmaid ja addit sámi nuoraide barggu juohkit dieđuid dáčča nuoraide sámi giela, kultuvrra ja servodateallima birra. Ofelaččat galget ee. galledit joatkkaskuvllaid miehtá riikka. Golbma sámi ofelačča nammaduvvojedje 2004` Riddu Riđđu festiválas. Nuorat bohtet doaibmat ofelažžan jagi. Sii leat hálddahuslaččat čadnon Sámi allaskuvlii Guovdageainnus, mas lea ovddasvástádus praktihkalaččat čađahit prošeavtta. Gielda- ja guovludepartementa lea ruhtadan prošeavtta. Prošeakta jotkojuvvo 2005:s. Ráđđehus dáhttu kártet dálá máhtu ja dutkama das manne negatiiva guottut sámiid ja sápmelašvuođa guovdu čuožžilit, ja movt dákkár guottuid sáhttá eastadit. Ráđđehus árvvoštalláálggahit viidáset DjO-doaimma dán suorggis, vrd. doaibmaplána rasismma ja vealaheami vuostá, mii ovddiduvvui suoidnemánu 2002:s. Gielda- ja guovludepartementa ruhtada 2004:s Norgga sámi álbmoga iešvásihuvvon rasisma ja vealaheami iskkadeami. Departementa áigu joatkit iskkademiin 2005:s. Geahča maiddái kap. 500, poasta 21 Sierra dutkan- ja čielggadandoaimmat. 4. Nannet sámi ealáhusaid Sámi kultuvrra ja giela viidáset ovdáneami eaktun leat nana ja njuovžilis ealáhusat. Ráđđehus áigu nannet sámi ealáhusaeallima oppalaš ealáhuspolitihka bokte. Sis-Finnmárkku ealáhuseallima kapitálavárit fertejit nannejuvvot, seammás go sámi ealáhuseallimii sihkkarastojuvvojit buorit, vurdojuvvon ja bealátkeahtes rámmaeavttut. St. dieđ. nr. 8:s (2003-2004) Finnmárkku ja Davvi-Tromssa doaibmaavádaga birra, čilge ráđđehus guovllu ealáhuseallima áŋgiruššamiiddis birra. Ráđđehus lea maiddái guorahallan boazodoalu vearro- ja divatortnega árvoháhkama lassáneami olis. Lea ásahuvvon sierra vearrogeasus buot boazodolliide geain lea sisaboahtu boazodoalus. Ráđđehus áigu láhčit dili dasa ahte árbevirolaš máhttu ja ođđaáigásaš teknologiija šattaše vuođđun sámi guovlluid ekonomalaš ođasmahttimii ja boahttevaš ássamii. Ulbmilaš kulturvuđolaš ealáhusovddideami áŋgiruššan ja lagas ovttasdoaibma ealáhuseallima, DjO-birrasa ja kultureallima gaskka, ferte čadnot nanabistevaš ovddidanpolitihkkii. 5. Nannet davviriikkalaš ja riikkaidgaskasaš ovttasbarggu eamiálbmogiid gaskka ja eamiálbmogiid birra Ráđđehus lea joatkán ovttasbargu sámi áššiid ovddasvástideaddji ministariid ja Suoma, Ruoŧa ja Norgga sámediggepresidenttaid gaskka mii ásahuvvui 2000:s, ja man ulbmil lea jámmadit čuvget, guorahallat ja meannudit sámi gažaldagaid maid hárrái leat oktasaš beroštumit. 2001:s mearridedje ministarat ja sámediggepresidenttat nammadit áššedovdijoavkku mii galgá ráhkadit árvalusa davviriikkalaš sámekonvenšuvdnii. Áššedovdijoavku álggahii barggus ođđajagimánus 2003, ja joavkku áigumuš lea válbmet sámekonvenšuvdnaárvalusa 2005:s. Ministarat ja presidenttat leat maiddái ásahan davviriikkalaš sámi giellabálkášumi – Gollegiella – mainna rámida ja čalmmustahttá davviriikkaid ja Ruošša sámegieláŋgiruššama- ja barggu. Giellabálkášupmi juhkkojuvvo juohke nuppi jagi, vuohččan skábmamánus 2004. Suoma, Ruoŧa ja Norgga sámedikkit leat ásahan oktasaš ovttasbargoorgána, namalassii Sámi parlamentáralaš ráđi. Ráđđi lea institušunaliserejuvvon ovttasbargu sámedikkiid gaskka dakkár áššiin mat guoskkahit sámiid máŋgga stáhtas dahje sámiid oktan álbmogin. Ráđđi lea deaŧalaš orgána ođđa davviriikkalaš ovttasbarggus, muhto das boahtá maiddái leat mearkkašupmi gaskariikkalaš oktavuođain. Kap. 500, poasta 21 Sierra dutkan- ja čielggadanprográmmat/ kap. 500, poasta 50 Norgga dutkanráđi dutkanprográmma Poasttaide gullet buot Gielda- ja guovludepartementta ovddasvástádussurggiid dutkan- ja čielggadandoaimmat. Suorgeprinsihpa geažil leat máŋgga departementtas ja vuolit etáhtas DjO-doaimmat (dárogillii FoU) sámi dilálašvuođaid birra. Gielda- ja guovludepartementa lea 2001 rájes juolludan ruđa Norgga dutkanráđi sámi dutkanprográmmii (2001-2005). Prográmma ulbmil lea rekruteret dutkkiid ja movttiidahttit dutkamii mii buvttášii ođđa máhtu ja ođđa perspektiivvaid, ovddidit sámegiela dieđagiellan ja movttiidahttit sámi dutkama fágaidrasttideaddji ja ásahusgaskasaš ovttasbargui sihke riikkadásis, davviriikkalaččat ja riikkaidgaskasaččat. Go prográmmaáigodat nohká, de boahtá Dutkanráđđi árvvoštallat prográmma ulbmila ja árjjalašvuođa ovttasráđiid sámepolitihkalaš ja sámifágalaš birrasiiguin, ja dasto joatkit prográmmain dálá hámis dahje divodemiiguin. Prinsihpalaččat lea Dutkanráđđi geatnegahtton árvvoštallat lea go sámi áššiid dutkan áigeguovdil maiddái eará dutkanprográmmaid oktavuođas. Departementta jahkásaš 1,5 mill kr sturrosaš juolludus Norgga dutkanráđi sámi dutkanprográmmii, evttohuvvo lasihuvvot 2,5 mill kruvdnii 2005:s. Gielda- ja guovludepartementa lea juolludan ruđa Tromssa universitehtii čađahit Norgga birgenlágidutkosa. Dutkkus lea stuora birgenlágiiskkadeami oassi mii čađahuvvo 11 árktalaš guovllu eamiálbmogiid gaskka. Departementa lea maiddái juolludan ruđa Nordlandsforskningii árvvoštallat prosessaid mat leat čadnon guovtti luossa- ja guvžábiebmankonsešuvdnii Mosskes Divttasvuonas. Sámediggi lea ožžon ruđa joatkit prošeavtta Sámi statistihkka man ulbmil lea lágidit dilálašvuođaid kvantitatiiva dieđuid organiseremii. </p>
<p>Kap. 540, poasta 50 Sámediggi Álbmotválljejun orgánan lea Sámedikkis stuora friddjavuohta. Dat ii leat ráđđehusa vuollásaš orgána, ja ráđđehusas ii lea danne ovddasvástádus Sámedikki politihkalaš doaimmas dahje dain politihkalaš mearrádusain maid Sámediggi dahká. Dál hálddaša Sámediggi máŋga doarjjaortnega ja doaimma maid departementtat leat dasa sirdán. 2005:s evttoha ráđđehus juolludit 143,4 mill kr poasta 50 bokte. 1,5 mill kr dás galgá gokčat sámediggeválggaid oassalasti bellodagaid/organisašuvnnaid/listtuid diehtojuohkinbargguid, ja dat galgá maiddái gokčat Sámedikki diehtojuohkinbarggu 2005` sámediggeválggaid oktavuođas. Dasa lassin juolluduvvo 7 mill kr kap. 571 poasttas 64 Árvvoštusdoarjja, sámegiela hálddašanguovllu gielddaid ja fylkkagielddaid guovttegielalašvuođadoaimmaid várás. </p>
<p>Kap. 541, poasta 54 Vuoitu Sámeálbmotfoanddas Stuoradiggi mearridii geassemánu 16.b. 2000 juolludit 75 mill kr “Sámeálbmotfondii” 2000` dárkkistuvvon našunálabušeahta oktavuođas. Ruhtadanlávdegotti eanetlohku celkkii foandda ulbmila birra ahte foandda vuoitu galgá adnot iešguđet doaibmabijuide mat nannejit sámi giela ja kultuvrra. Stuoradikki mearrádus čilge foandda vuođđudeapmin leat oktasaš buhtadussan daid vahágiid ja vearrivuođaid ovddas maid dáruiduhttinpolitihkka dagahii sámi álbmoga ovdii. Supmis mii biddjo Sámedikki háldui 2005` bušeahta bokte, lea reantovuoitu ođđajagimánu 1.b. 2004 rájes juovlamánu 31.b. 2004 rádjái ja dat lea 4,65 mill kr. Foandda vuoitu ii gula Sámedikki rámmajuolludussii. </p>
<p>Kap. 541, poasta 70 Doarjja sámi ulbmiliidda 2005:s evttoha Ráđđehus juolludit departementta háldui 1,1 mill kr dán poastta bokte. Ulbmil lea seailluhit ja ovddidit sámi identitehta, kultuvrra ja servodateallima. Ovdal almmuhuvvui doarjjaortnet jahkásaččat. Departementa ii ane dan šat ulbmilažžan poastta sturrodaga geažil. </p>
<p>Kap. 541, poasta 72 Sámi giella ja diehtojuohkin 2005:s várrejuvvo 2,68 mill kr ráđđehusa sámegiela ja diehtojuohkin áŋgiruššamiidda. Ulbmil lea láhčit dili lasi almmolaš sámegielgeavaheapmái, eanet almmolaš dieđuid sámegielagiidda ja ahte dieđut sámi dilálašvuođaid birra norgga álbmogii oppalaččat buorránit. </p>
<p>Kap. 541, poasta 73 Boazodoalu riikkaidgaskasaš fága- ja gaskkustanguovddáš Ráđđehusa áigumuš lea ásahit riikkaidgaskasaš fága- ja gaskkustanguovddáža Guovdageidnui 2005` vuosttaš jahkebeali, vai dakko bokte nanne riikkaidgaskasaš boazodoalloovttasbarggu. Guovddáš galgá gaskkustit ja lonuhit dieđuid ja oččodit árktalaš guovlluid boazodoalloálbmogiid fágalaččat ovttasbargagoahtit. Bargu galgá leat ávkin ealáhusdoibmiide, almmolaš eiseváldiide, dutkanbirrasiidda ja eará fágabirrasiidda ja riikkaidgaskasaš organisašuvnnaide ja ovttasbargoorgánaide. Doibmii evttohuvvo juolluduvvot ruhta máŋgga departementabušeahta bokte. Gielda- ja guovludepartementta bealis evttohuvvo juolluduvvot 750 000 kr guovddážii. </p>
<p>Kap. 542, poasta 1 Eamiálbmotvuoigatvuođaid gelbbolašvuođaguovddáš Eamiálbmotvuoigatvuođaid gelbbolašvuođaguovddáš Guovdageainnus rahppui virggálaččat čakčamánu 1.b. 2003. Guovddáža deaŧaleamos barggut leat diehtojuohkin, duođašteapmi ja fierpmádathuksen. Lea sávahahtti ahte Guovddáš ásaha fágalaš fierpmádagaid eará ásahusaide mat barget eamiálbmotgažaldagaiguin riikaviidosaččat ja riikkaidgaskasaččat. Guovddáš boahtá čujuhit ođđa dutkandárbbuide, muhto dat ii galgga ieš leat dutkanásahus. Gielda- ja guovludepartementa evttoha juolludit 2,05 mill kr 2005:s. Olgoriikkadepartementa joatká iežas 1,2 mill kr:saš juolludemiin. </p>
<p>Kap. 552, poasta 72 Našovnnalaš doaibmabijut guovlluidovddideami várás </p>
<p>Juolludusa ulbmil lea ovddidit guovlluid ealáhusaid ja árvoháhkama. Dát galgá čađahuvvot nuppástuhttimiid, innovašuvnna ja ođđasisálggahemiid movttiidahttima bokte. Bargu čađahuvvo ovttasráđiid guovllulaš, našovnnalaš ja riikkaidgaskasaš bealálaččaiguin. 2005:s evttohuvvo oppalaččat 269,3 mill kr juolludus kap. 552, poastta 72 bokte. Sámedikki oassálastin rádjerasttideaddji Interreg-prográmmain ruhtaduvvo dán poastta bokte. Sámediggi oaččui 2,2 mill kr 2003:s ja 2,1 mill kr 2004:s. 2005` juolludus čielgá 2004` čavčča mielde.</p>
<p>Sámi doaibmabijuid várrejuvvon ruđat mat ovdal juolluduvvojedje kap. 732 poasta 74 bokte, leat 2003 rájes biddjon Dearvvašvuohta Davvin vuođđojuolludussii ja jotkojuvvojit.</p>
<p>Kap. 728. NOU 1995:6 Sámi álbmoga dearvvašvuođa- ja sosiálabálvalusa plána 2004` doaibmabijut 2004:s biddjo 10,7 mill kruvnno "Girjáivuohta- ja ovttaárvosašvuohta" nammasaš doaibmaplána áigumušaid čađaheapmái. Dát doaibmaplána lea NOU 1995:6 Norgga sámi álbmoga dearvvašvuođa- ja sosiálabálvalusa plána čuovvoleapmi. Ruđain lea 5,1 mill kr sirdojuvvon Sámediggái ja gollá eanasmuddui 2 fágavirgái dearvvašvuođa- ja sosiálaáššiid čuovvoleami várás, rehabiliterenstipenddaid joatkimii ja prošeaktadoaimmaide. 2002` evaluerema mielde, lea Sámedikkis iehčanas ovddasvástádus hálddašit doarjjaruđaid. Sosiála- ja dearvvašvuođadirektoráhta hálddaša reasta 5,6 mill kr eará plánadoaibmabijuid álggaheami várás. Sámi dearvvašvuođa dutkama guovddáš lea 2004:s ožžon 4,3 mill kr dábálaš doibmii ja sámi guovlluid dearvvašvuođa- ja birgenlágiguorahallama gárvvisteapmái. Reasta ruđat adnojit sámi diehtojuohkinbálvalusa ásaheapmái, jorgalanbargguide, dulkaoahpu ovdaprošektii ja sámi logopedavirggi oasseruhtadeapmái mii galgá álggahuvvot Sonjatun dearvvašvuođaguovddážii Ráissas. 2005` doaibmabijut 2005:s jotkojuvvo "Girjáivuohta ja ovttaárvosašvuohta" doaibmaplána čađaheapmi. Departementa eaktuda lagas ovttasbarggu Sámedikki ja Sosiála- ja dearvvašvuođadirektoráhta gaskka doaibmaplána doaibmabijuid čađahettiin. Doaibmaplána gusto 2002-2005 áigodagas. Plána čuovvoleapmi galgá čielgat 2005 mielde. </p>
<p>Kap. 743 Stáhtalaš doaibmabijut psykalaš dearvvašvuođa arvvosmahttimis Psykalaš dearvvašvuođa Álggahanplánas daddjo ahte sápmelaš olbmuide geat gillájit psykalaččat, galgá nannejuvvot fálaldat gelbbolašvuođaguovddáža huksema bokte ja dikšunbálvalusa viiddideami bokte. Dearvvašvuođadepartementa áigu joatkit plánain viiddidit Kárášjoga ja Leavnnja psykalaš dearvvašvuođasuodjalusa riikaviidosaš gelbbolašvuođabásan sámi álbmoga bálvalusaid várás. Bearašossodaga ja nuoraidpsykiatriija fáhkkasajiid huksen lea vuoruhuvvon doaibmabidju. Ulbmila ollislaš juolludeapmi 2004:s lea su. 13 mill kr (6 mill kr lassáneapmi 2003 rájes). 2005` juolludeapmi plánejuvvo lasihuvvot sullii 18 mill kruvdnii. </p>
<p>Kap. 854 Mánáid ja nuoraidsuodjalusa doaibmabijut, poasta 21 Sierra doaibmagolut MBD áigu 2005:s joatkit doaibmadoarjagiin Davvi-Norgga mánáidsuodjalusa ovddidanguovddážii. Guovddáš áŋgiruššá ee. dutkan-, ovddidan- ja gaskkustanbargguin dain oktavuođain go mánáidsuodjalus deaivida máŋggakultuvrralaš servodagain, ja deattuha erenoamážit mánáidsuodjalusa sámi oktavuođain. </p>
<p>Kap. 854 Mánáid- ja nuoraidsuodjalusa doaibmabijut, poasta 71 Ovddidan- ja diehtojuohkinbargu j.e. Lea dárbu buoridit mánáidsuodjalusbálvalusa máŋggakultuvrralaš gelbbolašvuođa, ja nu maiddái mánáidsuodjalanmáhtolašvuođa sámi oktavuođas. Dan vuođul juolludii MBD 2003:s ruđaid Davvi-Norgga mánáidsuodjalusa ovddidanguovddážii hábmet njeallje temágihppaga sámi mánáidsuodjalusa birra mat galget adnot studeanttaid vuođđo- ja joatkkaoahpahusas ja mánáidsuodjalusbálvalusa bargiide. Gihppagat válbmanit 2004 loahpas. </p>
<p>Kap. 856 Mánáidgárddit, poasta 50 Doarjja sámi mánáidgárdefálaldagaide Sámediggi hálddaša sierra doarjaga mii juolluduvvo sámi mánáidgárddiide ja ruđaid ovddidan- ja diehtojuohkinbargguide, rektruterendoaimmaide ja pedagogalaš oahpponeavvuid ráhkadeapmái. Sámediggi lea ođastan sámi mánáidgárddiid sierradoarjaga njuolggadusaid 1.1.2004 rájes. Sierradoarjaga ulbmil lea fuolahit sámi mánáide vejolašvuođa ovddidit ja nannet giela ja kulturduogáža mánáidgárddis. 2003: jugii Sámediggi ruđaid 45 sámi mánáidgárdái (70 ossodahkii). Dasto juolluduvvui maiddái doarjja 16 dáčča mánáidgárddiid sámegieloahpahussii. Sámediggi lágidii riikaviidosaš mánáidgárdebargiid konferánssaid ja fierpmádatčoahkkanemiid. Sámediggi attii maid doarjaga iešguđet lágán prošeavttaide, ee. lullisámi guovllus. </p>
<p>Kap. 857 Mánáid- ja nuoraiddoaibmabijut, poasta 70 Mánánid- ja nuoraidorganisašuvnnat Dán postii gullet doarjagat eaktodáhtolaš mánáid- ja nuoraidorganisašuvnnaid riikaviidosaš bargguide. Ulbmil lea lágidit mánáide ja nuoraide dilálašvuođa searvat mánáid- ja nuoraidorganisašuvnnaide. Doarjagat galget movttiidahttit organisašuvnnaid atnit fuola ja váldit mieldeovddasvástádusa, ja sihkkarastit organisašuvnnaid mieldemearridan- ja demokratiijaarenan. </p>
<p>Kap. 857 Mánáid- ja nuoraiddoaibmabijut, poasta 79 Riikkaidgaskasaš nuoraidovttasbargu j.e. Departementa áigu ain vuoruhit Barentguovllu nuoraidpolitihkalaš ovttasbarggu dan doaibmaplána vuoruhemiid ja evttohusaid vuođul mii dohkkehuvvui Nuoraidministtarkonferánssas Tromssas 2001:s. Maiddái 2005:s várrejuvvojit doarjjaruđat Barentguovllu mánáid ja nuoraid multilaterála prošeavttaide ja doaimmaide. Barentčállingoddi lea váldán badjelasas Barentguovllu multilaterála nuoraidovttasbarggu doarjjaortnega hálddašeami. Prošeavttat mat ovddidit sámi giela ja kultuvrra ja eamiálbmotnuoraid ovttasbarggu, vuoruhuvvojit. </p>
<p>Boazodoallohálddahus galgá láhčit dili nu ahte boazodoallopolitihka ulbmilat ollašuvvojit. Boazodoallohálddahus hálddaša boazodoallolága ja boazodoallošiehtadusa gaskaomiid. Boazodoallohálddahus lea maiddái Boazodoallostivrra ja guovllustivrraid čállingoddi ja čađaheaddji orgána ja dat doaibmá ráđđeaddin ealáhussii. Boazodoallopolitihka guokte iehčanas vuođđoárvvu leat ealáhuspolitihkalaš buvttadanárvu ja sámepolitihkalaš kulturárvu. Boazodoallopolitihkalaš ulbmilat leat ovttastuvvon “Nana bistevaš boazodallu”- doahpagis. Dát mearkkaša boazodoalu mas leat ekologalaš, ekonomalaš ja kultuvrralaš návccat. 2003` raporta Ođđajagimánus 2002 mearridii Boazodoallostivra Oarje-Finnmárkku boazodoalloguovllu geasseguohtunorohagaide 63 700 bohcco alimus boazolohkun, dát divvojuvvui maŋŋil 64 300 sturrosaš boazolohkun. Dán mearrádusa čađaheami várás juolluduvvui ruhta ásahit prošeaktakantuvrra mii golmmá jagi áigodagas galgá bargat boazologu heivehemiin. 2003:s lea kantuvra ovttasráđiid guoskevaš boazoeaiggádiiguin ohcan čovdosiid dasa movt heivehit iešguđet orohagaid boazologu nu njuovžilit go vejolaš. Boazolohku ii leat unniduvvon 2002 ektui. Ággan dása lea ee. bohccobierggu váttis márkandilli 2003/2004` čavčča ja dálvvi mii dagahii boazoeaiggádiid njuovvanboazologu lasiheami ovdii. Maiddái Nuorta-Finnmárkku boazologu heiveheapmi guohtuneatnamiidda joatkašuvvá. Dát leat leamaš sihke resursagáibideaddji ja áddjás barggut. Maŋemus golmmá jagi buorit guohtumat leat lassánahttán Finnmárkku boazologu mearkkašahtti ollu. Buorit dálkkádagat ja unnán muohta lea buoridan guohtumiid. Muhtun guovlluid jeageleatnamat eai leat leamaš guođohuvvon ovdal dál. Danne leat bohccot buori vuoimmi nalde, miesseprosenta lea loktanan ja bohccot leat buorebut seilon. Boazologu lassáneapmi heađušta boazologu heiveheami, ja guhkilmasat boahtá dát vahágahttit ealáhusa ekologalaš návccaid. Boazodoalu boraspirevahágat leat unnon 2000/01 rájes go ledje eanemus, muhto ain leat vahágat dohkkemeahttun stuorrát muhtun guovlluin. Boazodoallohálddahus lea ovttasráđiid Fylkkamánni birasgáhttenossodagaiguin áŋgirit geahččalan buoridit duođaštusaid daid bohccuid ovddas maid boraspire váldá, ja lea maiddái oččodan boraspiriid máddodatdási čielggaduvvot, ja lágidan ja čađahan doaimmaid maiguin eastada massimiid. Boazodoallohálddahusas lea ovddasvástádus áimmahuššat boazodoalu areálaberoštusaid dábálaš areálahálddašeamis. Mearkkašahtti oassi hálddahusa návccain manná dákkár áššiide. Hástalussan lea ahte ovttaskas áššit lassánit. Boazodoallohálddahus lea bargan boazodoalu váikkuhanfámu buoridemiin daid gaskaomiid bokte mat stivrejit areálageavaheami. Areálageavaheami lágaid ja njuolggadusaid rievdadettiin lea hálddahus buktán árvalusaid. Boazodoallohálddahus lea Boazodoalu ovdánahttinfoandda (BOF) čálli ja lea dakko bokte vuoruhan dutkanohcamušaid main lea ulbmil duođaštit boazodoalu areálaberoštusaid ja ovddidit vugiid movt duođaštit boazodoalloguovlluid sisabáhkkemiid váikkuhusaid. Boazodoallohálddahus lea geahččalan oččodit stuorát ipmárdusa dasa movt olu plánejuvvon bieggafápmoprošeavttat vahágahttet boazodoalu, ja maiddái man deaŧalaš lea oažžut ollislaš árvvoštallama dáid prošeavttaid oktavuođas mat leat čađahuvvon ja mat leat plánejuvvome. Boazodoallohálddahus lea rahpan ođđa neahttasiidduid mas maiddái digitála boazodoallokárttat leat mielde. Boazodoalu ovddidanfonddas lea 2 mill kr sirdojuvvon Sámi ovddidanfondii. Eanandoallodepartementa lea nammadan lávdegotti mii galgá guorahallat nissonolbmuid dili boazodoalus. Ulbmilin lea ovddidit boazodoalloealáhussii ođđa ja eanet ulbmilaš dásseárvopolitihka vai nissonolbmot beasaše eambbo searvat ja oassálastit boazodoalus. Doarjjaohcan meannudeami heivehettiin, álkidahttidettiin ja beavttálmahttidettiin, lea Boazodoallohálddahus váikkuhan deaŧaleamos rievdademiide mat leat dahkkon. Ealáhussii leat sáddejuvvon njuolggadusat sihke dárogillii ja sámegillii. Boazodoallohálddahusa beaivválaš ságastallamat boazodolliiguin, sihke meahcis ja kantuvrrain, leat mávssolaččat gustojeaddji politihka gulaheamis. Boazodoallohálddahus lea 2003:s ráhkadan ođđa bargoveahkanjuolggadusaid ja dasa gullevaš bagadusaid ja virgáibidjanvugiid. Hálddahus lea joatkan barggus hálddahusa gelbbolašvuođaplána ulbmiliid ollašuhttimiin. 2005` bušeahttaárvalus Boazodoallohálddahus galgá vuoruhit Nuorta-Finnmárkku boazodoalloguovllu orohagaid alimus boazologu mearrideami, ja čađahit Boazodoallostivrra mearrádusa Oarje- Finnmárkku boazodoalloguovllu geasseguohtunorohagaid alimus boazologu mearrádusa, vai boazolohku heivehuvvo guohtunváriide ja vai Finnmárkku boazodoalu návccat nannejuvvojit. Dán oktavuođas čujuhit ásahuvvon prošeaktakantuvrii mii galgá čađahit daid šiehtadusaid mat leat dahkkon boazodolliiguin boazologu unnideami hárrái. Boazodoalu resursaguovddáža ásaheapmi álggahuvvui 2004` čavčča. Guovddáš organiserejuvvo Boazodoallohálddahusa gullevaš prošeaktan. Boazodoallohálddahus galgá váikkuhit dasa ahte guovddáš šaddá daid boazodolliid bálvalusguovddážin geat dáhttot heaitit ealáhusas ja geat ohcet eará sisboađuid. Hálddahus galgá maid láhčit dili Finnmárkku eará rámmaeavttuid gárvvisteapmái. Šiehtadusjagi 2004/2005 boazodoallošiehtadusa meannudettiin, deattuhii Stuoradiggi ahte mearriduvvon boazolohku galgá olahuvvot, vrd. Árv. S nr. 242 (2003-2004): Maŋŋel go čakčanjuovvamat leat čađahuvvon, de ferte ođđasis árvvoštallat lea go álggahuvvon doaibmabijuiguin vejolaš unnidit boazologu. Jus eará gaskaoamit dárbbašuvvojit olahit dán ulbmila, de ferte árvvoštallat galgá go ráddjegoahtit iešguđet boazodoallái boazolohkomeari". </p>
<p>Eanandoallodepartementa vuorjašuvvá Finnmárkku alla boazologuin. Buorit dálvvit ja miessás jagit, bohccot mat leat buori vuoimmis ja váttis márkandilálašvuohta, lea dagahan ahte boazologu heiveheapmi šattai stuorát hástalussan go dat maid álggos leimmet vuordán. Eanandoallodepartementa atná áibbas deaŧalažžan heivehit boazologu guohtunresurssaide, ja boahtá dárkilit čuovvut 2004/2005` njuovvanáigodaga ovdáneami. Álggahuvvon proseassa vuođđu lea eaktodáhtolaš boazologu heiveheapmi. Jus dat ii menestuva dohkálaččat, de ferte bargu čađahuvvot boazodoallolága bággodoaibmanjuolggadusaid vuođul. Eanandoallodepartementa ferte dalle máhccat Stuoradiggái dáinna gažaldagain. Boazodoallohálddahus galgá dábuhit gáibiduvvon vuođđodieđuid, vai Finnmárkku guohtunresursadili dárkkistuvvo dan muddui go dárbbašuvvo. Boazodoallohálddahus galgá ain ásahit fierpmádagaid ja ovttasbargolihtuid eará almmolaš orgánaiguin ja oahpásnuhttit sin boazodoalu dárbui bisuhit oktilis areálaid, ja dasa movt iešguđet doaibmabijut boazoguohtuneatnamiin váikkuhit boazodollui. Hálddahusa bargui gullá maiddái duođaštit boazodoalu areálageavaheami ja almmustuhttit dan gielddaide ja fylkkaide. Boazodallohálddahus galgá áŋgirit oččodit areálageavaheami stivrejeaddji lágaid ja njuolggadusaid nuppástuhttot. Dasto galgá hálddahus bidjat árjjaid loktet sihke iežas bargiid ja boazodolliid gelbbolašvuođa gustojeaddji láhkamearrádusaid ja njuolggadusaid hárrái. Boazoodallohálddahus galgá joatkit barggus boazodoalu areálaid árvoklassifiseremiin, ja oččodit ođastuvvon orohatplánaid gárvvistuvvot. Boazodoallohálddahus galgá veahkkin loktet boazodoalu árvoháhkama. Hálddahus galgá ovttasráđiid ealáhusa orgánaiguin ja eará oassálastiiguin váikkuhit dasa ahte boazodoallošiehtadusa ekonomalaš resurssat adnojit ulbmillaš vuogi mielde, mii doaibmá bures ja mii lokte árvoháhkama. Dán oktavuođas galgá hálddahus bargat dan badjelii ahte Boazodoalu ovdánahttinfoandda ja Boazodoalu árvoháhkanprográmma gaskaoamit ovttastahttojuvvojit, vai dát guokte ortnega doibmet nu bures go vejolaš. Dasto galgá hálddahus láhčit dili boazodoalloealáhusa, Innovasjon Norge ja iežas hálddahusa positiiva ovttasbargui árvoháhkanprográmma čađahettiin. Nissonolbmuid ja bearrašiid nannema doaibmabijut álggahuvvojedje 1999:s. Ortnet árvvoštallojuvvui 2004:s. 2004:s guorahallojuvvui maiddái nissonolbmuid dilli boazodoalus. Ovttasráđiid departementtain galgá hálddahus geahčadit árvvoštallama evttohusaid ja daid evttohusaid mat ovddiduvvojedje guorahallamis nissonolbmuid dili birra boazodoalus. Boazodoallohálddahus galgá leat mielde fuolaheamis ahte doarjjaortnegat adnojit vuogálaččat vai árvoháhkama lokte álkit ja buoret njuolggadusaid bokte. 2005:s galgá Boazodoallohálddahus ain láhčit dili hálddahusa elektrovnnalaš iešbálvalančovdosiidda, vuogádatovddideapmái ja evttohit álkidahttit boazodoallošiehtadusa ekonomalaš gaskaomiid ortnegiid. Dasto galgá hálddahus fuolahit ahte iešguđet boazodoalloguovlluid ovttaskas boazodolliid áššit gieđahallojuvvojit johtilit ja vuoiggalaččat. Oassin bearráigeahččanbarggus galgá hálddahus joatkit bohccuid lohkat iešguđet boazodoalloguovlluin, ja dalle vuoruhit Finnmárkku boazodoalloguovlluid. Jus boazolohkanbohtosiin ja boazodolliid iežaset raporteremiin lea stuora vealla, de galget doaibmabijut álggahuvvot. Boazodoallohálddahus galgá árjjalaččat leat mielde ovddideames riidoeastadeaddji doaibmabijuid eará ealáhusberoštusaid ektui. Ferte ovdamearkka dihte fuolahuvvot ahte riiddut geahpeduvvojit nu olu go vejolaš, eavttuid ja neavvuma bokte dain oktavuođain go áidun ja motoriserejuvvon fievrruid ja neavvuid geavaheapmi lea dárbbašlaš. Boazodoalu areálageavaheami ja dan vuoigatvuođaid duođašteapmi mearrida ealáhusa boahtteáiggi. Fierpmádagat ja ovttasbargolihtut eará almmolaš orgánaiguin galget almmustuvvat vai boazodoallu buorebut dohkkehuvvo. Dasto gáibiduvvo lagas oktavuohta ealáhusa ovddasteddjiid ja Boazodoallohálddahusa gaskkas duddjon dihte luohttámuša ja ipmárdusa. Diekkár ovttasbargu lea deaŧalaš jus návccalaš ovdáneapmi galggaš ollašuvvat. Boazodallohálddahus galgá leat doaibma mii ávkkástallá návccaidisguin buresdoaibmi vuogi mielde, ja mii hálddašeami ja ráđđeaddima bokte sihkkarastá geavaheddjiide buresdoaibmi bálvalusaid. Boazodoallohálddahus galgá ain áŋgiruššat ovddidit bargiid- ja bálkápolitihka, gelbbolašvuođaloktema, organisašuvdnaovddideami, ekonomiijastivrema, jođiheaddjeovddideami, siskkáldas doaimmaid ja IKT. Gelbbolašvuođaloktema oktavuođas galgá hálddahus erenoamážit vuoruhit bargiide sámegieloahpahusa.</p>
<p>Kap. 1149 Eanandoalu árvoháhkan- ja ovddidandoaibmabijut. Doarjja Eanandoalu ovddidanfondii Maŋemus jagiid lea Sámi ovddidanfondii juolluduvvon 2 milj kr eanandoallošiehtadusa bokte. Dát juolludus jotkojuvvo 2004:s. </p>
<p>Kap. 1151 Boazodoallošiehtadusa čađaheapmái (1000 kr) </p>
<p>Poasta Doaibmabijut</p>
<p>Rehketdoallu 2003</p>
<p>Salderejuvvon bušeahtta 2004</p>
<p>Evttohus200551</p>
<p>Doarjja Ovddidan- ja investerenfondii 30 900 36 500 33 500 72</p>
<p>Doarjja organisašuvdnabargguide 5 600 5 600 5 800 75</p>
<p>Goluidgeahpedan- ja njuolggadoarjja, sáhttá sirdojuvvot 55 720 51 100 53 900 79 </p>
<p>Čálgoortnegat 1 800 1 800 82</p>
<p>Bohccobierggu radioaktiivvalašvuođa golut 5 820</p>
<p>Submi98 041 95 000 95 000</p>
<p>Kapihttalii gullet juolludusat boazodoallošiehtadusa čađaheami várás ja juolludusat gokčat goluid maid bohccobierggu radioaktiivvalašvuohta dagaha. Boazodoallošiehtadus ja boazodoalloláhka leat boazodoallopolitihka ulbmiliid ja njuolggadusaid olaheami deaŧaleamos doaibmi gaskaoamit. Boazodoallošiehtadusas mearriduvvo movt ekonomalaš gaskaoamit galget geavahuvvot, ee. boazodoallolága áigumušaid ja mearrádusaid vuođul. Ulbmilat ja strategiijjat čilgejuvvojit dárkileappot st.prp. nr. 65:s (2003-2004) ja Árv. S. nr. 242:s (2003-2004) 2004-2005` boazodoallošiehtadusa birra, goluid gokčan maid bohccobierggu radioaktiivvalašvuohta dagaha, ja 2004` stáhtabušeahta rievdadusat. </p>
<p>Kap. 1429, poasta 50 Doarjja sámi kulturmuitosuodjaleapmái Birasgáhttendepartementa joatká sámi kulturmuitosuodjalanbarggu doarjjaortnegiin. Doarjjaortnet galgá áimmahuššat sámi kulturmuitobarggu ja kulturbirasbarggu váldokulturmuitofágalaš beliid. Ruđat galget eanas adnot máŧasdoallan- ja divodanbargguide. 2005:s lea evttohuvvon juolludit 2 mill kr ulbmilii. Sámediggi hálddaša ruđaid Birasgáhttendepartementta juolludusreivve mielde. Birasgáhttendepartementa sirddii 2001:s kulturmuitolága válddi Sámediggái. Sámediggi oaččui gaskaboddosaš geahččalanortnega mielde 3 jahkái hálddašanovddasvástádusa sámi kulturmuitoberoštumiin. 2003:s árvvoštalai NIBR geahččalanortnega ja dat guhkiduvvo 2004 lohppii. </p>
<p>Kap. 163, poasta 71 Humanitára veahkki ja olmmošvuoigatvuođat Guovdageidnui lea ásahuvvon eamiálbmotvuoigatvuođaid gelbbolašvuođaguovddáš st. dieđ. nr. 21 (1999-2000) Olmmošvuoigatvuođaid doaibmaplána evttohusa vuođul. Gielda- ja guovludepartementa ja Olgoriikkadepartementa ruhtadit gelbbolašvuođaguovddáža doaimma. Vuordimis joatkašuvvá 2005` doarjja gelbbolašvuođaguovddážii seamma dásis go ovdal. </p>
<p>Doarjja riikkaidgaskasaš bargui Olgoriikkadepartementa áigu nugo ovdal árvvoštallat Sámedikki doarjjaohcama searvat ON:ii ja eará riikkaidgaskasaš bargguide. </p>
<p>Kap. 400 Justisdepartementa, poasta 01 Doaibmagolut Sámi vieruiduvvamiid ja riekteoainnuid dutkanprošekta Sámi vieruiduvvamiid ja riekteipmárdusaid dutkanprošeakta lea fágaidrasttideaddji dutkanprošeakta man ulbmil lea čilget sámi riektevieruid ja riekteipmárdusaid mat leat leamaš ja leat sámi guovlluid eatnamiid ja čáziid rivttiid ja geavaheami oktavuođas. Prošeakta lea juhkkojuvvon guovtti oassái, ja dál lea II. oassi jođus, namalassii sámi riektevierut ja riekteipmárdusat Finnmárkku lulábealde. Prošeavtta II. oasi jođiha ođđasisnammaduvvon sámi vuoigatvuođalávdegoddi, man mandáhtta lea čadnon seamma guovlluide. I. oasi bohtosat, sámi riektevieruid ja riekteipmárdusaid čielggadeapmi Finnmárkku fylkkas, leat almmuhuvvon NOU 2001: 34:s. Lea juolluduvvon 2 mill kr prošektii 2002-2004 áigodagas. Justisdepartementa boahtá čielggadit dutkanprošeavtta loahpaheami formálalaš, fágaláš ja ekonomalaš eavttuid 2004` čavčča mielde. Sámivuoigatvuođalávdegoddi 2004:s lea Justisdepartementa juolludan 4,08 mill kr Sámivuoigatvuođalávdegoddái kap. 400, poasta 01 bokte, ja das lea 2 mill kr várrejuvvon dutkamii. Lávdegotti 2005` rámma mearriduvvo ođđajagimánu álggus 2004. </p>
<p>Kap. 440 Politiijadirektoráhta – Politiija- ja leansmánneetáhta, poasta 01 Doaibmagolut Kap. 440, poasta 01:s leat moanaid jagiid biddjon ruđat politiijaguovlluid atnui main lea guovttegielat álbmot (sámegiella/dárogiella). Tromssa politiijameašttir hálddaša ruđaid sierra njuolggadusa mielde. Ulbmil lea buoridit máhtu sámegiela birra dain politiijaguovlluin gos leat sápmelaččat. Politiijaguovlluin gos guovttegielalašvuohta dagaha lassibarggu, sáhttet danne ohcat doarjaga várrejuvvon ruđain. Juolludusohcamušat rievddadit jagis jahkái, dađi mielde man olu politiijaguovlluid bargit dárbbašit oahpahusa. 2004:s lea dán ulbmilii várrejuvvon 0,4 mill kr. Seamma ollu várrejuvvo 2005:s. </p>
<p>Kap. 470 Nuvttá riekteveahkki, poasta 72 Doarjja sierra riekteveahkkedoaimmaide Sis-Finnmárkku riekteveahkkekantuvra ásahuvvui 1997:s ja prošeaktačilgehusas deattuhuvvo ahte “stuora oassi álbmogis dáppe leat sámit geat leat minorihtajoavku mas leat erenoamáš váttisvuođat, sihke gielalaččat ja geográfalaččat. Dán joavkku riekteveahkkedárbu lea erenoamáš stuoris.” Guovllus leat advokáhtat hárvvibut go riikkadásis. Maiddái danne doaimmahuvvo kantuvra. Justisdepartementta doarjja Sis-Finnmárkku riekteveahkkekantuvrii lea su. 1,25 mill kr 2004:s. Áigumuš lea juolludit seamma olu (haddemuddejuvvon) 2005:s. Sis-Finnmárkku riekteveahkkekantuvrra áššit unno sakka 2002:s maŋŋil go Stuoradiggi mearridii ahte kantuvra ii šat galgga fállat nuvttá riekteveahki buohkaide, muhto baicca čuovvut nuvttá riekteveahkkenjuolggadusaid, vrd st. dieđ. nr. 25` (1999-2000) Nuvttá riekteveahki birra Árv. S. nr. 181 (1999-2000). Sámediggi lei dáhtton hálddašit Sis-Finnmárkku riekteveahkkekantuvrra juolludusa. Justisdepartementta ja Sámedikki dialoga lea dál bissehuvvon maŋŋil go Sis-Finnmárkku riekteveahkkekantuvrii addojuvvojedje ođđa doaibmanjuolggadusat. Dát leat heivehuvvon riekteveahkkelága njuolggadusaide seammás go erenoamážit galget dustet sámegielat álbmoga erenoamáš dárbbuid, ja álkidahttit nuvttá riekteveahki ohcamušaid meannudeami. Maŋŋel go ođđa njuolggadusat ásahuvvojedje, de leat kantuvrra áššit fas lassánan. 2003:s meannudii kantuvra 171 ášši. 187 áššis addui njálmmálaš ráđđeaddin. 2004:s orrot Sis-Finnmárkku riekteveahkkekantuvrra áššit vel eambbo lassáneame. Sihke Sámediggi ja Justisdepartementa leat duhtavaččat dáinna ovdánemiin. </p>
</body></document>
