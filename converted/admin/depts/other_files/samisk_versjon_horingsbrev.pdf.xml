<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>1313</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://www.regjeringen.no/Upload/LMD/Vedlegg/Horinger/Samisk_versjon_horingsbrev.pdf</origFileName><parallel_text xml:lang="nob" location="1_id_95738.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Go Stuorradiggi meannudii Stuorradiggedieđáhusa nr.12 (2002-2003) elliiddoalu ja elliidčálggu birra, de mearriduvvui ahte ráhkaduvvo ođđa láhka elliidčálggu birra, vai Norga šattašii ovddemuččaid searvái dán barggus. Soria Moria-julggaštusas celkkii Ráđđehus ahte sii vuoruhit elliidčálggu. Láhkaárvalusa duogážin lea dat go dál lea máhtolašvuohta sakka ovdánan elliid návccaid ja dárbbuid birra, nu maid biddjojit alla etihkalaš ulbmilat dan hárrái mo mii háliidit ahte elliiguin galgá meannuduvvot servodagas. Dat ahte dohkkehuvvo ahte elliin lea árvu iešalddiset lassin dasa ahte dat leat ávkkálaččat olbmuide, lea dettolaš eaktu lágas . Áigi lea láddan ođđaáigásaš lága ásaheapmái, mii suddje elliid dan fágalaš máhtu vuođul ja vuođu mielde  mii lea elliide buorrin.</p>
<p>Seammás go láhkaárvalus bidjá standárddaid mat láhčet dili buori elliidčálgui dálá áiggis, de galgá láhkaárvalusa leat vejolaš dulkot servodaga gustovaš etihkalaš norpmaid ektui mat gusket elliiddollui, ja dainna lágiin galgá sáhttit leat áigeguovdil maiddái guhkit áigodahkii. Dáinna láhkaárvalusain oainnusin dahkat áigumuša ahte leat buorrin ovdamearkan elliid beroštumiid suddjemii, maiddái riikkaidgaskasaččat.</p>
<p>Mielddusin čuovvu gulaskuddannotáhtta oktan ođđa elliidčálgolága árvalusain. Gulaskuddannotáhtta leat Eanadoallo- ja biebmodepartemeanta ja Guolástus- ja riddodepartemeanta ráhkadan ovttas. Gulaskuddanreive ja dan mildosat leat maiddái gávdnamis dárogillii neahttačujuhusas:</p>
<p><em type="italic">http://www.regjeringen.no/nb/dep/lmd/dok/Horinger/Horingsdokumenter/2007/Horing--Ny-lov-om-dyrevelferd---alminne.html?id=489848. </em>Mii bivdit sáddet </p>
<p>gulaskuddancealkámušaid Eanadoallo- ja biebmodepartementii. Gulaskuddanáigemearri lea <em type="bold">vuossárgga 18.02.2008.</em> </p>
<p><em type="bold">Duogáš </em></p>
<p>Ođđa láhka elliidčálggu birra boahtá dálá elliidsuodjaluslága sadjái, mii bođii jagis 1974, ja guoská nu movt dálá láhka ge sihke olbmuid eaiggádan elliide ja meahcceelliide. Evttohuvvo rievdadit lága nama, danin go elliidčálgu- sátni lea viidát doaba, mii ovdanbuktá positiiva ulbmila dan ektui ahte elliin galgá leat buorre dilli ja dat galget loaktit. Elliidčálggu doahpagii gullá maiddái elliidsuodjaleapmi.</p>
<p>Láhkaárvalusa vuođđu hukse buore muddui ođđa máhttui elliid návccaid ja dárbbuid birra,<em type="bold"> </em>ja maiddái<em type="bold"> </em>čujuhuvvon ulbmiliidda Stuorradiggedieđáhusas nr.12 elliiddoalu ja elliidčálggu birra. Stuorradiggi bivddii Ráđđehusa čuovvolit dieđáhusas buot čujuhuvvon ulbmiliid ja strategiijaid, sihkkarastin dihte ahte Norga šaddá ovddemussii riikkaid searvvis elliiddoalu ja elliidčálggu hárrái. Go Stuorradiggi meannudii dieđáhusa, de doarjjui dan vuođđojurdaga ahte elliin lea árvvu iešalddiset, ja ahte elliid lunddolaš dárbbut galget váldojuvvot vuhtii. Dat vuođđojurdagat galget stivret min guottuid elliid ja elliiddoalu hárrái servodagas. Ulbmil ahte galgá ovddidit elliid árvvusatnima, lea dat mii dahká erohusa ođđa lága sátnegeavaheamis dálá elliidsuodjalanlága ektui. Go elliid árvvusatnin váldojuvvo lága ulbmila oassin, de šaddá oidnosii dat ahte láhka galgá ovddidit čálggu ja árvvusatnima elliid iežaset dihtii. Dat boahtá ovdan lága máŋgga ávnnaslaš mearrádusas, ovdamearkka dihtii go gildojuvvo rohcošit elliiguin ja gildojuvvo heakkahuhttit elliid vásedin guoimmuheami dahje gilvvohallama dihtii.<em type="bold"> </em></p>
<p>Láhkaárvalus bidjá oppalaš bajit prinsihpaid das movt olbmot galget gieđahallat elliid, ja fas dárkilut mearrádusat mat dievasmahttet lága leat fas láhkaásahusain. Leat jo muhtin láhkaásahusat, mat galget gustot ain boahtteáiggis ge. Seammás lea maid dárbu hábmet ođđa láhkaásahusaid ođđa lága vuođul.</p>
<p><em type="bold">Muhtin bealit láhkaárvalusas </em> </p>
<p>Láhkaárvalusas leat daddjon maidda elliide láhka gusto. . Ođđa máhtolašvuođa vuođul muddejuvvo mearri makkár elliid láhka guoská. Prinsihpalaš ođas lea dattetge ahte láhka gustogoahtá maiddái eará dilálašvuođaid ektui, go dušše dasa mii guoská olbmuid njuolggo váikkuheapmái elliide, ja mii sáhttá váikkuhit elliidčálgui ja elliid árvvusatnimii. Dat mielddisbuktá ahte dihto dilálašvuođain sáhttet maiddái biddjot gáibádusat buktagiid hárrái, mat leat ráhkaduvvon elliin.</p>
<p>Eallit mat gillájit dárbbašit veahki. Danin lea hui dehálaš ahte buohkain lea geatnegasvuohta veahkehit elliid. Elliid eaiggádiin gáibiduvvo sierranas ovddasvástádus, ja fas earáin geain ii leat gullevašvuohta eallái, lea geatnegasvuohta veahkehit iežaset eavttuid mielde ja konkrehta dilis. Dávjá lea doarvái dieđihit eaiggádii dahje almmolaš eiseválddiide.</p>
<p>Elliid veahkeheami geatnegasvuođa lassin ásahuvvo oppalaš geatnegasvuohta dieđihit Biepmobearráigehččui dahje bolesiidda jus eallit gillájit. Váilevaš bearráigeahčču ja dikšu mielddisbuktá menddo dávjá gillámušaid elliide. Okta láhkabarggu ulbmiliin lea leamaš láhčit dilálašvuođaid doaimmaide mat sáhttet álggahuvvot hehttet dakkár dáhpáhusaid dáhpáhuvvamis. Bearráigeahččaneiseváldi ii álo fuomáš áigge báli dakkár áššiid ovdáneami dábálaš bearráigeahču bokte. Danin dárbbašuvvo ahte buohkain lea geatnegasvuohta dieđihit bearráigehččui, nu ahte eahpedábálašvuođat fuomášuvvojit ja dieđiheamit mat dahkkojit dákkár diliid birra olahit  viidáseappot dakkár vugiin, ahte sihke eaiggát ja eallit sáhttet čuovvoluvvot oppalaččat ja veahkehuvvot nu jođánit go vejolaš.</p>
<p>Muhtin virgehasaide ii guoská dieđihangeatnegasvuohta dalle go sis lea ámmátlaš jávohisvuođageatnegasvuohta. Elliidčálggu áššiin leat dávjá máŋga beali, mat gullet sihke dearvvašvuhtii ja sosiála dilálašvuođaide lassin dasa go gullet elliid čálgui. Danne dárbbašuvvo ovttasbargu buot oasálaččaid gaskka, ovdamearkka dihtii dearvvašvuođabargiid, elliidčálgoeiseválddiid ja eanadoalu iežas organiseren fierpmádaga gaskka. Dan geažil evttohuvvo rievdadit dearvvašvuođabargiidlága vai čielggasmahttá ahte dearvvašvuođabargiin lea dihto eavttuiguin vuoigatvuohta dieđihit elliidsuodjalusáššiid birra. Seammalágan vejolašvuohta dieđihit lea hálddašanlága vuođul daid virgehasain geaidda dat láhka guoská. Mii ávžžuhit gulaskuddaninstánssaid erenoamážit ovdanbuktit iežaset oainnu hálddašanlága viidodaga áddejumi hárrái dán oktavuođas.</p>
<p>Máhttu lea eaktun dikšut elliid bures. Danne evttohuvvo lágas geatnegahttit ahte galgá gáibiduvvot dárbbašlaš gelbbolašvuohta elliid dárbbuid áimmahuššat. Eanas ealihanelliid hárrái leat jo gelbbolašvuođagáibádusat máŋgga láhkaásahusas.</p>
<p>Lea dehálaš ahte doaibmavuogit ja teknihkalaš rusttegat unnimus lágis čuhcet unohasat elliide. Dan vuođul lea árvalusas biddjon gáibádus, man mielde ođđa doaibmavuogit, metodat, reaiddut ja teknihkalaš čovdosat galget leat geahččaluvvon ja elliidčálggu dáfus heivvolažžan gávnnahuvvon ovdal go dat váldojuvvojit dábálaš atnui.</p>
<p>Evttohuvvo dasto maiddái oppalaš gielddus elliid duohtadeami vuostá dahje elliid rumašlahtuid eretváldima vuostá, earret go dalle go dat lea dárbbašlaš dearvvašvuođa vuhtiiváldima dihtii. Dat ii dattetge galgga hehttet dohkálaš merkema, dahje gáldema, dahje nállama elliidčálggu dahje erenoamáš geavahanvugiid vuođul.</p>
<p>Evttohuvvo maiddái láhkavuođđu mainna sáhttá gáibidit dahje gieldit elliid merkema, ja gáibidit merkejuvvon elliid registrerema. Dakkár gáibádusat fertejit biddjot láhkaásahussii. Dat lea erenoamáš áigeguovdil biebmoelliid hárrái.</p>
<p>Elliid galgá heakkahuhttit dohkálaš vugiin ja dohkálaš reaidduiguin. Dat guoská sihke elliiddoalu elliid ja meahcceelliid heakkahuhttimii. Gáibádus elliiddoalu elliid jámiheamis ovdal heakkahuhttima dahje dan áigge doalahuvvo.</p>
<p>Lea sávaldat nannoseappot deattuhit ealli beroštumiid go dat geavahuvvo geahččaladdama dahje oahpahusa oktavuođas. Dehálaš ođastus láhkateavsttas leage deattuhit daid prinsihpaid  ahte geahpedit, lonuhit eret ja buoridit geahččaladdanelliid geavaheami geahččaladdamiidda  mat čuovvot bures vuogáiduvvan prinsihpaid. Lassin boahtá vel ahte muhtin eallit, mat ovdal eai fátmmastuvvon njuolggadusaid osiin, gullet dál geahččaladdanealli doahpaga vuollái, ja nu gusket dán lága mearrádusat maiddái daidda. Dat addá rievttat bajilgova das man olu  geavahuvvojit  geahččaladdaneallit  ovtta jagis, ja dasa lassin láidesta buoremus vejolaš birrasa guvlui, geahčakeahttá dasa guđe láhkai ealli geavahuvvo dahje sáhttá jurddašuvvot geavahuvvot.</p>
<p>Láhkaárvalus čielggasmahttá eallidoalli geatnegasvuođa suddjet elliid boraspiriin ja eará várain. Mearriduvvon boraspirepolitihkka mielddisbuktá ahte muhtin diliin lea dárbu geatnegahttit čađahit doaimmaid, amaset guohtu šibiteallit gillát  boraspirevára geažil. Evttohuvvo danin mearridit láhkavuođu Biepmobearráigehččui man vuođul sáhttet dahkat mearrádusaid guođohanráddjehusaide gáhtten dihte šibihiid boraspiriin. Seammás lea dehálaš ovddidit oadjebasvuođa ja einnostahttivuođa ealáhusdolliide, geaid eallit guhtot guovlluin gos sáhttet leat boraspiret. Jus šibihat eai sáhte guohtut meahcis danin go boraspiret sáhttet fallehit, de lea dihto dilálašvuođain dárbbašlaš dahkat stivrejeaddji mearrádusaid guođohanráddjehusaid birra. Dakkár mearrádusat mielddisbuktet elliid čohkkema dahje gieldit luoitit elliid guohtumiidda. Dakkár stivrejeaddji mearrádusaid oktavuođas, main guođoheapmi ráddjejuvvo boraspiriid geažil, evttohuvvo addit eallieaiggádeaddjái vuoigatvuođa ekonomalaš buhtadussii, dan vuođul go mearrádus mielddisbuktá eambbo goluid. Buhtadus máksojuvvo mearriduvvon máksomeriid mielde. Buhtadus evttohuvvo rehkenastojuvvot dan beaivvi rájes go mearrádus boahtá fápmui. Dušše oanehisáigge mearrádusat, mat gustojit gitta ovtta vahku áiggi , sáhttet dahkkojuvvot nu ahte mearrádus ii vuoigadahte buhtadussii. Dárkilat mearrádusat dán ortnega ektui, ja eavttut buhtadusa vuoigatvuođa ja sturrodaga hárrái mearriduvvojit láhkaásahusas. Vurdojuvvo ahte buhtadusortnet hábmejuvvo nu ahte dat ii vuosttil eastadeaddji doaimmaid áigumušaid iige eallieaiggádeaddji ovddasvástádusa gáhttet šibihiid boraspiriid vuostá. Dát prinsihpat oktiivástidit buhtadusortnegii, mii lea mearriduvvon guohtunáigodahkii 2007. Biddjojuvvo vuođđun, ahte buhtadusortnet stivrejuvvo juolludemiid bokte.<em type="bold"> </em></p>
<p>Seammaládje go dálá elliidsuodjalusláhka fátmmasta maiddái ođđa elliidčálgolága árvalus meahcceelliid. Meahcceelliid hálddašeapmi lea dál juhkkojuvvon máŋgga departementii. Birasgáhttendepartemeanta ovddasvástida máddodathálddašeami ja meahcceelliid eallinguovlluid, elliidčálggu hálddašeapmi fas gullá nannáneanaelliid dáfus Eanadoallo- ja biebmodepartementii ja čáhceelliid dáfus Guolástus-ja riddodepartementii. Láhkaárvalusa oppalaš prinsihpat gustogohtet meahcceelliide, seammás go addojuvvo láhkavuođđu, mainna sáhttá mearridit dárkilat láhkaásahusaid ovdamearkka dihtii bivddu ja guolásteami birra, meahcceelliid gitta váldima ja doallama birra.</p>
<p>Gaskaoapmin eastadit geardduhuvvi láhkarihkkumiid ja hehtten dihte ođđa gillámušaid, árvaluvvo ahte Biepmobearráigehččui addojuvvo vuoigatvuohta mearridit gildosiid elliid doalu vuostá ja dan vuostá ahte leat searválaga elliiguin. Dakkár mearrádusat sáhttet dahkkojuvvot olbmuid ektui geat leat rihkkon lága duođalaččat dahje geardduhemiin.</p>
<p>Dálá elliidsuodjalanlága bearráigehččet sihke Biepmobearráigeahčču ja elliidsuodjalanlávdegottit. Dasa lassin hálddaša sierra lávdegoddi mearrádusaid, mat gusket elliidgeahččaladdamiidda. Departemeanttain eai leat konkrehta plánat rievdadit bearráigeahččanválddi, muhto čujuhit gulaskuddannotáhtas sihke ákkaide, mat dorjot dálá bearráigeahččanmodealla doalaheami, ja ákkaide, maid mielde dan berrešii rievdadit. Departemeanttat áigot earret eará gulaskuddancealkámušaid vuođul árvvoštallat mo bearráigeahččanváldi galgá organiserejuvvot. Dan geažil mii dáhttut gulaskuddaninstánssaid buktit oaiviliiddiset dan gažaldaga hárrái erenoamážit.</p>
</body></document>