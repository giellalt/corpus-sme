<document xml:lang="sme" id="no_id"><header><title>Fágaplána. Sámi vuođđoskuvlaoahpaheaddjioahppu 1-7. Sámeigella ja sámi girjjálašvuohta 1</title><genre code="admin"/><author><unknown/></author><year>2014</year><wordcount>2567</wordcount><conversion_status type="standard"/><availability><free/></availability><origFileName>http://sh.pedit.no/web/NettskoleRessurs.axd?id=f6aed61f-c747-4853-a301-01606507ace6</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version><note>Source http://sh.pedit.no/web/PageND.aspx?id=229832</note></header><body><p>FÁGAPLÁNA</p>
<p><em type="bold">SÁMI </em></p>
<p><em type="bold">VUOĐĐOSKUVLAOAHPAHEADDJIOAHPPU 1-7 </em></p>
<p><em type="bold">Sámegiella ja sámi girjjálašvuohta 1 30 oahppočuoggá </em></p>
<p>Dohkkehuvvon Sámi allaskuvlla dutkan- ja oahppostivrras 17.09.2014 áššis 59/14 3 <em type="bold">1 </em></p>
<p><em type="bold">VUOSTTAŠ OASSI (OPPALAČČAT) 1.1 </em></p>
<p><em type="bold">OAHPPOOVTTADAGA NAMMA 1.2 </em></p>
<p><em type="bold">OPPALAŠ DIEĐUT OAHPU BIRRA </em></p>
<p><em type="bold">OAHPPOVTTADAGA KODA: </em></p>
<p>V-SAM1 </p>
<p><em type="bold">VIIDODAT: </em>30 oahppočuoggá mat juohkásit guovtti 15 oč. oahppoovttadahkii </p>
<p><em type="bold">OAHPU LÁGIDEAPMI: </em></p>
<p>Oahpahus lágiduvvo dábálaččat njealji lohkanbajis, vuosttas ja nuppi oahppojagiid áigge. Oahpahus lágiduvvo dábálaččat oahppobáikkis. <em type="bold">1.3 </em></p>
<p><em type="bold">OAHPPOPROGRÁMMA GULLEVAŠVUOHTA </em></p>
<p>Dát lea oassin Sámi allaskuvlla Sámi vuođđoskuvlaoahpaheaddjioahppu 1-7 bacheloras. Oahppoprográmma ja fágaplánat leat vuođđuduvvon 2010 rámmaplána láhkaásahussii. <em type="bold">1.4 </em></p>
<p><em type="bold">SISABEASSANGÁIBÁDUSAT </em></p>
<p>Oppalaš lohkangelbbolašvuohta dahje reálagelbbolašvuohta ja sámegiella. Ohccis galget leat 35 skuvlapoeŋga ja árvosátni 3, dahje vástideaddji, sámegielas, dárogielas/ruoŧagielas/suomagielas ja matematihkas. Sámegiellagáibádus lea juogo 1. dahje 2. giellan sámegiella joatkkaskuvllas, sámegiella lohkanbadjeoahppu dahje sáhttá maid váldit sámegiela giellageahččaleami ja dan vuođul árvvoštallojuvvojit sámegielladuogáš ja sisabeassanvuođđu. Lassin čujuhit universitehtaid ja allaskuvllaid oktasaš sisaváldinnjuolggadusaide. <em type="bold">1.5 </em></p>
<p><em type="bold">OAHPAHUSGIELLA </em></p>
<p>Dábálaččat davvisámegiella <em type="bold">1.6 </em></p>
<p><em type="bold">SISDOALLU </em></p>
<p>Nugo Sámi vuođđoskuvlaoahpaheaddjioahpu 1-7 prográmmaplánas nannejuvvo, lea dát oahppu ámmátoahppu (geahča prográmmaplána 5. kap., 3. siiddus). Sámegiela ja girjjálašvuođa oahpus studeanttat galget ovdánahttit nana fágagelbbolašvuođa sámegielas ja girjjálašvuođas, mii lea eaktun buori oahpahussii ja mánáid oahppamii. Oahppu sisttisdoallá fágateoriija, fágadidaktihka ja oahppadiehtaga. Fágadidaktihkka čatná oktii dieđafága ja skuvlafága (oahpahusfága) ja suokkarda fága iešvuođaid, sisdoaluid ja bargomálliid ja árvvoštallá plánaid ja oahpahusa mánáid oahppama perspektiivvas (Geahča prográmmaplánas s. 5). 4</p>
<p>Sámegiella ja girjjálašvuohta 30 oč. oahppu juohkása guovtti 15 oč. ovttadahkii ja dat sisttisdollet fáttáid mat fátmmastit bajitdási oahppanjoksosiid. Oahppoovttadagat leat ovtta dási ovttadagat. Sámegiella ja girjjálašvuohta -oahpus leat čuovvovaš oahppoovttadagat ja fáttát:</p>
<p><em type="bold">Fáddá 1. oahppoovttadat –VSAM101 (15 oč.) Sámi girjjálašvuohta ja mánáidgirjjálašvuohta oahpahusas, giellagáhtten ja kreatiivvalaš čállin, sámegiela hámit ja ráhkadusat giellaoahpahusas </em></p>
<p>Sámi girjjálašvuohta ja mánáidgirjjálašvuohta oahpahusas</p>
<p>Giellagáhtten ja kreatiivvalaš čállin</p>
<p>Sámegiela hámit ja ráhkadusat giellaoahpahusas</p>
<p><em type="bold">Fáddá 2. oahppoovttadat –VSAM102 (15 oč.) Lohkama, čállima ja njálmmálaš ovdanbuktima vuođđogálggaid ovdánahttin, čállinvuogit ja suopmanat oahppomáilmmis </em></p>
<p>Lohkama, čállima ja njálmmálaš ovdanbuktima vuođđogálggaid ovdánahttin</p>
<p>Čállinvuogit ja suopmanat oahppomáilmmis 1. ja 2. oahppoovttadagaid sisdoalu vuođđun lea Sámi vuođđoskuvlaoahpaheaddjioahpu 1-7 prográmmaplána ja 2010 rámmaplána láhkaásahus. Muhtun oktavuođain sáhttá leat dárbu lonuhit fáttáid oahppoovttadagaid gaskkas, ee. oahpahanváriid geažil, ja de heivehuvvo eksámen dan ektui. Juohke oahppojagi loahpas studeanta čohkke profešuvdnamáhppii konkrehta bargguid maid lea čađahan oahppojagi áiggi ja reflekšuvnnaid dáid ektui, ja oppalaš reflekšuvnna iežas oahpaheaddjin šaddanproseassas. Sámegiel fágas vurdojuvvo leat unnimustá okta bargu mielde dán máhpas. (Gč. eanet dieđuid profešuvdnamáhppaplánas.) <em type="bold">1.7 </em></p>
<p><em type="bold">OAHPPANJOKSOSAT </em></p>
<p>Sámegiela ja girjjálašvuođa fágaplána váldá vuođu Sámi vuođđoskuvlaoahpaheaddjioahpu 1-7 prográmmaplánas mas čilgejuvvo ahte oahppoprográmma ja fágaplánaid vuolggasadjin leat sámi kultuvra ja servodat, ja ahte oahpus leat sámi oahppanáddejupmi ja oahpahusmállet vuođđun. Muđui leat prográmmaplánas bajitdási oahppanjoksosat ( 7. kap. 8. siiddus) mat ovtta láhkai čoahkkáigesset váldosisdoalu buot fágain: <span type="quote">“Bajitdási oahppanjoksosat:  fágalaš ja fágadidákttalaš máhttu sámegielas, matematihkas, dárogielas/ruoŧagielas/suomagielas ja iežas válljen oahpahusfágain  vuđolaš máhttu álgooahpahusas, ja mo bargat vai ovddidit mánáid vuođđogálggaid, mat gusket njálmmálaš ovdanbuktimii, lohkamii, čállimii, rehkenastimii ja digitála veahkkeneavvuid geavaheapmái ja fágaidrasttideaddji oahpahusas, ja hukset mánáide progrešuvnna 1.-7. luohkkádásiid mielde  máhttu ollislaš oahppangeainnus, deaddu mánáidgárddis skuvlii ja mánáidskuvllas nuoraidskuvlii”</span></p>
<p>Sámegiela ja girjjálašvuođa fága suokkarda sámegiela mearkkašumiid, doaimmaid ja ráhkadusaid ja mo eatnigiella lea oahppái ahtanuššama ja oahppama vuođđun. Oahpus guorahallat daid vugiid maiguin sáhttit nannet ohppiid šaddama nu aktiivvalaš giellageavaheaddjin ahte sii áddejit iežaset 5 giela ja kultuvrra mearkkašumi ja seammás atnet árvvus maiddái eará gielaid ja kultuvrraid. Oahppu doarju studeantta gálggaid ovddidit ja árvvoštallat ohppiid gulahallan-, čállin- ja lohkangálggaid. Oahppu nanne studeanttat dáidduid, vai máhttá bagadallat iešguđetlágan ohppiid ja atnit ávkin máŋggalágan teaksta- ja oahppanbirrasiid. Studeanta oahppá árvvoštallat ja ovdánahttit oahpponeavvuid oahpahusa várás ja máhttá láidet ohppiid ovddidit iežaset giellaáddejumi ja -geavaheami sámegielat ja máŋggagielat birrasiin. Sámegiela ja girjjálašvuođa fága galgá integrerejuvvot fágaidrasttideaddji bargui. Plánat ráhkaduvvojit juohke lohkanbadjái, ja dain bohtet ovdan seminárat, logaldallamat, oahppangáldut, fágaidrasttideaddji barggut, bargovuogit ja hárjehallama barggut ja oassálastin. <em type="bold">Bajitdási oahppanjoksosiid konkretiseren Sámegiela ja girjjálašvuođa oahpus </em>Sámegiela ja girjjálašvuođa oahpus leat bajitdási oahppanjoksosat mat dáhkidit ahte prográmmaplána1 áigumušat váldojit vuhtii. Máhtu oahppanjoksosat: Studeanta: - dovdá ja máhttá mánáid njálmmálaš ja čálalaš giellaovdáneami - dovdá ja máhttá lohkama, čállima ja lohkan- ja čállinoahpahusa teoriijaid - dovdá ja máhttá lohkan- ja čállinstrategiijaid - máhttá mo lohkan ja čállin doaibmá ohppiid ovdáneames ja oahppamis, erenoamážit álgooahpahusa olis - ipmirda girjjálašvuođa mearkkašumi oahpahusas, sámi servodagas ja kultuvrras - ipmirda mo sámegiella ovddasta árbevirolaš máhtuideamet ja vugiideamet mo jurddašit iežamet ja birraseamet </p>
<p>Gálggaid oahppanjoksosat: Studeanta: - máhttá plánet, čađahit ja árvvoštallat sámegiela ja girjjálašvuođa oahpahusa 1.- 7. luohkkádásiin ja vuođuštit fágalaš válljejumiid - máhttá árvvoštallat ja geavahit iešguđetlágan oahpahanmetodaid lohkan ja čállinoahpahusas ja giehtačállimis 1.-7. luohkkádásiin - máhttá geavahit iešguđetlágan árvvoštallanvugiid sámegiela ja girjjálašvuođa fágas - máhttá kártet lohkan ja čállingálggaid, johtuibidjat dárbbašlaš heivehuvvon oahpahusa ja fuomášit lohkan ja čállinváttuid - máhttá láhčit dili báikkálaš oahppoplána barggu ovddidanbargui sámegiela ja girjjálašvuođa fágas skuvllas - máhttá boktit ja movttiidahttit ohppiid estehtalaš dáiddu</p>
<p>Oppalaš gelbbolašvuođa oahppanjoksosat: Studeanta: - lea ieš nana giellageavaheaddji sihke čálalaččat ja njálmmálaččat ja buorre giellaovdagovvan skuvlabirrasis - máhttá ávkin atnit fágalaš máhtu ja bargat fágalaš oahpahusdoaimmaid sihke iešheanalaččat ja ovttas earáiguin - máhttá láhčit dili nu ahte giella ja girjjálašvuohta nanne ohppiid identitehta ja ávžžuhit sin oassálastit viššalit almmolašvuođas 1 Muhtun ovdamearkkat leat maid heivehuvvon dárogiela, Norsk1- plána njuolggadusaid mielde, Nasjonale retningslinjer for grunnskolelærerutdanningen 1.-7. trinn, Norsk 1, s. 28-31. <em type="italic">Sámegiela ja girjjálašvuohta </em>- ohppui eai leat ráhkaduvvon vástideaddji njuolggadusat. 6 <em type="bold">1.8 </em></p>
<p><em type="bold">OAHPAHAN- JA OAHPPANVUOGIT </em></p>
<p>Oahppanvuogit leat omd. logaldallamat, seminárat, joavkobarggut, hárjehusat, čálalaš barggut, vásáhusaid bokte oahppan ja hárjehallan. <em type="bold">1.9 </em></p>
<p><em type="bold">GÁIBÁDUSAT BEASSAT EKSÁMENII </em></p>
<p>Dan guovtti oahppoovttadagas leat bargogáibádusat čilgejuvvon sierra. Čujuhuvvo II oassái, mas Sámi vuođđoskuvlaoahpaheaddjioahpu 1-7 - Sámegiela ja girjjálašvuođa fágaplána oahppoovttadagat bohtet ovdan. Oppalaččat gáibiduvvo ahte studeanttat oassálastet aktiivvalaččat logaldallamiidda, semináraide, DGT-luohkkálatnjaoahpahussii2, joavkobargguide, oktagaslaš bargguid ovdanbuktimii, čálalaš bargguide, geatnegahtton njálmmálaš ovdanbuktimiidda ja bagadallamii čadnon geatnegahtton bargguid oktavuođas ja hárjehallamii 1.–7. luohkáin skuvllas. Oahppoprográmma olis juohke studeanta doaimmaha oahppojagi loahpageahčen fágaidrasttideaddji profešuvdnamáhpa mainna duođašta fágalaš ovdáneami. Sámegiella lea okta oassi das. Profešuvdnamáhppii lea sierra notáhttačilgehus. Fágaoahpaheaddjit dohkkehit buot bargguid ja oassálastimiid, mat leat dasto eaktun beassat eksámenii. <em type="bold">1.10 </em></p>
<p><em type="bold">EKSÁMEN </em></p>
<p>Dan guovtti oahppoovttadagas lágiduvvojit sierra eksámenat, maid ulbmilin lea čielggadit leago studeanta joksan vurdojuvvon oahppanjoksosiid. Eksámen gokčá sámegiela ja girjjálašvuođa fágalaš ja didákttalaš osiid. Oahppoovttadagaid eksámenat leat čilgejuvvon oahppoovttadagaid kapihttaliin sierra. Árvosátni eksámenis addojuvvo ECTS vuogádaga mielde, mas A lea buoremus árvosátni ja E lea vuolemus ceavzinárvosátni. F árvosátni mearkkaša ahte ii leat ceavzán. Goappaš oahppoovttadagain lea sierra árvosátni man deaddu lea 50% goappásge oktiibiddjon loahpalaš árvosánis. Muđui čujuhuvvo Sámi allaskuvlla árvvoštallan- ja eksámennjuolggadusaide. <em type="bold">1.11 </em></p>
<p><em type="bold">OAHPPOČUOGGÁID DOHKKEHEAPMI </em></p>
<p>Studeanta gii lea lohkan sullasaš fága, sáhttá ohcat dan fága ja oahppočuoggáid dohkkehuvvot dán fága sadjái. Lea Dutkan ja oahppostivra dahje vástideaddji orgána mii dohkkeha dákkár heivehemiid. <em type="bold">1.12 </em></p>
<p><em type="bold">LEA GO PRIVATISTTAIN VEJOLAŠ VÁLDIT DÁN FÁGA </em>2 DGT-luohkkálanjaoahpahus sáhttá leat oahpahus mii čađahuvvo diehtojuohkin, gulahallan ja teknologiija gaskaomiid vehkiin, omd. Digigiissá dahje eará elektrovnnalaš prográmmaid vehkiin7 </p>
<p>Privatistan ii leat vejolašvuohta váldit dán fága. Fága čađaheapmi gáibida ahte studeanta oassálastá oahpahussii ja bargguide fága olis mat galget čađahuvvot hárjehallamiin. <em type="bold">1.13 </em></p>
<p><em type="bold">KVALITEHTASIHKKARASTIN </em></p>
<p>Čujuhuvvo SA kvalitehtasihkkarastinvuogádahkii, ja makkár vejolašvuođat/geatnegasvuođat studeanttain lea árvvoštallat Sámi allaskuvlla oahppofálaldagaid ja bálvalusaid kvalitehta. Studeantadásis oahppu árvvoštallojuvvo evaluerenčoahkkimis ja studeanttat devdet árvvoštallanskovi oahpu loahpahettiin. Ásahusdásis oahppu árvvoštallojuvvo studeantaárvvoštallamiid, eksámenraporttaid, sensorraporttaid ja fágaraportta vuođul. <em type="bold">1.14 </em></p>
<p><em type="bold">LOHKANMEARRI </em></p>
<p>Čujuhuvvo sierra dohkkehuvvon oahppangáldolisttuide (ee. lohkanmearit, Interneahttačujuhusat, jietna ja govvavuorkkát) mat bohtet ovdan oahppoovttadagaid fáttáin. 8 <em type="bold">2 </em></p>
<p><em type="bold">NUBBI OASSI: </em></p>
<p><em type="bold">OAHPPOOVTTADAGAT 2.1 </em></p>
<p><em type="bold">VUOSTTAŠ OAHPPOOVTTADAT – 15 oč. 2.1.1 OAHPPOOVTTADAGA NAMMA Sámi girjjálašvuohta ja mánáidgirjjálašvuohta oahpahusas, giellagáhtten ja kreatiivvalaš čállin, Sámegiela hámit ja ráhkadusat giellaoahpahusas Dárogillii </em>: </p>
<p>Samisk litteratur og barnelitteratur i undervisningen, Språkrøkt og kreativ skriving, og Samisk grammatikk i språkundervisningen</p>
<p><em type="bold">Eŋgelasgillii </em>: </p>
<p>Sámi literature and children's literature in education, Practical grammar and creative writing, and Sámi grammar in teaching of language</p>
<p><em type="bold">Suomagillii </em>: </p>
<p>Saamelainen lastenkirjallisuus, saamenkielinen kielenhuolto ja kirjoittaminen, Saamen kielen muodot ja rakenteet kielenopetuksessa <em type="bold">2.1.2 OPPALAŠ DIEĐUT OAHPU BIRRA OAHPPOVTTADAGA KODA: </em></p>
<p>V-SAM101 </p>
<p><em type="bold">VIIDODAT: </em>15 oahppočuoggá (bachelordási oahppu) </p>
<p><em type="bold">OAHPU LÁGIDEAPMI: </em></p>
<p>Oahppoovttadat lágiduvvo oasseáiggis guovtti lohkanbajis. Bargovuogit leat logaldallamat, seminárat, DGT-luohkkálatnjaoahpahus, bagadallamat, joavkobarggut, ovttaskas ovdanbuktimat ja hárjehallan skuvllas <em type="bold">2.1.3 SISABEASSANGÁIBÁDUSAT </em>Čujuhuvvo vuosttaš oassái, kap. 4. <em type="bold">2.1.4 SISDOALLU </em>Oahppoollisvuohta addá vuođđo- ja guovddáš dieđuid sámi girjjálašvuođas ja mánáidgirjjálašvuođas, giellagáhttemis ja kreatiivvalaš čállimis, ja giela hámiid ja ráhkadusaid geavaheames oahpahusas. Mánáidgirjjálašvuođafáttás oahppá studeanta girjjálašvuođa analysareaidduid, vai son bastá lahkonit sámi mánáid ja nuoraidgirjjálašvuođa sámi ja eamiálbmotperspektiivvain. Oahpus geardduhuvvojit davvisámegiela hápme- ja cealkkaoahpa guovddáš áššit ja deaddu biddjo erenoamážit dasa, mo hápme- ja cealkkaoahpa dieđut adnojuvvojit ávkin skuvlaoahpahusas giellaoččodeami nannemis ja gielalaš dáidduid riggodahttimis. Ulbmilin lea nannet studeantta hápme- ja cealkkaoahpa didákttalaš dáidduid ja oahpahusas deattuhuvvo maiddái oahpaheaddji rolla sámegiela čállingiela ráhkaduslaš dáidduid diđolaš nanusmahttimis. Deaddu biddjo hárjehusaide ja teavsttaid guorahallamii ja kommenteremii hápme- ja cealkkaoahpa oainnus ja giellagáhttenoainnus. 9 </p>
<p>Kreatiivvalaš čállimis bargat iešguđetlágan teavsttaiguin, sihke áššeteakstašáŋŋeriin ja čáppagirjjálašvuođašáŋŋeriin. Sihke oahpu válddidettiin ja oahpaheaddjiámmáhis lea dehálaš dovdat iešguđetlágan ja máŋggabealat teakstahámiid ja movt daiguin sáhttá bargat. Studeanta dárbbaša ieš dovdat teavsttaid máŋgga šáŋŋeris, modalitehtas, ja sihke ođđaáigásaš ja ovdalaš gaskaomiid mediaid bokte.; ja dárbbaša dovdat ja máhttit geavahit iešguđetlágan čállinstrategiijaid. <em type="bold">2.1.5 OAHPPANJOKSOSAT </em>Máhtu oahppanjoksosat: Studeanta: - dovdá ja lea máhttu guovddáš girjjálašvuođa dutkama ja girjjálašvuođadidákttalaš doahpagiid birra sámi ja eamiálbmot perspektiivvas - dovdá ja lea máhttu sámi mánáidgirjjálašvuođa historjjá, šlájaid ja analysareaidduid birra - dovdá ohppiid guovddáš teakstabirrasiid ja mo doaibmat teavsttaiguin - lea máhttu ođđaáigásaš sámi nuoraidgirjjálašvuođa birra - máhttá geavahit girjjálašvuođa máŋggabealálaččat oahppama doarjjan - dovdá ja lea máhttu davvisámegiela hápme- ja cealkkaoahpa guovddáš áššiin - dovdá didákttalaš vugiid mo hápme- ja cealkkaoahpa áššiid sáhttá neavvut ja oahpahit skuvllas - dovdá ránnjágielaid ráhkaduslaš erohusaid davvisámegiela ektui - dovdá bures makkár dovdomearkkat leat iešguđet hámiid teavsttain, degomat njálmmálaš teavsttain, čálalaš teavsttain ja multimodála teavsttain </p>
<p>Gálggaid oahppanjoksosat: Studeanta: - máhttá geavahit girjjálašvuođa analysareaidduid barggadettiin mánáidgirjjálašvuođain oahpahusas - máhttá čállit áššeteavsttaid ja kreatiivvalaš teavsttaid njuovžilis sámegillii - máhttá árvvoštallat iežas ja eará rávesolbmuid teavsttaid giellagáhttenperspektiivvas - máhttá heivehit hápme- ja cealkkaoahpa dieđuid erenoamážit sámegiela čállingiela geavaheapmái ja dan oahpahussii - máhttá atnit giellaoahpaid ja sátnegirjjiid ávkin sámegiela ráhkaduslaš áššiid guorahallamis <em type="bold">2.1.6 GÁIBÁDUSAT BEASSAT EKSÁMENII </em>Gáibiduvvo ahte studeanttat oassálastet aktiivvalaččat sihke logaldallamiidda, semináraide, DGTluohkkálatnjaoahpahussii, joavkobargguide, oktagaslaš bargguid ovdanbuktimii (80 %) ja hárjehallamii 1.-7. luohkkádásiin skuvllas. Fágaoahpaheaddji dohkkeha bargguid ja oassálastimiid, mat leat dasto eaktun beassat eksámenii. 10 <em type="bold">2.1.7 EKSÁMEN </em>Oahpahusa ja oahppangálduid vuođul čađahuvvo eksámen ná: A. Girjjálašvuođa dutkanbargu, mii lea 8-10 A4- siidosaš ruovttueksámen. ja B. Giellafáttáin lea njeallje (4) diibmosaš oktagaslaš skuvlaeksámen Deaddu lea 50% girjjálašvuođafáttás ja 50% giellafáttáin oktiibiddjon árvosánis. Čállosat árvvoštallojuvvo bustávvaárvosániiguin (A–F) ECTS vuogádaga mielde, mas A lea buoremus árvosátni ja E lea vuolemus ceavzinárvosátni. F árvosátni mearkkaša ahte ii leat ceavzán. 11 <em type="bold">2.2 </em></p>
<p><em type="bold">NUBBI OAHPPOOVTTADAT – 15 oč. 2.2.1 OAHPPOOVTTADAGA NAMMA Lohkama, čállima ja njálmmálaš ovdanbuktima vuođđogálggaid ovdánahttin, čállinvuogit ja suopmanat oahppomáilmmis Dárogillii </em>: </p>
<p>Utvikling av de grunnleggende ferdighetene lesing, skriving og muntlig fremstillingsevne, og ortografi og dialekter i undersvisningen</p>
<p><em type="bold">Eŋgelasgillii </em>: </p>
<p>Development of basic skills in reading, writing and oral presentation, and ortographies and dialects in teaching</p>
<p><em type="bold">Suomagillii </em>: </p>
<p>Lukemisen, kirjoittamisen ja suullisen ilmaisun perustaitojen kehittäminen, ortografiat ja murteet opetuksessa <em type="bold">2.2.2 OPPALAŠ DIEĐUT OAHPU BIRRA OAHPPOVTTADAGA KODA: </em></p>
<p>V-SAM102 </p>
<p><em type="bold">VIIDODAT: </em>15 oahppočuoggá (bachelordási oahppu) </p>
<p><em type="bold">OAHPU LÁGIDEAPMI: </em></p>
<p>Oahppoovttadat lágiduvvo oasseáiggis guovtti lohkanbajis. Bargovuogit leat logaldallamat, seminárat, DGT-luohkkálatnjaoahpahus, bagadallamat, joavkobarggut, ovttaskas ovdanbuktimat ja hárjehallan skuvllas <em type="bold">2.2.3 SISABEASSANGÁIBÁDUSAT </em>Čujuhuvvo vuosttaš oassái, kap. 4. <em type="bold">2.2.4 SISDOALLU </em>Lohkan ja čállin gullet vuođđogálggaide maid vuođđoskuvllas galgá oahpahit ja čatnat juohke fágii ja fáddái. Dán oahppoovttadagas oažžu studeanta máhtu, gálgga ja gelbbolašvuođa ovddidit ohppiid lohkama ja čállima álgo lohkan- ja čállinoahpahusa rájes ja viidáseappot dasa movt oahppit ohppet atnit lohkama ja čállima veahkkin sihke oahppat skuvlafágaid ja eará áššiid, lohkat ja čállit suohttasa dihte; sihke vuosttašgiela, nubbigiela ja amasgiela oahpahusas. Lohkat ja čállit sáhttá máŋgga šáŋŋeris, modalitehtas ja sihke ođđaáigásaš ja ovdalaš gaskaomiid ja mediaid bokte. Šáŋŋeriid dáfus leat máŋggat sihke áššeteavstta ja čáppagirjjálašvuođa šáŋŋerat. Iešguđet šáŋŋeriidda ja teakstahámiide dárbbaša studeanta ieš dovdat ja máhttit geavahit iešguđetlágan lohkan- ja čállinstrategiijaid, ja galgá maid oahpaheaddjiámmáhis máhttit oahpahit ohppiide movt dáid geavaha beaktilit. Dovdat iešguđetlágan ja máŋggabealat teakstahámiid ja movt daiguin sáhttá bargat lea deaŧalaš, sihke oahpu válddidettiin ja oahpaheaddjiámmáhis. Teakstan adnojit sihke njálmmálaš teavsttat, čálalaš teavsttat ja multimodála teavsttat, teavsttat main máŋga ovdanbuktinvuogi – degomat teaksta, govat, govvosat ja animašuvnnat – oktii dahket ollislaš teavstta. Studeantan ja oahpaheaddjin lea maid deaŧalaš dovdat mánáid ja nuoraid čálakultuvrra, lohkan- ja čállindábiid ja teakstabirrasa. Ulbmilin lea ahte bajásšaddi geardi oažžu movtta, hálu ja 12 máhtu sámegillii lohkat, čállit ja njálmmálaččat ovdanbuktit iešguđetlágan teavsttaid iešguđet dilálašvuođain. Suopmanoasis studeanta oahpásnuvvá davvisámegiela suopmanvariašuvdnii sihke oarjjil nuorttas ja siseatnamis mearragáddái ja oahppá dovdat ja earuhit davvisámegiela guovddáš suopmansárgosiid. Suopmaniid dovdamuš lea veahkkin ee. hálddašit ohppiid ja mánáid suopmanduogáža, hukset giellagierdevašvuođa, dovdat suopmaniid oktavuođa čállingillii ja máhttit váldit vuhtii dán oktavuođa oahpahusas. Čállinvuohkeoahpahusas oahppá studeanta rievdadit 1900-logu guovddáš, boares čállinvugiid dálá davvisámegiela čállinvuohkái vai son sáhttá atnit boarrásat sátnegirjjiid ja teavsttaid ávkin ee. oahppomateriálan. <em type="bold">2.2.5 OAHPPANJOKSOSAT </em>Máhtu oahppanjoksosat: Studeanta: - dovdá dábálaš lohkanmáhtu ja čállinmáhtu ovdáneami váldoáššiid ja movt lohkamiin ja čállimiin bargojuvvo álgooahpahusas. - dovdá ja máhttá guovddáš teoriijaid ja dutkamušaid 1.–7. luohkkádásiid mánáid ja nuoraid dábálaš ja eahpedábálaš lohkan- ja čállinovdáneami birra. - dovdá ja máhttá lohkan- ja čállinoahpahusa guovddáš teoriijaid ja didaktihka, ja máhttá daid heivehit sámegillii, sámegieloahpahussii ja sámegiela servodatdillái. - dovdá ja máhttá iešguđetlágan lohkan- ja čállinstrategiijaid, ja movt daid heiveha iešguđet šáŋŋeriid teavsttaide, teakstahámiide, mediaide ja lohkanulbmiliidda. - dovdá makkár doaibma lohkamis ja čállimis lea leamaš ovdal ja dál lea sámi kultuvrra siskkobealde, ja oaidnit makkár mearkkašupmi das lea oahpahussii. - diehtá makkár iešguđetlágan doaibma lohkamis ja čállimis lea ohppiid ovdáneamis ja oahppamis, erenoamážit maŋŋel álgooahpahusa. - dovdá bures makkár dovdomearkkat leat iešguđet hámiid teavsttain, degomat njálmmálaš teavsttain, čálalaš teavsttain ja multimodála teavsttain. - dovdá ránnjágielaid ráhkaduslaš erohusaid davvisámegiela ektui - oahppá dovdat ja earuhit davvisámegiela guovddáš suopmansárgosiid - dovdá maŋimus sámegiela suopmaniid dutkamušaid </p>
<p>Gálggaid oahppanjoksosat: Studeanta: - máhttá álgooahpahusa lohkan- ja čállinoahpu didaktihka ja movt giela sáhttá oahpahit. - máhttá ráhkadit iešguđetlágan guhkit ja oanehet áiggi plánaid 1.–7. jahkecehkiid vuođđoskuvlaoahpahusa várás, sihke ovttaskas oahppái heivehuvvon ja stuorit ja unnit jovkui heivehuvvon plánaid. - máhttá láhčit máŋggalágan ja ohppiide heivehuvvon oahppodili, sihke nieiddaide ja bártniide, nu ahte oahppit ohppet lohkat iešguđetlágan teavsttaid ja ovdánahttet lohkanhálu, lohkanmovtta, iešguđetlágan lohkanstrategiijaid ja hásttuhuvvojit lohkat eambbo. Girjjálašvuohta galget leat iešguđetlágan čáppagirjjálaš ja áššeprosa šáŋŋeriid teavsttat, ja máŋggalágan hámis, máŋggalágan ovdalaš ja ođđaáigásaš hámis ja medias, ja sihke oahppama ja suohttasa dihte. 13 - máhttá láhčit máŋggalágan ja ohppiide heivehuvvon oahppodili, sihke nieiddaide ja bártniide, nu ahte ožžot máŋggabealat máhtu ja hárjáneami čállit iešguđetlágan teavsttaid, sihke čáppagirjjálašvuođa teavsttaid ja áššeprosateavsttaid, ovdalaš ja ođđaáigásaš mediaiguin, nu ahte ohppiin ovdána čállinmokta, riektačállin ja gálga ovdanbuktit čálalaččat iešguđet ulbmiliid várás. - máhttá láhčit máŋggalágan ja ohppiide heivehuvvon oahppodili, sihke nieiddaide ja bártniide, nu ahte ožžot máŋggabealat máhtu ja hárjáneami ovdanbuktit njálmmálaččat unnán dahje ollu guldaleddjiide, iešguđetlágan ulbmila váste ja ovdanbuktinvuogi bokte. - máhttá váldit vuhtii ránnjágielaid ráhkaduslaš erohusaid davvisámegiela ektui oahpahusbarggus - dovdá suopmaniid oktavuođa čállingillii ja máhttá váldit vuhtii dán oktavuođa oahpahusas - dovdá boares čállinvugiid váldosárgosiid ja máhttá rievdadit teavsttaid omd. oahpahusmateriálan dálá čállinvuohkái <em type="bold">2.2.6 GÁIBÁDUSAT BEASSAT EKSÁMENII </em>Gáibiduvvo ahte studeanttat oassálastet aktiivvalaččat sihke logaldallamiidda, semináraide, DGTluohkkálatnjaoahpahussii, joavkobargguide, oktagaslaš bargguid ovdanbuktimii ja hárjehallamii 1.-7. luohkkádásiin skuvllas (unnimustá 80 %). Oasis <em type="italic">Lohkama, čállima ja njálmmálaš ovdanbuktima vuođđogálggaid ovdánahttin </em>studeanta addá sisa guokte (2) čálalaš barggu main čájeha iežas máhtu ja ovdáneami ovttadaga fáttáin. Bargguid fáttát sohppojuvvojit ovttasráđiid fágaoahpaheddjiin. Dasa lassin galgá juohke studeanta lágidit 45 minuhtasaš fágalaš ovdanbuktima, mii sohppojuvvo ovttas fágaoahpaheddjiin. Fágaoahpaheaddji dohkkeha bargguid ja oassálastimiid, mat leat dasto eaktun beassat eksámenii. <em type="bold">2.2.7 EKSÁMEN </em>Oahpahusa ja oahppangálduid vuođul čađahuvvo eksámen ná: A. Vuođđogálggaid ovdánahttin fáttáin čađahuvvo čálalaš bargguid ja lohkanmeari vuođul 30 minuhtasaš oktagaslaš njálmmálaš eksámen. ja B. Giellafáttáin lea guhtta (6) diibmosaš oktagaslaš skuvlaeksámen Deaddu lea 50% vuođđogálggaid ovdánahttin fáttás ja 50% giellafáttáin oktiibiddjon árvosánis. Eksámenat árvvoštallojuvvo bustávvaárvosániiguin A–F ECTS-vuogádaga mielde, mas A lea buoremus árvosátni ja E lea vuolemus ceavzinárvosátni. F-árvosátni mearkkaša ahte ii leat ceavzán. </p>
</body></document>
