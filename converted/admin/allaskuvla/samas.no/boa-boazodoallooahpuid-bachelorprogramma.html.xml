<document xml:lang="sme" id="no_id"><header><title>BOA Boazodoallooahpuid bachelorprográmma | Sámi allaskuvla</title><genre code="admin"/><author><unknown/></author><wordcount>323</wordcount><conversion_status type="standard"/><availability><license type="standard"/></availability><multilingual/><origFileName>http://samas.no/se/studier/boa-boazodoallooahpuid-bachelorprogramma</origFileName><parallel_text xml:lang="eng" location="boa-bachelor-reindeer-husbandry-studies.html"/><parallel_text xml:lang="nob" location="bachelor-i-reindriftsstudier.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>BA - Prográmma</p>
<p type="title">BOA Boazodoallooahpuid bachelorprográmma</p>
<list><p type="listitem">Oahpahusgiella: Sámegiella</p>
<p type="listitem">Oahpahusbáiki: Sámi allaskuvllas ja neahta bokte</p>
<p type="listitem">Bacheloroahppu – ollesáigeoahppu 3 jagi</p>
<p type="listitem">180 oahppočuoggá</p>
<p type="listitem">Oahppoprográmmaplána</p>
</list><p><em type="italic">Gelddolaš oahppu mas boazodoallu lea guovddážis ja ráhkkanahttá du dustet hástalusaid! </em> </p>
<p><em type="italic">Sisdoallu </em>Boazodoallooahpuid bachelora lea golmma jagi oahppu (180 oahppočuoggá) Sámi allaskuvllas mas don čiekŋudat fáttáide mat leat guoskevaččat boazodollui ja loahpaha oahpu bachelorbargguin ieš válljejuvvon fáttá vuođul. </p>
<p>Oahpus oahpasnuvat dieđalaš bargo- ja ovdanbuktinvugiide, ja maiddái movt árbevirolaš sámi boazobargo- ja siiddastallanmáhttu lea nubbi máhttovuogádat ja geahčastanvuohki. Oahppu maid addá vejolašvuođa čiekŋudit iešguđet fágasurggiide. Go gearggat oahpuin dus lea gelbbolašvuohta nuppi bealis sámi boazobargovugiid, ealáhuslágiid ja siiddastallama birra, ja nuppi bealis almmolaš boazodoallohálddašeami, eiseválddi stivrema ja eará olggobeali doaimmaid birra.</p>
<p>1. lohkanbajis studeanta oahpásnuvvá dieđalaš čállinvugiide, eamiálbmotfilosofiijai ja muđui dutkanmetodaide, golmmá bákkolaš oahppoovttadagain bacheloroahpus (juohke oahpus lea 10 oahppočuoggá)</p>
<p>2. lohkanbajis leat guokte oahppoovttadaga; <span type="quote">"Boazu, bohcco ávkin ja birgejupmin"</span> (20 oahppočuoggá) ja vuosttaš oassi oahpus <span type="quote">"Guohtun, guohtumuš ja guođoheapmi"</span> mas namma “Guohtunšattut ja guohtuma máhttu" (10 oahppočuoggá).</p>
<p>3. lohkanbajis joatká nubbi oassi oahpus <span type="quote">"Guohtun, guohtumuš ja guođoheapmi"</span>; namalassii <span type="quote">“Eatnamiid ja guođoheami máhttu”</span> (10 oahppočuoggá) ja dasto vel <span type="quote">"Siiddastallan ja boazodoalu hálddašeapmi"</span> (20 oahppočuggá).</p>
<p>4. lohkanbajis leat guokte oahpu <span type="quote">"Boazodoallorievtti vuođđooahppu"</span> (10 oahppočuoggá) ja <span type="quote">"Boazodoalu lágat ja riekteipmárdusat"</span> (20 oahppočuoggá).</p>
<p>5. lohkanbajis don válljet ieš makkár fágaid háliidat čatnat bachelorohppui (sáhttá ohcat fágaid dohkkehuvvot maid eará oahpuin dahje eará oahppoásahusain lea lohkan).</p>
<p>6. lohkanbajis čálát vel bachelorbarggu.</p>
<p><em type="italic">Čiekŋudanvejolašvuođat </em>Bacheloroahppu kvalifisere dihto masteroahpuide ja maiddái boazodoallomasterohppui mii lea plánema vuolde Sámi allaskuvllas. </p>
<p><em type="italic">Bargovejolašvuođat </em>Oahppu addá gelbbolašvuođa bargat máŋggalágan almmolaš ja priváhta surggiin. Oahppoprográmma čađaheami maŋŋá sáhtát bargat earret eará iešguđet hálddahussurggiin gos dárbbašuvvo boazodoallomáhttu, meahccehálddašanmáhttu, servodatmáhttu dahje sámi dahje eamiálbmotperspektiiva. Sáhtát maid bargat boazodoallobagadallin, guorahallin ja áššedovdin, kulturbargin, boazodoalloorohagaide/stivrraide čállin, ja maiddái dutkin ja eará bargguin. Oppalaččat oahppu lea ávkkálaš jus áiggut bargat birrasiin gos boazodoalloáššit gieđahallojit ja meannuduvvojit ja maiddái sámi dieđalaš ja akademalaš birrasis. Jus Norggas lohká lassin praktihkalaš pedagogalaš oahpu (PPO), de dat addá gelbbolašvuođa oahpahit boazodoallofága vuođđoskuvllas ja joatkkaskuvllas. </p>
</body></document>
