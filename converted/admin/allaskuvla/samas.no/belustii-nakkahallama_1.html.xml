<document xml:lang="sme" id="no_id"><header><title>Beluštii nákkáhallama | Sámi allaskuvla</title><genre code="admin"/><author><unknown/></author><wordcount>543</wordcount><conversion_status type="standard"/><availability><license type="standard"/></availability><multilingual/><origFileName>http://samas.no/se/a/belustii-nakkahallama</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>golggotmánu 14. beaivi 2016</p>
<p type="title">Beluštii nákkáhallama</p>
<p type="title">Rauna Rahko-Ravantti nákkáhallan Lappi universitehtas: Sámeoahpahusa ovdánahttin ovttaskas oahpaheddjiid veagas</p>
<p><em type="italic">Struktuvrraid ja guottuid galggašii rievdadit vai sámeoahpahus dorjjošii buorebut sámegiela ja kultuvra, čájeha Rauna Rahko-Ravantti nákkosdutkamuš. </em><em type="italic">Son bealuštii iežas nákkošdutkamuša odne bearjadaga 14.10. Rauna Rahko-Ravantti lea </em><em type="italic">čađahan dábálašoahpaheaddji oahpu Sámi allaskuvllas 2005. </em></p>
<p>Sámeoahpahusa sajádat lea heittot Suoma skuvllain, ja sámeoahpahusa ovdánahttin lea dál ovttaskas oahpaheddjiid veagas. Ovdánahttinbarggu galggašii oaidnit oba skuvlla oktasaš áššin.</p>
<p>Varas nákkosdutkamuš čalmmustahttá oahpaheddjiid vásáhusaid vuođul sámeoahpahusa dili Suomas. Historjjálaččat sámeoahpahusa ulbmilin lea leamašan oahpahit suomagiela sápmelaččaide. Dađi mielde go máilbmi lea rievdan, lea sámeoahpahusas deattuhuvvon sámegiela oahpaheapmi ja seailluheapmi.</p>
<p>Giela oahpaheami lassin oahpahussii leat čadnon kultuvrralaš sisdoalut dego duodji, musihkkaárbevierru, boazodoallu, guollebivdin, murjen - dat maid iešguhtege oahpaheaddji lea atnán dehálažžan ja mii lea leamašan iešguhtege oahpaheaddjái lunddolaš. Oahppoplána ja dan gáibádusat váikkuhit dasa, man olu sámesisdoaluid sáhttá čatnat oahpahussii.</p>
<p>Rauna Rahko-Ravantti nákkosdutkamuša mielde sámeoahpahusa ovddideapmi hástalussan lea dat, ahte sámeoahpaheaddjit bastet váikkuhit hui uhcán iežaset bargui ja oahpahusa sisdoaluide.</p>
<p><em type="italic">Struktuvrrat ja guottut hehttejit ovdánahttima </em></p>
<p>Sámeoahpaheddjiid vásáhusaid vuođul oahpahusa hástalussan leat heterogenalaš oahpahusjoavkkut, oahppomateriálaid ja resurssaid vátnivuohta ja menddo čavgadit čadnon diibmojuohku.</p>
<p>-Oahpahusa guovddážis galggašii leat sámegiella, sámekultuvrii čadnon oahppomateriála, báikkálašvuohta ja sápmelaš aige-, báike- ja diehtoipmárdus. Oahpaheaddjit leat diđolaččat sámeoahpahusa sisdoaluid ovdánahttima dehálašvuođas ja figget dahkat dan, muhto deaividit struktuvrraide ja guottuide, mat eai doarjjo sámeoahpahusa ovdánahttima, dadjá Rahko-Ravantti.</p>
<p>Váikko sámeoahpaheaddji bargu lea dutkamuša mielde muhtumin lossat ja aktonas, de lea oahpaheddjiin dáhttu ja movtta bargat bargguset sámeoahpahusas.</p>
<p>– Ilu oahpaheddjiid árgabeaivái bukte oahppit ja ohppiid čeavláivuohta iežaset sámeidentitehtas. Lassin maiddái deaivvadeamit eará sámeoahpaheddjiin fámuiduhttet, muitala Rauna Rahko-Ravantti.</p>
<p><em type="italic">Ovdánahttinbargu olles skuvlla áššin </em></p>
<p>Sámeoahpahusa ovdánahttimis lea sáhka sámiid iešmearrideamis, vejolašvuođas váikkuhit iežas álbmoga oahpahusáššiide. Sáhka lea maiddái vuođđolágas dorvvastuvvon rievttis iežas gillii ja kultuvrii.</p>
<p>Vai skuvlakultuvrra ja doaibmamálliid sáhtášii heivehit sámepedagogihkkii heivvolaš lahkonanvuohkái, gáibidivččii dat Rauna Rahko-Ravantti mielde struktuvrralaš rievdadusaid lassin maiddai rabas ságastallama iešguhtege skuvllas. Sámeoahpahusa ovddideapmi galggašii leat olles skuvla oktasaš ášši:</p>
<p>– Sámiid iešmearrideami oahpahussuorggis galggašii lasihit. Dehálaš livččii ahte sámeoahpahusa ovddideapmi dáhpáhuvvá báikkálaš dásis ja váldá vuhtii báikkálaš kultuvra ja dárbbuid, dadjá Rahko-Ravantti.</p>
<p>Sámeoahpahusa ovddideami vuolggasajiid galggašii su mielde smiehttat eanet. Ođđa oahppoplána vuođuštusat deattuhit interkultuvrralaš geavadiid, osolašvuođa ja ovttaveardásašvuođa:</p>
<p>– Skuvllaid dásis galggašii smiehttat sámeoahpahusa sajádaga skuvla geavadiin ja sagastallat rahpasit ovttaveardásašvuođas, mii ii eisege oaivvil seammaláganvuođa ja seammalágán geavadiid buohkaide, muhto nuppelágán vuolggasajiid ja kultuvra vuhtiiváldima, deattuha Rahko-Ravantti.</p>
<p><em type="italic">Dieđut nákkosdilálašvuođas: </em></p>
<p>Bajásgeassindiehtagiid magisttar Rauna Rahko-Ravantti nákkosgirji <em type="italic">Saamelaisopetus Suomessa – Tutkimus saamelaisopettajien opetustyöstä suomalaiskouluissa </em>dárkkistuvvui Lappi Universitehta bajásgeassindiehtagii dieđagottis bearjadaga 14.10. Vuosttenákkáhallin lei doseanta Tere Vadén Tampere universitehtas ja kustosin professor Kaarina Määttä Lappi universitehtas. </p>
<p><em type="italic">Dieđut nákkáhalli birra: </em></p>
<p>Rauna Rahko-Ravantti (r. 1981 Roavvenjárga) lea čállán studeantan Roavenjárgga Lyseonpuisto logahagas jagis 2000. Son lea čađahan dábálašoahpaheaddji oahpu Sámi allaskuvllas Guovdageainnus jagis 2005 ja bajásgeassindiehtagiid magisttarin Lappi universitehtas jagis 2012. Rahko-Ravantti lea bargan Sámedikkis ja oahpaheaddjin. Jagi 2012 rájes son lea bargan Lappi universitehta bajásgeassindiehtagiid dieđagottis sámegiela ja -kultuvra universitehta oahpaheaddjin.</p>
<p><em type="italic">Lassedieđut: </em></p>
<p xml:lang="fin">Rauna Rahko-Ravantti</p>
<p>rauna.rahko-ravantti@ulapland.fi tel. 040 7533406</p>
<p>Nákkosgirjji vuovdin ee. verkkokauppa Juvenes . Jearaldagat ja preassaprentehusat leat fidnemis Lappi universitehtagoastideamis, p. 040 821 4242, julkaisu (at) ulapland.fi</p>
<p><em type="italic">Girjji dieđut: </em></p>
<p xml:lang="fin">Rauna Rahko-Ravantti: SAAMELAISOPETUS SUOMESSA. Tutkimus saamelaisopettajien opetustyöstä suomalaiskouluissa <em type="italic">. </em>Acta Universitatis Lapponiensis 332. Lapin yliopistokustannus. Rovaniemi. 2016. ISBN 978-952-484-922-7. ISSN 0788-7604. Verkkoversio (pdf): Acta electronica Universitatis Lapponiensis 200. ISBN 978-952-484-923-4. ISSN 1796-6310. </p>
<p xml:lang="fin"><em type="italic">Dieđut </em>leat vižžon: http://www.ulapland.fi/news/Vaitos-Saamelaisopetuksen-kehittaminen-yksittaisten-opettajien-varassa-/38559/56e9a7bd-e079-4c87-a469-c38006b3a1aa </p>
<p><em type="italic">Eará mediat: </em></p>
<p xml:lang="fin">Lapin Kansa</p>
<p xml:lang="fin">http://www.lapinkansa.fi/lappi/vaitostutkimus-saamelaisopetuksen-asema-suomen-kouluissa-on-heikko/</p>
</body></document>