<document xml:lang="sme" id="no_id"><header><title>Lihkostuvvan rabasbeaivi | Sámi allaskuvla</title><genre code="admin"/><author><unknown/></author><wordcount>231</wordcount><conversion_status type="standard"/><availability><license type="standard"/></availability><multilingual/><origFileName>http://samas.no/se/a/lihkostuvvan-rabasbeaivi</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>guovvamánu 23. beaivi 2017</p>
<p type="title">Lihkostuvvan rabasbeaivi</p>
<p type="title">Eai lean dušše sámi beakkálmasat čoahkkánan Sámi allaskuvlla rabasbeaivái.</p>
<p>Doaluide ledje maiddái olu joaktaskuvlaoahppit boahtán, muhtumat gitta Sámi oahpahusguovddážis Anáris. Sámi allaskuvla attii vejolašvuođa buohkaide geahččat njuolggosáddaga rabasbeaivvis neahta bokte. Geahččit besse neahttasáddaga bokte vásihit veháš mii dáhpahuvai odne Sámi allaskuvllas. Áilu Valle doalái konseartta ja dan ovdal lei son ráhkadan Sámi allaskuvlla gudnin áibbas ođđa lávlaga.</p>
<p><em type="italic">Lihkostuvvan </em>Sámi allaskuvlla rektor Gunvor Guttorm lea hui movttet go rabasbeaivi lihkostuvai bures. </p>
<p>- Nu somá go olu skuvlanuorat ja muđuige olbmot márkanis ledje boahtán deaivvadit minguin dáppe Sámi allaskuvllas, dadjá Guttorm. Sii leat beassan oaidnit min oahppofálaldagaid ja maiddái deaivat min fágaolbmuin, loahpaha rektor Gunvor Guttorm.</p>
<p><em type="italic">Gilvvut </em>Ovtta beavddis ledje duojit. Doppe lei Sámi allaskuvlla oahpaheaddji ja dáiddačeahppi Britta Marakatt-Labba lágidan <span type="quote" xml:lang="smj">"duodje battle"</span>. Battle boahtá eaŋgalasgiela gilvu sánis. Jurdda das lei golmma minuvtta sistte bárgidit dehe ruvdet guhkimus bátti. Okta oasseváldi lei Guovdageainnu suohkana sátnejođiheaddji Johan Vasara, guhte gilvalii Sámi allaskuvlla bargi Ingá Biret Sara vuosttá. Eará beavddis fas nu gohčoduvvon kahoot, mii lea gažaldatgilvu heivehuvvon app'an. Sámi ofelaččain ledje maiddái gažaldagat quiza hámis. </p>
<p>Diehtosiidda visttis, Guovdageainnus leat máŋga ásahusa earágo Sámi allaskuvla. Rabas beaivvis besse maiddái sii čájehit fálaldagaid. Sis-Finnmárkku studeanttaid ovttastusa (SSO) beavddis oinniimet makkár fálaldagat sis lea, nugo ee. činu, ássodagat, mánáidgárde sajit jnv. Norgga Sámedikki beavddis ávžžuhedje čálihit iežaset Sámi jienastuslohkui.</p>
<p xml:lang="vep">Govven: Tim Valio</p>
<p type="title">Sámi allaskuvlla neahtta-TV sáddagat rabasbeaivvi dilálašvuođas gávnnat min Facebook-siiddus.</p>
</body></document>
