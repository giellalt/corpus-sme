<document xml:lang="sme" id="no_id">
  <header>
    <title>Sámi allaskuvlla rektor lea válljejuvvon eamiálbmotdutkama internašunála áigečállaga doaimmahusgoddái | Sámi allaskuvla</title>
    <genre code="admin"/>
    <author>
      <unknown/>
    </author>
    <wordcount>146</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://samas.no/se/a/sami-allaskuvlla-rektor-lea-valljejuvvon-eamialbmotdutkama-internasunala-aigecallaga</origFileName>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="eng">July 22. beaivi 2015</p>
    <p type="title">Sámi allaskuvlla rektor lea válljejuvvon eamiálbmotdutkama internašunála áigečállaga doaimmahusgoddái</p>
    <p>Sámi allaskuvlla rektor Jelena Porsanger lea bovdejuvvon ja dohkkehuvvon AlterNative-áigečállaga doaimmahusgoddái golmma jahkái 2015 rájes. AlterNative: <em type="italic">An International Journal of Indigenous Peoples </em>lea eamiálbmotdutkama internašunála áigečála mas lea fágaguoibmeárvvoštallan (peer-review). Áigečála almmuhuvvo njelljii jahkái sihke bábirhámis ja neahtas online. Áigečála lea almmuhuvvon 2004 rájes. Doaimmahusgottis leat dán rádjái leamašan eamiálbmotdutkit ee. Aotearoas (Ođđa Selánddas), Kanadas, USA:s, Austrálias, Perus, Tongas ja Sámis. </p>
    <p>Áigečála čalmmustahttá akademalaš ja eamiálbmot teoriijaid ja analysaid mat leat dahkkon dieđalaš eamiálbmot perspektiivvas.</p>
    <list>
      <p type="listitem">Áiggun dahkat AlterNative-áigečállaga bures dovddusin sámi dutkiid gaskkas miehtá Sámi, – lohká Jelena Porsanger. – Áigečála lea dál vuosttaš dási dieđalaš publikašuvdnakanála Norgga alitoahpu statistihka dáhtabásas ( <em type="italic">http://dbh.nsd.uib.no/statistikk/kategori_publiseringer.action </em>) . Áiggošin geahččalit loktet AlterNative almmuhankanálaid bajimus dássái. Mu mielas AlterNative deavdá bures eavttuid: áigečállagis lea internašunála doaimmahusgoddi ja fágaguoibmeárvvoštallan, ja áigečállaga lohkkit leat miehtá máilmmi. </p>
    </list>
    <p>Áigečállaga ruovttusiidu: <em type="italic">http://www.alternative.ac.nz/ </em></p>
  </body>
</document>
