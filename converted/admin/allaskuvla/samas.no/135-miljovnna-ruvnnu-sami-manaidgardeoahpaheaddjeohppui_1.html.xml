<document xml:lang="sme" id="no_id"><header><title>13,5 miljovnna ruvnnu sámi mánáidgárdeoahpaheaddjeohppui | Sámi allaskuvla</title><genre code="admin"/><author><unknown/></author><wordcount>194</wordcount><conversion_status type="standard"/><availability><license type="standard"/></availability><multilingual/><origFileName>http://samas.no/se/a/135-miljovnna-ruvnnu-sami-manaidgardeoahpaheaddjeohppui</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>juovlamánu 19. beaivi 2014</p>
<p type="title">13,5 miljovnna ruvnnu sámi mánáidgárdeoahpaheaddjeohppui</p>
<p type="title"><span type="quote">”Bargosajis sámi mánáidgárdeoahpaheaddjeoahppu”</span></p>
<p>Oahpahusdirektoráhtta lea 17.12.2014 juolludan Sámi allaskuvlii kr 13 500 000 prošektii <span type="quote">“Bargosajis sámi mánáidgárdeoahpaheaddjeoahppu – Arbeidsplassbasert samisk barnehagelærerutdanning”</span>, mannjel go Sámi allaskuvla bijai fálaldaga Oahpahusdirektoráhta fálaldatgilvui.</p>
<p>Juolludeapmi lea 20 studeantta ovddas.</p>
<p><em type="bold">Gazzat oahpu seammás go bargá mánáidgárddis. </em></p>
<p>Oahppu lea fálaldat sidjiide geat barget mánáidgárddiin veahkkebargin dahje fágabargin, ja háliidit loktet iežaset gelbbolašvuođa mánáidgárdeoahpaheaddjin. Oahppu lea heivehuvvon nu ahte sáhttá gazzat oahpu seammás go bargá mánáidgárddis.</p>
<p><em type="bold">Davvi-Norggas ja Oslos </em></p>
<p>Oahppu lágiduvvo ovttasbarggus Finnmárkku, Tromssa ja Norlándda fylkkaiguin ja Oslo suohkaniin.</p>
<p xml:lang="vep">-</p>
<p>Dat lea allaskuvlla vuosttaš oahppoprográmma man mii fállat Osloi, dadjá allaskuvlarektor.</p>
<p><em type="bold">Vuoitu Sápmái </em></p>
<p>- Das lea stuorra ávki ja vuoitu olles sámi servodahkii. Sámi allaskuvla illuda ahte sáhttá láhčit mánáidgárdebargiide dili sámi alitoahpu váldit barggu olis, dadjá Sámi allaskuvlla rektor Jelena Porsanger.</p>
<p>Doaivut ahte mánáidgárdebargiin lea dása beroštupmi ja ahte oallugat ohcet studeantan dán earenoamáš fálaldahkii.  Dát lea buorre juovlaskeaŋka mánáidgárddiide, loahpaha Porsanger.</p>
<p><em type="bold">Sámegillii </em></p>
<p>Oahpahus čađahuvvo sámegillii. Oahppoarenat leat mánáidgárddit gos studeanttat barget, bargohárjehallamat, neahttaoahpahus ja muhtomin leat deaivvadeamit Sámi allaskuvllas.</p>
<p>Oahppu álggahuvvo 2015 čavčča, ja čađahuvvo oasseáiggis njealji jagis.</p>
<p>Rekrutteren, ohcanáigi  ja sisaváldin dáhpáhuvvá 2015 giđa mielde.</p>
<p type="title">Čuovu áigemeriid dás: samas.no</p>
</body></document>
