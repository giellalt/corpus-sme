<document xml:lang="sme" id="no_id">
  <header>
    <title>«– Áigon šaddat oahpaheaddjin ja šadden...» Sámi allaskuvlla ávvuoahpaheaddji skuvlamuittut ja muhtun jurdagat sámi oahppoáššiid birra</title>
    <genre code="admin"/>
    <author>
      <person firstname="Kristine" lastname="Nystad" sex="f" born="" nationality="NO"/>
    </author>
    <year>2009</year>
    <wordcount>1585</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samas.no/sites/default/files/jubileumsbok_sa_20_jagi_nett.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><span type="quote">«– Áigon šaddat oahpaheaddjin jašadden...»</span> Sámi allaskuvlla ávvuoah-paheaddji skuvlamuittut ja muhtun jurdagat sámi oahppoáššiid birra</p>
    <p>EDEL HÆTTA ERIKSENA JEARAHALLAN KRISTINE NYSTAD</p>
    <p>Edel Berit Kristine Klemetsdtr. Hætta lea su olles namma, muhto mii dovdat su Edel Hætta Eriksenin. Edel riegádii1921:s ja álggii juo nuorran oahpaheaddjin, lei aitto deavdán 18 jagi. Moadde jagi maŋŋil, 1941:s, álggii son Nesna oahpaheaddjiskuvlii. Soađi geažil gaskkalduvai su skuvlavázzin ja easka 1949:s lei sutnje vejolaš ollašuhttit oahpaheaddjioahpu. Guovdageainnu vuođđoskuvla lei sus bargobáikin dassá go Sámi oahpahusráđđi ásahuvvui 1977:s. Sámi oahpahusráđis barggai son guoktenuppelohkái ja bealle jagi direktevran ja manai ealáhahkii 1991:s. Edel lea maiddái leamašan áŋgiris servodatberošteaddji. Son lei mieldelahttu suohkanstivrras ja skuvlastivrras ja son lei vuosttáš nissonolmmoš guhte jođihii Guovdageainnu skuvlastivrra. Minddar lea Edel leamašan mielde ollu eará ge iešguđet stivrrain ja lávdegottiin mat leat bargan sámegiella-, skuvla- ja kulturáššiiguin. Son lea maiddái ožžon ollu gudnebálkkašumiid. Alimus gudnebálkkašupmi maid lea ožžon, lea <em type="italic">Ridder av 1. klasse av</em> </p>
    <p><em type="italic">Den Kongelige St.Olavs Orden</em>. Dan oaččui 1988:s. </p>
    <p>Edela máŋga logi jagi barggu dihte sámi skuvlaáššiiguin ja su oassálastin Sámi allaskuvla ásaheami bargojoavkkus, nammaduvvui son Sámi allaskuvlla ávvuoahpaheaddjin. Ávvuoahpaheaddjin lea Edelis lunddolaš sadji Sámi allaskuvlla ávvugirjjis.</p>
    <p>Ovddeš bargoguoibmi jearahallá</p>
    <p>Ávvugirjji doaimmahuslávdegotti lahttun ožžon mun dan gudni fitnat Edela luhtte ja suinna ságastallat su oahpaheaddji – ja skuvladoaimmaid birra. Lean máŋga jagi bargan Edeliin ovttas, álggos Guovdageainnu mánáidskuvllas gos Edel lei rektoriin ja maŋŋil máŋga jagi dalá Sámi oahpahusráđis. Mun dovddan vehá balu go lean jođus iežan ovddeš oahpaheaddji ja hoavdda ságastallamii. Bisánan feaskárii roahkkatvuođa vuordit ovdal go manan sisa. Jurddašan lea go son muitime munno šiehtadusa. Lea dieđusge, ja son váldá mu bures vuostá, ráhkada gáfe ja moai čohkkedetne humadit. Háliidan diehtit manne son šattai oahpaheaddjin go eai lean galle nieidda dan áigge Guovdageainnus geat válljejedje oahpaheaddjibarggu dahje oahpu obanassiige maŋŋil vuođđoskuvlla. Dás Edela muitut.</p>
    <p>Vuosttaš oahpaheaddjibargu</p>
    <p>Ledjen 12 jahkásaš go mearridin šaddat oahpaheaddjin. Mis lei oahpaheaddji gii lei hui čeahppi oahpahit. Son lei lahka Kristiansándda eret. Son šaddái munnje ovdagovvan. Muhtumin son jearrá mis ohppiin manin mii áiggošeimmet šaddat. Muittán muhtin vástádusaid.</p>
    <p>Muhtin oahppi vástidii son áigu šaddat<em type="italic"><span type="quote">«sangerinne»</span></em>. De logai oahpaheaddji: <em type="italic">«Kunstens vei</em> </p>
    <p><em type="italic">er lang og tornefull.»</em>Muhtin ges áiggui buohccidivššárin. Mun vástidin: «Áiggun šaddat </p>
    <p>oahpaheaddjin.» Mu niehku ollašuvai.</p>
    <p>Mun ledjen 18 jahkásaš go vuohččan bessen bargat oahpaheaddjin. Ledjen geargan joatkkaskuvllain ja ledjen dan jagi ruovttus. De riŋgii muhtin oahpaheaddji ja bivddii mu sadjásaš oahpaheaddjin. Dalle ii lean rektor. <span type="quote">«–Juo dieđusge boađán skuvlet,»</span> lohken mun.</p>
    <p>Vaikko ledjen nuorra in ballan gal skuvlemis, muhto ballen veháš jus mánát badjelgehččet mu. Mu áhččerohki lei nuorran skuvlen Álttás ja attii rávvaga munnje: <span type="quote">«Muitte, ale njálmmar mánáiguin. Ane čalmmiid vai duođasin váldet du.»</span></p>
    <p>Mun bohten skuvlii, ja doppe lei muhtin mii attii munnje diibmoplána. Diibmoplána mielde galggai luonddufága. Mannen skuvlalatnjii. Ledje 3. ja 4. luohká oahppit. Čájehedje leavssu oahppogirjjis mii lei dárogillii: <em type="italic">Åkersennep</em>. Mun jerren: <span type="quote">«Máhttibehtet go leavssu?»</span> Muhtin bártnáš ceggii gieđa,  čuoččahii ja logai bajiloaivvi visot leavssu dárogillii. Mun de jearahišgohten leavssu sisdoalu sámegilli. Ii oktage diehtán sisdoalu, ii son ge gii máhtii leavssu bajiloaivvi. Dien mun gal dieđusge atnen váivin. Šadden maid skuvlet luohkáid gos oahppit ledje dušše moadde jagi nuorat go mun. Manai bures. Ledjen oalle duođalaš diimmuin, muhto friddjagoartiliin stohken olgun mánáiguin. </p>
    <p>Oahpaheaddjioahppu</p>
    <p>Álgen Nesna oahpaheaddjiskuvlii čakčat 1941. Skuvllas manai hui bures vaikko buot lei dárogillii. Mu váhnemat leigga goappašagat gazzan oahpu, ja eaba soai máhttán dárogiela go álggiiga ohppui. Oahpaheigga midjiide dárogiela, vai eat galgan boahtit seamma vártnuhis dillái go soai leigga vásihan. Nie mun šadden guovttegielagin. Joatkkaskuvllas lei mus dárogieloahpaheaddji mii álohii bilkidii mu. Čálii mu meattáhusaid távvalii ja dajai: <em type="italic"><span type="quote">«Det er ikke rart, du er jo finn.»</span></em> Bilkideapmi dagahii ahte mun bidjen meari oahppat čállit dárogiela albma ládje. </p>
    <p>Nesnas ledje čeahpes oahpaheaddjit, ja mis lei ollu pedagogihkka. Lei ollu sáhka álgolohkanoahpu birra. Stávenvuohki lei dalle dábálaš. Ođas lei sátnevuohki. Mánát ohppe smávva sániid, ja maŋŋil galge sirret ja oahppat bustávaid. Jietnavuohki lei maid anus. Mun lean geavahan máŋga vuogi go lean oahpahan mánáid lohkat. Vuogi ferte heivehit oahppái.</p>
    <p>Lei soahti, ja ovdal beassážiid 1942 válde duiskalaččat skuvlla, ja šattaimet vuolgit ruoktot. Nuppi jagi eat beassan vuolgit Nesnai.</p>
    <p>Čakčat 1943:s álgen fas oahpaheaddjiskuvlii, ja dan jagi bessen olles jagi leahkit skuvllas. Čakčat 1944 bođii evakueren. Lihkus in hahppehan vuolgit skuvlii ovdal go evakuerensáhka gullogođii, ja bessen ge iežan olbmuid fárus báhtarit meahccái. Livččii issoras leahkit nuppi sajis ii ge diehtit maidege mo bearáš birge soahteroasuid siste. Gaskkalduvven ovttat ládje. Easka 1949:s loahpahin iežan oahpaheaddjioahpu Tromssas.</p>
    <p>Gaskaáigásaš barggut</p>
    <p>Dan čavčča go in beassan oahpaheaddjiskuvlii, de skuvla bivddii mu sadjásašoahpaheaddjin.</p>
    <p>Muhtin oahpaheaddji lei nasista, ja ovttat ládje bovdii mu hirdačoakkámiidda. Čálii vel ahte oahpaheaddjin de lei mus geatnegasvuohta bohtit sin čoakkámiidda. Mun dihten ahte diet ii lean duohta, muhto munnje šattai diet oalle váivin, ja heiten oahpaheaddjin. Leansmánni Arvid Dahl bivddii mu kántorčállin, ja bargen de dan jagi leansmánni kantuvrras. Ođđabeaivimánus 1945:s rahpasii rádji Ruŧŧii, ja mun mannen Uppsalai gos oasálasten muhtin oahpaheaddjikurssas maid Norgga legašuvdna Ruoŧas ásahii. Kursa lei nuvttá ja dan maŋŋil ávžžuhedje min skuvlet 2 jagi maŋŋil soađi, go dihte ahte Norggas váilo oahpaheaddjit.</p>
    <p>Bohten fas Guovdageidnui geasset 1945:s. Olbmot ledje boahtigoahtán ruoktot. Fylkamánni lei nammadan mu áhči sátnejođiheaddjin, ja suohkan lei fas álgán doaibmat. Áhčči lei hui skuvlaáŋgir ja čakčat 1945:s bijai johtui skuvlla sihke Mázii, Lahppoluobbalii ja márkanii. Mázes eai lean boaldán buot viesuid. Alfred Larsen manai Mázii ja doalai skuvlla Klemet Turi viesus. Duottarstohpu Lahppoluobbalis ii ge lean boldon. Anders Bongo manai dohko. Mis lei golmmalanjat bráhkka márkanis. Juohke iđida gurriimet iežamet oađđenlanja ja guttiimet dohko bevddiid ja stuoluid. Mun biddjojin oahpaheaddjin ja mus ledje nuppelohkái oahppi. Juovllaide gearggai skuvlabráhkka. Dálvet 1946 skuvlii Alfred Larsen márkanis dan ođđa skuvlabráhkas, Anders Bongo manai Mázii ja mun mannen Lahppoluobbalii.</p>
    <p>Lohpi oahpahit sámegillii</p>
    <p><em type="italic">− Mii lei suohttaseamos du oahpaheaddjibarggus?</em>Mun bargen skuvllas sullii 30 jagi. In </p>
    <p>goassege lean váivi vuolgit skuvlii. Lei suohtas oaidnit go mánát ohppe. Dat movttiidahtii ja lei vuoitun sihke mánnái ja oahpaheaddjái. Stuorimus dáhpáhus skuvllas lei go 1967:s šattai lohpi oahpahit sámegillii. Mun ledjen oahpaheaddjin nuoraidskuvllas. Ledje unnán sámegielat oahpaheaddjit ja jerre mus váldit vuosttaš luohká. Dasa dieđusge mihten. Gal dat lei oalle miellagiddevaš. Mus ledje leamašan máŋga vuosttaš lohká ovdal, ja ledjen sámegielat mánáid oahpahan lohkat amas gillii, dárogillii. Lávejedje sihke sámegielat ja dárogielat oahppit seamma luohkás, ja oahppogirjjit dárogillii. Mun lávejin ráhkadit ollu govaid maid darvvihin seinniide miehta lanja. Oahpahin sámegielat mánáide vehá dárogiela ovdal go ožžo girjji. Dárogielat mánáid bidjen sárgut, ja ledje vel veahkkin munnje oahpahit dárogiela daidda geat eai máhttán dárogiela. Dárogielat mánát jearahallagohte girjjiid ja váhnemat álge riŋget ja jerre eai go mánát oaččo girjjiid. Gal dat ožžot, gal dat ožžot, vástidin. Manne gal vahkut ovdal go oahppit ožžo girjjiid. Ii lean imáš ahte dárogielat váhnemat hárbme. 1967:s ožžon lobi oahpahit mánáid sámegilli. Mánát ožžo girjjiid sámegillii, ja buohkat ohppe lohkat moatti mánus. Ovdal manne jagit ovdal go buohkat ohppe lohkat.</p>
    <p>Oahppogirjevátnivuohta</p>
    <p><em type="italic">− Mo dalle lei oahpponeavvodilli? </em>Vaikko lei ge lohpi oahpahit sámegillii, de ledje unnán </p>
    <p>oahppogirjjit sámegillii. Vuođđoskuvlaráđis lei ovddasvástádus ráhkadahttit girjjiid. Muhtumin lei Sámi rádios TV-sátta Guovdageainnus. Mun ledjen rektor mánáidskuvllas, ja bovdi mu oasálastit. Doppe šattai sáhka oahppogirjjiid birra, ja mun muitalin ahte mis váilot oahppogirjjit sámegillii. Nuppi beaivvi ožžon telefovnna Vuođđoskuvlaráđis. Sivahalle mu gielistan TV-sáddagis. Sii leat ráhkadeame girjjiid, muhto departemeanta ii juollut ruđa. Mun galgen Osloi maŋit vahku, ja jerren lobi fitnat Vuođđoskuvlaráđis. Ovdal go mannen Osloi, válden oktavuođa Oahpahusdepartemeanttain ja jerren beassat sin ságaide. Válde bures vuostá ja lohpidedje prentenruđa Vuođđoskuvlaráđđái. De mannen Vuođđoskuvlaráđđái. Hoavda sávai bures boahtima, ja mis lei oalle buorre ságastallan oahppogirjjiid birra. Maŋŋil muitalii muhtun konsulentii Sámi oahpahusráđis: <em type="italic">– Hun kom til Grunnskolerådet i sine pontifikalier,</em> </p>
    <p><em type="italic">sint som en (…), men hun var ikke så verst likevel.</em>Mus lei gákti maid son gohččodii <em type="italic">pontifikalier</em>. </p>
    <p>Sámi oahpahusráđđi</p>
    <p><em type="italic">− Don ledjet maiddái mielde Sámi oahpahusráđi ásaheame. Muital veahá dan birra. </em>Skuvllaid </p>
    <p>geahččaladdanráđđi (Forsøksrådet for skoleverket) nammadii 1972:s lávdegotti mii galggai árvalit movt ovdánahttit skuvlla sámiide. Lávdegottis ledje Odd Mathis Hætta, Per Jernsletten, Trygve Madsen ja mun. Lávdegotti deháleamos árvalus lei oaččuhit sierra ráđi sámi skuvlaáššiid váste. 1973:s nammadii departemeanta mu mieldelahttun Geahččaladdanráđđái, ja doppe de bessen ovddidit lávdegotti áigumušaid. Váldoáššin munnje šattai oaččuhit sierra almmolaš sámi skuvlaráđi. Geahččaladdanráđi miellahtut dorjo mu. Gonagasa resolušuvdna juovlamánu 8. beaivvi 1975 mearridii ásahit Sámi oahpahusráđi. Čállingoddi ásahuvui dálvet 1977:s ja mun álgen čállingotti jođihit.</p>
    <p>Sámi allaskuvla</p>
    <p>− <em type="italic">Don ledje mielde Sámi allaskuvla ásaheamis? Manne lei dárbu sierra sámi oahpahead</em></p>
    <p><em type="italic">djioahpu bidjat johtui?</em>Váilo sámegielat oahpaheaddji. Mun bessen mielde Hoëm</p>
    <p>lávdegoddái 1972:s. Anton Hoëm jođihii lávdegotti, ja lávdegottis ledje vel Odd Mathis Hætta, Nils Jernsletten ja Trygve Madsen. Min váldoulbmil lei oaččuhit Sámi oahpaheaddjiskuvlla. Vuosttaš lávki lei ásahit sámi oahpaheaddjioahppo-ossodaga Finnmárkku allaskuvlii. Ossodat bođii johtui 1974. Sullii logi jagi maŋŋil bođii sáhka ásahit allaskuvlla Nuorta-Finnmárkui. Sámi oahpahusráđđi oaivvildii: – Jus galgá nubbi allaskuvla Finnmárkui, de dat galgá Sámi allaskuvla! Nu šattai.</p>
    <p>− <em type="italic">Dál lea Sámi allaskuvla doaibman 20 jagi. Lea go Sámi allaskuvllas du mielas leamašan</em> </p>
    <p><em type="italic">ávki?</em>Dan ii sáhte eahpidit ge. Lea ávkkálaš go leat sámegielat oahpaheaddjit, muhto servodat </p>
    <p>dárbbaša eambbo sámegielat oahpaheaddjit. Ii leat dohkálaš ahte váilot sámegielat oahpaheaddjit go mis lea Sámi allaskuvla. Sámi allaskuvllas lea geatnegasvuohta oahpahit doarvái sámegielat oahpaheddjiid!</p>
    <p>Ávvuoahpaheaddji – midjiide ovdagovvan ja movttiideaddjin</p>
    <p>Go moai gerge ságastallamis ja gáfe juhkamis, de mun giittán su ja vuolggán fas allaskuvlii. Váccidettiin jurddašan man árjjalaččat Edel lea álo bargan sámi skuvlaáššiid ovddidemiin. Ii leat vuollánan vaikko ollu vuostehágu lea muosáhan. Edel lea leamašan midjiide ovdagovvan ja movttiideaddjin. Su áŋgiris barggu lea duođai mearkkašan ollu sámi skuvla ovdáneapmái, sihke dan ahte sámegillii dál lea lohpi ja vejolaš oahpahit, ii dušše vuođđoskuvllas, muhto maiddái allaskuvladásis. Edel lea gállan midjiide bálgá. Mis lea árbi maid mii leat geatnegahtton dikšut ja fievrridit viidáseappot.</p>
  </body>
</document>
