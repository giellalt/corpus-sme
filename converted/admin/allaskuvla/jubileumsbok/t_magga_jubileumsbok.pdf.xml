<document xml:lang="sme" id="no_id"><header><title>Ođđa biibbal davvisámegillii</title><genre code="admin"/><author><person firstname="Tuomas" lastname="Magga" sex="m" born="" nationality="FI"/></author><year>2009</year><wordcount>2754</wordcount><conversion_status type="standard"/><availability><license type="standard"/></availability><origFileName>http://samas.no/sites/default/files/jubileumsbok_sa_20_jagi_nett.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Ođđa biibbal davvisámegillii</p>
<p>TUOMAS MAGGA (GUHTUR NIILLAS DUOMIS)</p>
<p>Mo visot álggii</p>
<p>Jagi 1895 almmustuvai vuosttaš davvisámegielat olles Biibbal. Dan váldojorgaleaddji lei beakkán Jáhkoš-Lásse, Lars Jakobsen Haetta. Son lei gárvvistan vuođđojorgaleami juo guoktelogi jagi ovdal go Biibbal almmustuvai, muhto teavstta dárkkisteapmi válddii iežas áiggi. Dárkkisteaddjit ledje Just Knut Qvigstad ja Jens Andreas Friis, geat aniiga fuola teologalaš gažaldagaid lassin maid buot das mii gulai čállima, sátnesojaheami ja syntávssa systemáhtalašvuhtii. Ii dáidde doallat deaivása dat jáhkku ahte Biibala prentema ájihii Dáčča Biibbalsearvvi ruhtavátni dahje beanta hánástallan. Biibala oččodeapmi deaddilanmuddui lei ja lea ain lossa ja áddjás bargu.</p>
<p>Boares davvisámegielat Biibala jorgaleami oktavuođas ferte namuhit Nils Vibe Stockfletha, gean Ođđa Testameantta jorgalus ilmmai 1850.Go Jáhkoš-Lásse jorgališgođii Biibala, de son galggai ovddemus ođastit Stockfletha jorgalusa. Orru leamen nu ahte son ii arvan bearehaga lihkahallat Guovdageainnu ovddeš báhpa duoji. Ođđa Testamentii leatge báhcán muhtin veardde dakkár syntáksačovdosat, mat muđui leat earenoamáš unnán Haetta iežas jorgalusas, dego mat dánskka/dárogiela málle mielde dahkkojuvvon ageantaráhkadusat.</p>
<p>Manne ođđa Biibbal?</p>
<p>Dáčča Biibbalsearvi bijai johtui jagi 1988 prošeavtta, man ulbmilin lei gárvvistit ođđa davvisámegielat olles Biibala. Prošeakta galggai leat davviriikkalaš, nu ahte mielde livčče leamaš Dáčča, Ruoŧa ja Suoma biibbalsearvvit. Viehka árrat goit čielggai ahte Ruoŧa Biibbalsearvi ii sáhttán leat mielde beare beaktilit. Oktan sivvan lei dat ahte dat álggahii seamma áiggiid Ođđa Testameantta jorgaleami julevsámegillii.</p>
<p>Ođđa Biibbal adnojuvvui dárbbašlažžan moatti siva geažil. Boares Biibala giella lei čađat báinnagan dánskka/dárogillii, Jáhkoš-Lássiihan lei addojuvvon rávan jorgalit dárkilit sánis sátnái dan dánskkagielat Biibalis, mii dalle lei anus Dáččas. Go vel Biibalis ovdan buktojuvvon áššit leat dávjá hui váddásat, de álggu rájes juo dan teaksta lei eatnagiidda measta juo veadjemeahttun áddet. Nu lei eandalii Suoma bealde, danne go min riikka váldogiella ii dorjon ii veahášge biibballohkama. Dáččas ja Ruoŧas lei juo don doloža rájes leamaš oalle ollu vuoiŋŋalaš jorgalangirjjálašvuohta, muhto Suomas váillui vel datge. De lei vel dat ahte juohke giella earáhuvvá áiggi mielde, ja daninge ođđa buolvvat eai šat ipmirdan boares Biibala giela ollásit. Máŋgga gillii leat aiddo dan dihte jorgalan Biibala ođđasis 50–70 jagi gaskkaid.</p>
<p>Eanet sámegielat biibala historjjás sáhttá lohkat Per Oskar Kjølaas girjjis <em type="italic">Bibelen på samisk</em>(1996). </p>
<p>Okta sivva laktása giela teknihkalaš sárgosiidda, dego mat čállinvuohkái ja dássemolsašuddama ja sojahemiid merkemii. Boares Biibalis adnojuvvon <span type="quote">«čállingovva»</span> ii šat rahpas álkit dán áiggi lohkkiide.</p>
<p>Go biibbalprošeakta álggahuvvui, de ulbmilin lei dušše ođastit boares Biibala giela. Jurdda lei dakkár ahte go boares Biibala giella ođastuvvo, de dat lea ollu álkit ja geahppaset bargu go dan jorgaleapmi ollásit. Juo Ođđa Testameanttain barggadettiin čielggai ahte dan giella ii leat ođasteamis. Ođasteddjiin livččii galgan leat dat giellamáhtt</p>
<p>Ođđa Biibala giellavuođđu</p>
<p>Dán prošeavtta áigge lea šaddan hui čielggasin ahte min jorgalanbarggu <span type="quote">«geađgejuolggit»</span> leat Konrad Nielsena sátnegirji ja giellaoahppa. Daid vuođđun leat Guovdageainnu, Kárašjoga ja Buolbmága suopmanat. Lea hui lunddolaš ahte ođđa Biibalis adnojuvvojit dáid suopmaniid sánit ja sojaheamit. Diehttelas Suoma beale oarje- ja nuortasuopmaniid (mat gullet duoidda seamma suopmaniidda) sánit ja idiomat leat muhtun veardde váldojuvvon mielde. Mis livččii gal lean miella atnit eambbo dan sátneriggodaga mii lea anus Ruoŧa beale davvisámegielas, muhto dan dovdiin lea leamaš hui unnán dilli oassálastit dán bargui.</p>
<p>Davvisámegielas lea leamaš oktasaš čállinvuohki 1970-logu loahpa rájes. Eatnagiid mielas oktasaš čállinvuohki lea seamma go oktasaš girjegiella, muhto dát ášši ii leat nie oktageardán. Go sámegillii almmustuvvagohte ain eambbo iešguđetlágan duojit das maŋŋil go oktasaš</p>
<p>čállinvuohki lei dohkkehuvvon, oktasaš girjegiela váili bođii čielgaseabbon ahte čielgaseabbon. Vaikko giellagáhttendoaimmaide eandalii Suomas ja Dáččas leat biddjojuvvon</p>
<p>oalle ollu návccat dán vássán golmmalogi jagi áigge, de dál mii goit šaddat gávnnahit ahte oktasaš girjegiella váilu ain. Lea oalle álki vuohttit, leago muhtun čálus čállojuvvon Dáččas/Ruoŧas vai Suomas. Muhtumin giellaerohusat leat nu stuorrát ahte dat beanta heađuštit ipmirdeami.</p>
<p>Mas dat erohusat dasto bohtet? Dás ferte geahčastit vuos davviriikkaid giellakartta. Suoma ja Dáčča gaskasaš ráji ja vel Suoma ja Ruoŧa gaskasaš eananráji mielde manná hui dehálaš giellarádji. Dan ráji nuorttabealde váldogiella gullá suoma-ugralaš giellabearrašii ja dan oarjjabealdegis indoeurohpalaš giellabearrašii. Suomagiella ja dáro/ruoŧagiella leat hui iešguđetlágánat eandalii syntávssa dáfus. Suomagiella lea sojahangiella, mii máksá dan ahte das leat ollu kasusat, muhto dáro/ruoŧagiella lea preposišuvdnagiella. Váldogielat leat addán ja ain addet nana málle čállojuvvon sámegillii, danne go čáledettiin sámegielagat atnet lunddolaš mállen čállojuvvon váldogiela maid leat oahppan skuvllas.</p>
<p>Go biibbaljorgaleapmi lea namalassii davviriikkalaš prošeakta, de dat lea bidjan min duođas guorahallat maid oktasaš davviriikkalaš davvisámegiela. Dán guorahallama lea dahkan vel dehálaččabun dat ahte Dáčča beale jorgaleddjiide lei addojuvvon rávan jorgalit dárogielat Biibala mielde, ja Suoma beale jorgaleaddjitgis galge jorgalit suomagielat Biibala mielde. Lea bures áddemis ahte jorgalusaid giellageavahusa gaskkas leat earret eará stuorra syntáksaero</p>
<p>husat. Ii leat goit dohkkeheames ahte muhtun girjjit Biibalis <span type="quote">«dárronjaddet»</span> ja earát fas <span type="quote">«suopmanjaddet»</span>. Prošeaktajoavku leage ferten oččodit <span type="quote">«oktasaš girjjálaš koda»</span>, man juo Dáčča/Ruoŧa beale ja Suoma beale sámegielagat áddejit ja atnet buorrin ja lunddolaš giellan.</p>
<p>Earenoamáš biibbalgiella?</p>
<p>Biibalis leat 66 girjji. Das leat ee. profehtalaš girjjit, láhkagirjjit, historjjálaš girjjit, viissisvuohtagirjjit, ráhkisvuohtalávlagat, muitalusgirjjit, sálmmat, evaŋgeliumagirjjit ja oahpahusgirjjit. Go leat nu iešguđetlágán girjjit, de lea čielggas ahte maiddái daid stiillat leat hui iešguđetlágánat. Min viggamuššan lea leamaš čuovvut dan stiilla, mii guđege girjjis dahje guđege teakstakonteavsttas lea adnojuvvon álgogielas (Ođđa Testameanttas greikkagielas, Boares Testameanttas hebreagielas).</p>
<p>Go ledje jorgaleamen dan Biibala mii almmustuvai Suomas 1930-logus, de jorgaleddjiid ulbmilin lei atnit earenoamáš biibbalgiela. Dan stiila galggai leat <span type="quote">«alit»</span> go dábálaš suoma girjegielas. Go dasto ledje jorgaleamen dan Biibala mii almmustuvai 1992, de hilgo earenoamáš biibbalgiela ja dadje, ahte dakkár ii galgga oppa leatge. Liikká dasge eai leat </p>
<p>Dáro/ruoŧagiela ja suomagiela girjjálaš atnu lea viiddis ja bures sajáiduvvan. Juo skuvlamánáide oahpahuvvojit giellageavahusa iešguđetlágán bealit, ja nu sin gielladovdu nanusmuvvá. Sámegielas dilli ii leat nie buorre. Sámegielat mánáide lea stuorra vuoitu juo datge ahte sii besset oahppat iežaset eatnigiela lohkan- ja čállindáiddu. Goittotge girjjálašvuohta lea rájálaš, eaige leat beare ollu oažžumis sierra stiillaid mielde čállojuvvon girjjit dahje iežá teavsttat. Liikká dán áiggi nuorat ja mánát leat giellaoahpuid dáfus buori dilis biibbaljorgaleddjiid buolvva ektui.</p>
<p>Iešalddes lea stuorra erohus das, jorgaluvvogo Biibbal sámegillii vai muhtin dakkár gillii man girjjálaš anus ja oahpahusas lea guhkes ja stáđásmuvvan árbi. Suoma- dahje dáro/ruoŧagillii jorgalettiin illá leat nu stuorra váttisvuođat gávdnat buriid čovdosiid sániid, dadjanvugiid ja oppalohkái álgogielaid moalkás ráhkadusaid jorgaleapmái. Goittotge min ulbmilin lea ráhkadit dakkár biibbaljorgalusa mii giela, kulturhistorjjá ja teologia dáfus lea doallevaš ja buorre duodji. Dán oainnu mii leat muhtumin gártan ákkastallat biibbalservviidege, maid olbmot eai liikká buot áiggiid leat atnán sámegielagiid dárbbu oažžut buori Biibala seamma lunddolažžan go váldogielagiid dárbbu.</p>
<p>Leago ođđa Biibala giella dasto earenoamáš biibbalgiella? Muhtumassii juo, muhtumassii ii. Mii boahtá oppalaš giellageavahussii, de min viggamuššan lea atnit dábálaš njuovžilis sámegiela. Eat ane ad hoc- čovdosiid, mat veajášedje gal leat áddemis juste dihto biibbalkonteavsttas, muhto eai muđui adnoše sámegielas. Eat dáhtul oččot teavstta dakkáražžan mii stiilla dáfus lea gáidan olbmuid beaivválaš gielas. Biibala sáhka ja sisdoallu lea goit nu earenoamáš ahte dat ii veaje daddjojuvvot <span type="quote">«šilljogielain»</span>. Go Ipmil ieš cealká juoidá, de dan cealkámuša gielalaš hámi šaddá vihkkehallat vuđoleappot go jos cealkin livččii olmmoš. Seamma guoská maid profehtaid ja apostaliid cealkámušaide. Miige olbmuid čállin dujiid ii leat sisdoalu dáfus veardideames Biibala sisdollui, ja dat ferte dihttot maiddái dan gielas.</p>
<p>Oarje- vai nuortasuopmaniid mielde?</p>
<p>Eandalii dakkár gielain mat leat adnon guhká girjjálaččat leat iešalddes sierra giellageavahusa dásit. Okta lea olbmuid beaivválaš giella, maid sáhttá gohčodit suopmaniid dássin. Dat lea eanas njálmmálaš giellageavahus, ja jos dat lea girjjálaš, de dalle das dávjá lea soames earenoamáš ulbmil. Nubbi lea almmolaš giella. Dan vuođđun leat giela suopmanat, muhto go dat galgá áddejuvvot olles riikkas, de sierra suopmaniid iešvuođat leat dulbejuvvon dakkáražžan ahte almmolaš giella heive eanas giellahubmiid njálbmái. Almmolaš giella lea vuosttažettiin čállojuvvon giella ja danin dat gohčoduvvoge girjegiellan. Go olbmot dasto atnet girjegiela hubmon giela mállen ja ovdagovvan, de dat iešalddes lea hui ártet. Dallehan giela čállingovva máhcahuvvo jietnagovvan. Ná šaddan giela ođđa jietnagovva veadjá leat gáidan guhkás suopmaniid dásis.</p>
<p>Vaikke davvisámegiella lea geavahuvvon guhká girjjálaččat, de liikká dan girjjálaš atnu lea leamaš ja lea ain gárži ja asehaš. Dat ii leat nagodan váikkuhit olbmuid dábálaš hubmojuvvon gillii. Ná sámiid njálmmálaš sámegiella lea ain suopmaniid dásis. Oktasaš čállinvuohki lea gal addán vejolašvuođa oččodit maid oktasaš njálmmálaš girjegiela, muhto dat ii leat goit šaddan. Dát dilli, mas buot davvisámegielagat hupmet iežaset suopmana, veadjáge leat stuorra riggodat. Iešalddes mis ii oppa leatge dakkár giellahápmi mii sulastahtášii riikkaid girjegielaide ja maid sáhtášii gohčodit almmolaš davvisámegiellan.</p>
<p>Davvisámegiela oarjesuopmanat spiehkastit máŋgga dáfus nuortasuopmaniin. Erohusat leat jietnadatráhkadusas, morfologias, sátneriggodagas ja idiomatihkas, muhto dat eai leat dakkár erohusat mat dagahivčče gulahalla<span type="quote">«eatnisuopmana»</span> ja vierrosuopmaniid gaskii. Dat ii leat mihkkige ipmašiid, dainna go olbmo giella lea nu mávssolaš oassi su persovnnalašvuođas.</p>
<p>Biibala teavstta jurddašettiin jietnadatráhkaduserohusat eai jur dagat váttisvuođaid. Orru goit leamen nu ahte go moaddelogi jagi dás ovdal čállinvuohkegažaldagat ledje giellaságastallamis hui guovddážis, de máŋgasii šattai dakkár jáhkku ahte čállinvuohki govvida hupmama dárkilit ja ahte dainna sáhttá dahkat dehálaš mearkkašupmeerohusaid. Lea goit nu ahte čállinvuohki nagoda govvidit dušše roavvát davvisámegiela jietnadatráhkadusa. Dat máksá ee. dan ahte allegrovokalaid geavaheapmi sirret mearkkašumiid lea hui rájálaš.</p>
<p>Morfologias leat šaddan muhtun dáhpáhusain válljet, atnitgo nuorta- vai oarjesuopmaniid vuogi. Ovdamearkan leat válljen njulget párrastávvalsániid partisihpa perfeaktahámiid vuosttas/goalmmát stávvala diftoŋŋa aiddo diftoŋŋaid njuolgama váldonjuolggadusa mielde nu mo oarjesuopmaniin dahkko (buohcci &gt; buhcciid, guođoheaddji &gt; guođoheddjiin). Eatnat dáhpáhusain eat leat mearridan váldit dušše ovtta vuogi, muhto atnit juo nuorta- ja oarjesuopmaniid hámi mo ain heive, ovdamearkan boarrásabbot, boarráseappot.</p>
<p>Sátneriggodat lea gielas dakkár oassi, maid variánttaid lohkkit áicet hearkkit. Das leat geahččalan atnit buot suopmaniid sániid, vai ii boađe dakkár dovdu ahte soames suopmansánit leat <span type="quote">«kanoniserejuvvon»</span>, muhto earát fas eai leat dohkálaččat Biibalii. Dás lea buorrin veahkkin Paratext-jorgalanprogramma, mainna lea vuogas dárkkistit sániid geavahusa. Eandalii sátneriggodaga dáfus lea vahát ahte eat leat fidnen Ruoŧas bisovaš lahtu jorgalanbargui.</p>
<p>Idiomat leat jorgaleaddjái stuorra hástalus ja biibbaljorgaleaddjái aivve earenoamážit. Eatnat boares biibbalveršuvnnain leat jorgalan hebreagiela dadjanvugiid ja vel hebraismmaidge sánis sátnái. Dat leat cieggan vuoiŋŋalaš gillii, vaikko dávjá daid mearkkašumiid leat gártan árvádallat dahje dat eai leat oppa heivenge dan gillii, masa dat leat jorgaluvvon. Ii leat goit miige álkes bargguid oččodit hebreagiela idiomaid davvisámegillii nu ahte jorgalus vel dávistivččii biibballohkki gielladovdui. Aiddo idiomaid jorgalettiin badjána millii máŋgii dat sávaldat ahte bargojoavkkus galggašedje leat eambbo olbmot.</p>
<p>Biibbaljorgaleami mihttomearit</p>
<p>Biibala jorgaleapmi lea earenoamáš hástalus, dego dánnai čállosis lean gávnnahan. Dat lea stuorra hástalus dallege go ovddit jorgalus ii leat beare boaris, nugo mat jorgalus dárogillii, man ovddit veršuvdna almmustuvai golbmalogi jagi dás ovdal. Jorgalanoainnut leat maid veadján rievdat ovddit jorgalusa rájes. Galggašiigo ovdamearkan álgoteavstta giellagovaid bisuhit, vai livččiigo buoret buhttet govvagiela njuolggoságain? Jos jorgalusaid gaskkas lea hui guhkes áigi, maiddái giella lea rievdan eanet uhcit, nu ahte ođđa buolvvat eai šat ipmir bures boares veršuvnna. Biibbaldutkamuš ja hebreagiela dutkamuš leat maid ovdánan dan rájes go Biibbal jorgaluvvui sámás ovddit háve. Go muitá dan ahte ovddit biibbaljorgalus vulggii Jáhkoš-Lásse gieđas guoktelogi jagi ovdal go dat ilmmai fálmmas Biibbalin 1895 ja ahte dat lei sánis sátnái jorgaluvvon dánskkagielat veršuvnnas, de lea bures áddemis ahte ođđa Biibbal ferte leat máŋgga dáfus earálágán go boares Biibbal.</p>
<p>Min gielalaš mihttomearit leat gudneáŋgirat. Vuosttaš gáibádus lea dat ahte Biibala giella lea riekta davvisámegiela siskkáldas ortnega dáfus. Juos mis livččii atninládje davvisámegiela normatiiva giellaoahppa, de dat livččii stuorra veahkki, muhto dakkár ii leat vuos čállojuvvon. Nielsena giellaoahppa lea dat vuođđogiellaoahppa masa mii dorvvastit. Dat lea ovtta ládje gal normatiiva, danne go dat fállá ee. vearbbaid, nomeniid ja pronomeniid sojahanminstariid ja čielggada kasusgeavahusa ja sátnesuorggideami. Dat ii goit leat čállojuvvon</p>
<p>Mii leatge šaddan bidjat ollu návccaid dan guorahallamii, mii lea buorre syntáksa davvisámegielas. Dáččas vuoiŋŋalaš sámegielas lea guhkes ja nana árbi, man boares Biibbal lea maid leamaš ráhkadeamen ja nannemin. Suomas vuoiŋŋalaš giela árbi ii jur oppa leatge. Sámegiela fuolkegiellan suomagiella addá álkit heajos málle, muhto das leat viežžamis maid buorit mállet. Go vuođđojorgaleaddjit leat eret juo Dáččas ja Suomas ja leat jorgalan dáro- ja suomagielas, de lea bures áddemis ahte prošeaktajoavku (dá. <em type="italic">prosjektutvalg</em>), mii ee. galgá addit Biibala gillii loahpalaš hámi, lea šaddan čavggadit sakka syntáksagažaldagaiguin.  </p>
<p>Min gielalaš mihttomeriide gullá maid dat ahte Biibala giella galgá leat ovttačilggolaš. Dat máksá dan ahte mii galgat nagodit addit jorgalussii dakkár hámi, man ii sáhte ipmirdit moatte ládje. Biibalis leat muhtin veardde dakkár sajit, mat vuođđoteavstta eahpečielggasvuođa dahje váilevašvuođa dihte leat váddásit jorgaleames. Dalle leat gártan árvalit konteavstta ja sierra biibbalveršuvnnaid ja giehtagirjjiid vuođul, makkár čoavddus lea dohkálaš dahje buoremus. Eat leat válljen bargat nu mo ruoŧagielat Biibalis (mii ilmmai jagi 2000) lea dahkkojuvvon.</p>
<p>Das ollu vearssat leat guđđojuvvon ollásit jorgalkeahttá. Mii jorgalit juohke vearssa dan ipmárdusa mielde mii mis lea eatge guođe teakstaváilli dulkoma lohkki bargun. Muhtun dáhpáhusain siiddu vuolleravdii lasihuvvo juolgenohta čilget čuolmma.</p>
<p>Biibbaljorgaleamis dehálaš doaba lea sátnekonkordansa. Dat máksá dan ahte teologalaččat mávssolaš dahje guovddáš sánit jorgaluvvojit álo ovttain ja seamma sániin. Dievaslaš sátnekonkordansa ii leat vejolaš, ja stuorimus sivat dasa leat gávdnamis dain gielain maidda Biibbal jorgaluvvo. Muhtumin lea njulgestaga bággu jorgalit dihto sáni eará sániin dahje vuogas dajahusain, vai áššesisdoallu čielgá. Mis lea goit oppa áigge leamaš čielga ulbmilin atnit sátnekonkordanssa nu bures go fal vejolaš. Dásge eat dáhto guođđit sisdoalu áddema árvideami vehkii.</p>
<p>Biibalis lea hui ollu govvagiella. Lea suige nu ahte ollu vuoiŋŋalaš áššiid ii sáhte oppa muitalitge muđui go govvagielain ja veardádusgovaiguin. Mii leat válljen bisuhit govvagiela maiddái sámegielat jorgalusas. Dán seamma čulbmii gullet máŋggat hebreagiela albmabuktinvuogit, mat eai buot áiggiid rahpas sámegielat lohkkái, juos daid jorgala <span type="quote">«sánis sátnái»</span>. Go Boares Testameanta vel doalvu lohkkiid kulturhistorjjálaččat vieris birrasii máŋgga duhát jagi duohkai, de lea bures árvideames ahte biibbaljorgaleddjiin leat valjis gielalaš hástalusat.</p>
<p>Lean dán čállosis juo muitalan ahte prošeaktajoavku šaddá addit jorgalussii dan loahpalaš gielalaš hámi. Geavadis dat dáhpáhuvvá nu ahte mii mannat čađa Biibala juohke girjji vearssas versii álgojorgalusa vuođul, maid teologalaš konsuleanta lea juo dárkkistan ja divodan. Dávjá geavvá dainna lágiin ahte easkka prošeaktajoavkkus bohtet ovdan máŋggat teologalaš ja kulturhistorjjálaš áššit, mat eai liikká leat vel váldon vuhtii doarvai bures teavsttas dan rádjai. De ii leat eará go jorahit teakstaevttohusaid dassá go visot teologalaš ja kulturhistorjjálaš áššit leat riekta ja prošeaktajoavkku lahtut leat duhtavaččat maiddái jorgalusa gielalaš hápmái. Go muhtin girji dasto lea gárvvistuvvon, de dasa leat goit vel báhcán iešguđetlágán meattáhusat. Daid ferte divodit ng. doaimmahanlávdegoddi, man bargungis lea gárvvistit teavstta prentenmuddui.</p>
<p>Dohkkego ođđa Biibbal?</p>
<p>Go Biibbal jorgaluvvo muhtin gillii ođđasis, de vuordámušat dan hárrai leat hui iešguđetlágánat. Illá goasge lea geavvan nu ahte biibballohkkit dalán livčče leamaš ollásit duđavaččat ođđa jorgalussii. Mađe eambbo leat earáhusat ovddit veršuvnna ektui, dađe eambbo biibballohkkiin lea dasa dadjamuš. Dasa sis lea vuoigatvuohta ja dat lea mea</p>
<p>Ođđa Biibbal davvisámegillii šaddá sakka earálágán boares Biibala ektui juo dange dihte, ahte boares Biibala almmustuvvamis lea gollan nu guhkes áigi. Gielladillige lea dál máŋgga dáfus eará go 1800-logu loahpageahčen. Dán áiggi sámit máhttet riikkaid váldogielaid ja vierrogielaid, nu ahte sidjiide lea vejolaš veardádallat sierra biibbalveršuvnnaid. Sii sáhttet válljet lohkat sámegielat Biibala jos dat sin mielas lea buorre, muhto muđui sii válljejit lohkat dárogielat, ruoŧagielat dahje suomagielat Biibala. Visot dát buktá biibbaljorgaleddjiide stuorra hástalusaid. Ođđa Biibbal ferte leat duođai buorre gielalaččat, teologalaččat ja kulturhistorjjálaččat jos dat áigu geasuhit sámi lohkkiid.</p>
<p>Eat goit leat aivve diehtemeahttumat dan hárrai, mo olbmot váldet min biibbalgiela. Dán rádjai leat almmustahttojuvvon Ođđa Testameanta, Vuosttaš Mosesa girji ja Sálmmaid girji. Sámi servodat ii leat dakkár mas dalán ja álkit gullá olbmuid doaladumiid ja jurdagiid. Leat goitge ožžon buori máhcahusa dain teavsttain, maid geahččalanprentosat leat ilbman dán rádjai. Earenoamáš somá lea leamaš gullat ahte skuvlamánát ja nuorat leat váldán daid vuostá bures. Dán prošeavtta oktan ulbmilin leage leamaš atnit Biibalis dakkár giela maid nuorat áddejit ja dohkkehit. Dat buktá buriid doaivagiid das ahte ođđa Biibbal dávista vel máŋgga sámi bulvii.</p>
<p>Gáldu</p>
</body></document>