<document xml:lang="sme" id="no_id">
  <header>
    <title>«Ja luođis dat álgá...» – muitalus luođi saji birra Sámi allaskuvllas</title>
    <genre code="admin"/>
    <author>
      <person firstname="Mai Britt" lastname="Utsi" sex="f" born="" nationality="NO"/>
    </author>
    <year>2009</year>
    <wordcount>1928</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samas.no/sites/default/files/jubileumsbok_sa_20_jagi_nett.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p><span type="quote">«Ja luođis dat álgá...»</span> – muitalus luođi saji birra Sámi allaskuvllas</p>
    <p>MAI BRITT UTSI</p>
    <p>Álggahus – Sámi allaskuvlla luohti</p>
    <p>Sámi allaskuvlasámiid guovssonástiláidesta min čehpiidhui viššalit juoRef: lo – le loi- le ...</p>
    <p>Dá leat muhtun dajahusat Sámi allaskuvlla luođis ja ledje ge studeanttat vuosttaš studeantajoavkkus allaskuvllas geat bidje Sámi allaskuvlii luođi jo ásahusa álggadettiin. Lei Sámi allaskuvlla almmolaš rahpanseminára 1989 skábmamánu vuosttaš beivviid ja fáddá lei sámi árvvuid birra. Muhtumat sis jurddašedje ge luođi birra, ahte luohti lea árvu iešalddis ja ahte olbmot atnet luođi árvvus. Guovttis dáin studeanttain muitaleiggaahte muhtimat sis čoagganedje ja bidje luođi Sámi allaskuvlii ja dat luohti ii lean gal sin dieđu mielde ovttage olbmo luohti, dat <span type="quote">«bođii sidjiide dalle»</span>. Sii hárjehalle dan luođi ovttas, juige dan čađat moadde jándora ja sin dalá oahpaheaddji, lektor Piera Jovnna Jernsletten muittiige dien dáhpáhusa ja láhttestii vel suohttasit: <span type="quote">«Eai sii viššan bargat, sii dušše juige beaivvi»</span>. Ávvudoaluid oktavuođas juige studeanttat de allaskuvlla luođi almmolaččat vuosttaš geardde. Kristtalaš álbmotbellodaga stáhtaráđđi, kulturministtar Eleonore Bjartveit rabai ge Sámi allaskuvlla almmolaččat skábmamánu 1. beaivvi 1989:s. Ja vissásit lei nu ahte allaskuvla šattai vuosttaš ásahus mas lei iežas luohti. Nu leage Sámi allaskuvlla luohti ovdánan áiggiid čađa, ođđa studeanttat leat ain lasihan ođđa dajahusaid luohtái- ja muhtun álgodajahusaid eat muitte ge šat odne. In leat gal jearahallan buohkaid vuosttaš studeantajoavkkus Sámi allaskuvlla luohtebidjama birra. Muhtumat dáin studeanttain besse vel dieid áiggiid Sámeradio Idjarávgga- prográmmas juoigat Sámi allaskuvlla luođi ja muitalit mo luohti bođii sidjiide. Dajahusat mat dál leat <span type="quote">«fámus»</span> leat dás čuovusin, muhto go ásahus ain ovdána, de dat maid vissásit rivdet. Luođi boahtima birra gávdná čilgehusaid omd. Maj-Lis Skaltje Luondu <em type="italic">juoiggaha</em> </p>
    <p><em type="italic">girjjis,</em>ee. dajai Hurre Ánne ahte go boahtá <em type="italic">juoiganheagga</em>, de olmmoš juoiggasta (Skaltje </p>
    <p>2005: 101).</p>
    <p>Juoigan ja muitaleapmi- oahppofálaldaga duogáš</p>
    <p>Juoigan ja muitaleapmi šattai oahppofálaldahkan 1999 čavčča. Go jo juoigan ii lean gosge máilmmis ovdal leamašan sierra oahppofálaldahkan ja go dat gullá nu nannosit sámivuhtii (ii juoigan leat earáin go sámiin), de lean mun válljen muitalit mo dát oahppu álggahuvvui ja čađahuvvui vuosttáš geardde. Lea 10 jagi áigi dassá go Sámi allaskuvlla dalá rektor Asta Balto dáhtui mu álggahit ja jođihit <em type="italic">Juoigan ja muitaleapmi</em>-oahpu allaskuvllas. Sámi allaskuvla lei guhká viggan álggahit sámi teáhteroahpu, muhto ii lean vejolaš oažžut eiseválddiin jáhku ja ruhtadeami dasa. Daid rahčamušaid oktavuođas lei jo ráhkaduvvon sámi teáhteroahpu oahppoplána hábmestat mas sámi njálmmálaš árbevierut nugo juoigan ja muitaleapmi ledje guovddáš fáttát. Danne leige lunddolaš álggahit sierra oahppofálaldaga juoigamis ja muitaleames, go dat fáttát eai goit oahpahuvvon davviriikkaid teáhterallaskuvllain. Nu de ruhtaduvvui Juoigan ja muitaleapmi oahppofálaldaga plánen ja álggahanbargu ja dasa válljejuvvui referánsajoavku mii barggai olles 1999 giđđalohkanbaji áigge. Referánsajoavkkus ledje olbmot iešguhtetge fágasurggiin; Johan Sara jr., musihkkár, juoigi ja vuosttaš jagiid juoiganoahpaheaddji oahppofálaldagas, Sámi allaskuvlla sámegiela álgokurssa ja sámi olgopedagogihka lektor Elisabeth Utsi Gaup, teáhterbagadalli Terje Lindberg, ruonáeatnanlaš inuihtta, drámaoahpaheaddji, dáiddár ja neavttár Elisabeth Heilmann Blind ja dutki Jelena Sergejeva. </p>
    <p>Lei hui dárkilis oahppoplána-ráhkadanproseassa ja mis ledje máŋga čoahkkima mas dáid iešguđet fágaolbmuid ja dáiddáriid/juigiid čehppodat beasai lieđđut ja lassin referánsajovkui, de lei maid buorre siskkáldas proseassa.Go dál smiehtan ášši birra, de oainnán ahte lei lunddolaš nie dan čađahit, go juoigan seamma go duodji ja sámegiella lea <span type="quote">«buhtes»</span> sámi fáddá ja fága. Juoigan han vel iešalddis sáhttá leat oalle rašes fáddá máŋgga oktavuođas, ee. lei juoigangielddus Guovdageainnu skuvllain dalle ain oalle bures muittus olbmuid gaskkas. Oahppoplána dohkkehuvvui allaskuvlla fágalávdegottis 1999 čavčča, maŋŋá go gulaskuddancealkámušat ledje váldon vuhtii árvalussii. Okta mearkkašupmi leai Sámi Teáhter Searvvis geat balle ahte oahppu šaddá eanemusat oahpaheddjiid várás ja ahte teáhterolbmot eai soaitte ohcat dan geažil. Čájehuvvui ahte vuosttaš studeanttat geat ohce bohte iešguđet oahpuin Sámi allaskuvllas (6), Suoma ja Norgga beale oahpaheaddjit (3), teáhterbargit (3) ja eará kulturbargit gielddain (6), ledje oktiibuot 18 studeantta geat ohce 1999/2000 oahppojagi čavčča. Dát juohkin leige sullii nu mo mii leimmet ovdagihtii vuordán ja loahpas ledje 15 studeantta geat álge ja buohkat maid čađahedje eksámeniid.</p>
    <p>Juoiganoahpahusa sisdoallu ja čađaheapmi</p>
    <p>Go dál smiehtan oahpu vuosttaš jagi čađaheami, de oainnán ahte dat vuohki man mii dalle álggaheimmet, ahte mii bovdiimet árbevirolaš juigiid miehtá Sámi juoigat ja juoiggaidahttit studeanttaid, dat lea bistán dan rájes ja lea leamašan hui bivnnuhis oassi oahpahusas. Omd. ledje juoigit vuosttaš jagi: Ruoŧa Sámis Per Hurri ja Johan Märak, Johan A. Andersen Várjjagis, Per Mikkel P. Siri, Johan Pentha, Berit Karen Gaino, Ole Larsen Gaino, Ánte Mikkel Gaup, Ellen Inga Eira Sara ja Ole Henrik Magga Guovdageainnus, Per Tor Turi Kárášjogas, Ruošša bealde nuortalaš Anfisa Maksimovna Ageeva. Professor Ole Henrik Magga oahpahii ge fáttás <em type="italic">Luohti kulturdávvirin ja dutkanfáddán</em>ja son lei 2000 čavčča juoigan ja vurken lagabui 400 luođi iežas dihtorii. 1. am. Harald Gaski (Gaski 1987, 1996, 2007) oahpahii maid dán vuosttaš joavkku njálmmálaš árbevieruid ja luohteárbevieru birra. Per Hurri juoiggai ruoŧabeale davvisámi luđiid, julevsámi báhppa Johan Märak gis juoiggai olu julevsámi luđiid ja Johan A. Andersen gis olu Várjjatluđiid. Guovdageainnu juoigit juige iežaset guovllu luđiid, vaikko vel muhtimat máhtte maiddái eará guovlluid luđiid. Omd. máhtii Per Mikkel P. Siri(dál rohkki) čuojahit rievssatstreaŋggain ja saháin ja son čuojahii maiddái muhtun Kárášjot- luđiid ja ruoŧabeale luđiid. Go studeanttat juoiggastedje muhtun luođi, de son čuojahii daid ja studeanttat maid hárjehalle streaŋggain čuojahit. Berit Karen Gaino juoiggai guliid, elliid ja divrriid luđiid, ee. vuskona, čuoikka ja herggiid luđiid. Ánte Mikkel Gaup muitalii Juffábirra ja son sihke muitalii ja juoiggai. Son oahpahii maid praktihkalaš juoigama muđui oahpus. Per Tor TuriKárášjogas juoiggai iežas ovdánahtton vuogi mielde, mii muhtun láhkái muittuhii indiánaid lávlunvuogi. Ruošša bealde nuortalaš Anfisa Maksimovna Ageeva juoiggai nuortalaš luđiid ja máhtii maid dánssuid ja son ovdanbuvttii nuortalaččaid juoiganárbevieru. </p>
    <p>Ja maiddái studeanttat leat leamašan miehtá Sámi studeanttat, geat bohte ohppui iežaset guovlluid juoiganárbevieruiguin ja juoiganvugiiguin ja čájehuvvui ahte máŋggas juo hálddašedje árbevirolaš juoigama ovdalaččas.</p>
    <p>Leige juo dalle álggu rájes nu ahte oahppofálaldagas ledje golbma váldooasi maid studeanttat ovttas earáiguin galge čađahit ja dat lei sihke juoigat, muitalit ja ovdanbuktit/drámatiseret. Drámakursa čađahuvvui sihke áibbas álggus oahpus ja vel loahpas ja leige drámaturgiija oahpaheaddji Terje Lindberggii oahpahii das ja bagadalai studeanttaid vel ovdal eksámena.</p>
    <p>Ruonáeatnan inuihtta Elisabeth Heilmann Blind (gii lei maid plánenoasis mielde) oahpahii ja čađahii inuihta máskadánsuma ja nie studeanttat besse oahpásmuvvat eará eamiálbmoga lávlun ja dánsunárbevirrui. Máskadánsun lea árbevirolaš inuihta dánsun mas máskkat dahje hámut balddihit ovttas jienaguin. Inuihta mánát ohppe nie hálddašit balu juo mánnán ja dat lei ávkin maŋŋá eallimis omd. jiekŋaguovžabivddus.</p>
    <p>Ovdanbuktinoassi mas juoigan ja muitaleapmi lei váldoáššin leige deattuhuvvon praktihkalaš čađaheames ja máŋga studeantta geat jo ovdalaččas máhtte árbevirolaš juoigama, lohke ahte sii šadde ain duostileappot juoigat, maiddái almmolaččat, maŋŋel go ledje čađahan juoigan ja muitalanoahpu Sámi allaskuvllas.</p>
    <p>Maiddái logaldallamiid oktavuođas lei praktihkalaš juoigan lunddolaš ja studeanttat sáhtte juoigat maiddái dalle, iešguđet fáttáid čađaheami oktavuođas. Omd. muittán bures go luohtehistorjá lei fáddán ja Áillohačča (Valkeapää 1984) birra lei sáhká (omd. mo son dagai luođi ja juoigama dovddusin máilbmái), ahte máŋga studeantta juoigagohte su luđiid ieža áibbas lunddolaččat ja earát maid čuovvoledje nu jitnosit ahte dušše dávistii miehtá allaskuvlla. Nie sii čájehedje man árvvus sii atne Áillohačča, erenoamážit dainna morrašiin ahte son roasmmahuvai biilalihkuhisvuođas 1996:a dálvvi. Olu eará fáttáin lei seamma, orui leamen nu ahte muitaleapmi ja muittašeapmi cahkkánahtii juoigama, go fal muhtin muitái dáhpáhusaid dahje olbmuid, de sin luođit luovvanedje ja earát čuovvoledje lunddolaččat. Maiddái go juoigit serve oahppodilálašvuhtii, de šattai measta álo nu ahte maiddái studeanttat juige, go sii fuomášedje árrat ahte juoigit buorebut juige go gulle sin maid juoigamin. Mii hálešteimmet ge studeanttaiguin dien birra, ahte <em type="italic">juoigan juoiggaha</em>ja dan oktavuođas heivii čađahit máŋga fáttá luođi birra; omd. luohtebidjama ja luđiid ráhkadeami birra. Per Mikkel P. Siri muitalii ge studeanttaide mo son bijai luđiid olbmuide, makkár dat proseassa lei ja man guhká dainna sáhtii ádjánit. </p>
    <p>Lassin juigiid guossástallamiidda ledje studeanttain oktagaslaš dahje individuála praktihkalaš jietnahárjehusat, dainna lágiin ahte sii besse jietnastudios geahččaladdat iežaset jiena ja maiddái geahččaladdat juoigat. Lei erenoamáš dárbbašlaš oahpásmuvvat iežas jienain, go galggai duostagoahtit earáid gullut juoigat, nu lohke muhtun studeanttat. Johan Sara jr. jođihii ge dalle dán oasi oahpahusas ja dasa lassin ledje maid oktasaš <span type="quote">«juoigankonsearttat»</span> main studeanttat juige ovttas, dávjá go Johán čuojahii muhtun čuojanasain. Lean maŋŋá háleštan muhtun ovdalaš studeanttain gii logai ahte lei dárbbašlaš hálddašit árbevirolaš juoigama ovdalgo musihkain juoigagoahtá, muđui luohti dego láhppo musihkkii. Praktihkalaš juoiganhárjehusat veahkehedje ovttaskas studeantta duostileappot juoigat, sihke musihkain ja árbevirolaš vuogi mielde. Lea goitge boastut jáhkkit ahte dološ sámiin eai lean čuojanasat.</p>
    <p><em type="italic">Luondu juoiggaha girjjis</em>(Skaltje 2005: 51, 137, 156, 187, 284) namuhit muitaleaddjit ahte </p>
    <p>dološ sámiin ledje čuojanasat numo <em type="italic">lullogat, spánnjat, skuvanat, spižohat ja rumbbut</em>/ </p>
    <p><em type="italic">meavregárit</em>. Lullogat leat sieđganjurggonasat (2005: 55), skuvan lea boallu mas ledje ráiggit </p>
    <p>ja báttit (2005: 156) ja spižot lea lasttus dahkkon ja das leat ráiggit (2005: 187).</p>
    <p>Manin juoigama oahpahit, ovdánahttit ja dutkat – cahkkániin juigiid iežasetmuitalusain juoigama birra</p>
    <p>Sámi njálmmálaš árbevierut ja dain erenoamážit juoigan ja muitalanárbevierru lea fáddá masa čiekŋudin váldofágas (Utsi 1998). Nugo jo namuhin dás ovdalis, ahte go studeanttat maiddái ieža besse juoigat ja muitalit, de sii ohppe teorehtalaš osiid buorebut. Diet lei iešalddis proseassa mii ovdánahtii olles studeantajoavkku ja movttiidahtii sin ja dagai sin duostileabbon juoigamis, seammás go juoigama diehtu stuorui ságastaladettiin gaskkohagaid juoigama ja muitaleami.</p>
    <p>Lean dávjá imaštallan manin studeanttat válljejit <em type="italic">Juoigan ja muitaleapmi</em>-oahpu allaskuvllas, vaikko juoigan ii leat ge fágan vuođđoskuvllain vuos. Studeanttaid gaskkas ledje maiddái hárjánan juoigit geat háliidedje formaliseret iežaset juoigandáiddu. Munnje cahkkánii sáhkkivuohta dasa maid juoigit ieža jurddašit juoigama birra jo 1996:s, dallego jearahallen juigiid ja báddejin sin iežan váldofágabarggu oktavuođas. Go mun gieskat vel lohken sámi multidáiddára Maj-Lis Skaltje <em type="italic">Luondu juoiggaha- girjji</em>(2005), de su muitaleddjiid vásáhusat ja muittut bukte munnje ain stuorát dárbbu lahkonit sin <span type="quote">«jienaide»</span> ja luođi iešvuođaide, erenoamážat daidda mat čuoččuhedje man guovddážis juoigan lei sámi eallimis dolin. Go jo Sámi allaskuvla lea fállan <em type="italic">Juoigan ja muitaleapmi 1 ja 2</em>, de gal oainnán ahte mis han gusto lea jo vásáhus das mo luođi oahpaha goit rávis olbmuide juoigama ja muitaleami vehkiin. Dán oasis dárbbašuvvo ge de čađahit dutkama ja ovdánahttima, sihke daid vásáhusaid vuođul mat odne jo gávdnojit ja maiddái ođđa studeantajoavkkuiguin. Nubbi eará lei ahte studeanttat lohke oahpu árvvoštallamis ahte sii šadde duostileappot juoigat almmolaččat maŋŋá go allaskuvllas hárjánedje dasa, sihke oktagaslaš hárjehallamis ja oktasaš ovdanbuktimiin. Muittán hui bures ahte mii čađaheimmet praktihkalaš eksámena Guovdageainnu skuvlla valáštallanlanjas ja ledje dievva skuvlamánát geahččin. Ledje sámi fáttát nugo omd. máttasámi sivdnádusmuitalusabirra ja čáhkalaggáidbirra. Somá lei maid dalle jurddašit ahte NilsAslak Valkeapää dahje Áillohaš rohkki han álggahiige vuosttaš beassáš-juoigankonsearttaid </p>
    <p>dan sáles moaddelogi jagi das ovdal ja dagai nu luođi eanet almmolažžan. Valkeapää leage máŋgii dadjan ahte lei dárbu sirdit luođi eret árbevirolaš luohteipmárdusas ja dan fertii dahkat go luohtái ledje jahkečuđiid čađa čadnon nu olu negatiivvalaš konnotašuvnnat (Jones-Bamman 1993: 400).</p>
    <p>Luođis ii leat álgu iige loahppa- dás gal loahppasánit</p>
    <p>Lean muitalan Sámi allaskuvlla luohtebidjama birra ja mo <em type="italic">Juoigan ja muitaleapmi</em>-oahppu álggahuvvui ja čađahuvvui vuosttaš geardde. Dat vuohki mii dalle geavahuvvui bijai ovttaláhkái minstara dasa mo oahppu maŋŋá maid čađahuvvui. Dat mii lea leamašan eanemus mávssolaš maŋŋá go oahppu lea čađahuvvon jo máŋgii, lea ahte muhtun ovdalaš studeanttat dál leat beakkán juoigit geat leat almmuhan vel juoigan cd-skearruid ge ja sii leat fárus ovddideamen juoigama servodagas, omd. Sámi Juoigiid Searvvis. Maiddái eará surggiin servodagas leat dál nuorat olbmot geat leat čađahan dán oahpu, nugo omd. teáhterfágas ja muhtun gielddain mánáid bajásgeassin –ja kultursurggiin. Lea maid mávssolaš jurddašit ahte juoigan lea loktejuvvon alit oahppun ja ahte dan árvu lea badjánan servodagas maiddái dan geažil. </p>
    <p>Sámi allaskuvla luohti</p>
    <p>Čuovus</p>
    <p>Sámi allaskuvlačohkke ollu nuoraidlullin, davvin, oarjinja nuortan maiddái</p>
    <p>Ref: lo – le lo – le...</p>
    <p>Sámi allaskuvlaSámi guovssonástiláidesta min čehpiidhui viššalit juo</p>
    <p>Ref: lo – le lo – le...</p>
    <p>Sámi allaskuvlaoahpaheddjiid dahká,journalisttaid, duojariidja giellačehpiid</p>
    <p>Ref: lo – le lo – le...</p>
    <p>Sámi allaskuvlaeará oahput maiddái,boazodoallu, juoiganja muitaleapmi</p>
    <p>Ref: lo – le lo – le...</p>
    <p>Sámi allaskuvla,Universitehtan šaddáSámiid boahtteáigija Sámi Guovssonásti</p>
    <p>Ref: lo – le lo – le... (2 geardde)</p>
  </body>
</document>
