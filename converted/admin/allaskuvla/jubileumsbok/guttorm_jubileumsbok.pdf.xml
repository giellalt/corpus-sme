<document xml:lang="sme" id="no_id"><header><title>... ja de dolliimet Guovdageidnui</title><genre code="admin"/><author><person firstname="Gunvor" lastname="Guttorm" sex="f" born="" nationality="NO"/></author><year>2009</year><wordcount>2602</wordcount><conversion_status type="standard"/><availability><license type="standard"/></availability><origFileName>http://samas.no/sites/default/files/jubileumsbok_sa_20_jagi_nett.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="italic">Sámi allaskuvla 20 jagi </em>39 </p>
<p>Duodji lei vuosttas fága, mainna álggaheimmet Sámi allaskuvlla, go duodjesuorgi sirdojuvvui Álaheajus Guovdageidnui čakčat 1988. Muitalan dán čállosis, mo lei bargat álgojagiid Sámi allaskuvllas. Geahčadan maid, mii lea dáhpáhuvvan duodjeoahpuin dan rájes go mii smávvát álggaheimmet dan.</p>
<p>Finnmárkku guovlluallaskuvla ja duodjeoahppu Čakčat 1986 álggahuvvui Àlttá oahpaheaddjeallaskuvlla geahččalanprošeakta fállat olles jagi duodjeoahpu Álaheajus. Doppe ledje jo moadde jagi fállan joatkkaoahpuid oahppan oahpaheaddjiide. Leimme guovttis, Inga Hermansen Hætta ja mun, geat nammaduvvuime bargat oahpaheaddjin dan čavčča rájes. Iŋga lei muhtun jagiid oahpahan jo duodjeoahpuid. Eanaš studeanttat geat ohce ohppui, ledje oahpaheaddjit. Oahppu lei heivehuvvon maiddái vuođđoskuvlla duodjeohppui.</p>
<p>Mii leimmet buohkat gergosat ráhkadit buori oahpu. Ádjáneimmet guhká gávnnahit dakkár duodjeoahpu, mii heive sihke duoji jurdagii ja maid olbmuide, geain lea jo pedagogalaš hárjáneapmi skuvllas. Mu vuođđojurdda lei geahččalit čuovvut duoji ávnnasteames gárvves duodjái. Danne geavaheimmet ollu áiggi háhkat ávdnasiid olles čavčča. Muhto fuomášeimmet maid, ahte fertet viežžat duodječehpiid, geain leat erenoamáš čehppodagat, degomat rátnogođđimii oaččuimet veahki olbmuin Almmáivákkis.</p>
<p>Munnje geas alddán ii lean nu ollu pedagogalaš hárjáneapmi, lei hástalussan gozihit, mo duodji galggašii doaibmat skuvllas. Duodjefágaplána man mielde barggaimet, lei maiddái váldán ovdamearkka vuođđoskuvlla plánas. Fágaplánas lei dárkilit čilgejuvvon, makkár ávdnasiiguin galggai bargat ja makkár bargovugiid studeanttat galge oahppat. Plána mielde studeanttat galge oahppat bargat dujiin álggu rájes, ávnnasteames gitta gárvves duodjái. Go lei ollesáigge oahppu ja studeanttat ledje fárren Álahedjui oahpu gazzat, de sii geavahedje duodjelanjaid olles áiggi. Studeanttain eai lean eará fágat maid galge fuolahit, ja orui ahte fertiimet ollu bargguid <span type="quote">«duvdit»</span> sidjiide vai ledje duhtavaččat. Bázahusat dáid studeanttaid duddjonmovttas, leat oaidnimis dál ain allaskuvllas. Sii ráhkadedje skuvlii omd. unna rátnogođđinmuoraid, maid geavaheimmet moddii velá ovdal go reavžugohte.</p>
<p>Mii juogadeimmet lanjaid « <em type="italic">forming </em>» ossodagain, muhto iešalddis Àlttá oahpaheaddjeallaskuvlla lei sierra dállu, gos lei Sámi ossodat. Mii geahččaleimmet geavahit maid olggu oahpahuslatnjan. Ávdnasiid vieččaimet lagaš birrasis, ja buot háviid ávnnastanbargu ii mannan áibbas... ja de dolliimet Guovdageidnui </p>
<p>GUNVOR GUTTORM</p>
<p><em type="italic">Sámi oahpahus – sámi dutkan – sámi ásahus </em>40bárttiid haga. Muittán go vuosttas geardde vulggiimet osttuid viežžat. Vulgen eahketbeaivve ohcat guovlluid lahka Álttá, gos dal livččii sáhttán ostet, ja gávdnen maid báikki, gos ledje njulges ostomuorat iige dat lean nu guhkkin eret skuvllas. Váruhin ahte ii lean áidi birra ja nu jáhkken, ahte eana lei stáhta. Nuppi beaivvi válden studeanttaid seamma báikái, muhto go leimmet doaimmaid siste, de bođii almmái gii jearai, gii min lei suovvan njáskat su eatnamis. Mii siseatnan olbmot eat lean ádden, ahte dán guovllushan olbmot oamastit maid rođuid. Loahpaloahpas manai bures, ja almmái lei duhtavaš go veaháš njáskkaimet rođu amas oalát vesáluvvat su eana. </p>
<p>Fágagelbbolašvuođa nannen Go jurddašan dál maŋŋá, de oainnán ahte studeanttat, geat válde duoji dien áigge, fertejedje duođaid leat ohcalan diekkár oahpu, go ii várra buot lean áibbas buorre min doaimmain. Vaikko sii ledje duhtameahttumat, de eai goit dovddahan dan goassege. Muhto kollegiijas gal hálaimet, man dárbbašlaš lea nannet fágalaš birrasa nu ahte duodji lea viidáset oahppu allaskuvlla dásis.</p>
<p>Sámi Instituhtas lei váldo ovddasvástádus sámi kulturdutkamis, ja sis lei olmmoš barggus gii gozihii duodjeáššiid. Earet eará lei Sámi instituhtta ja riikkaorganisašuvdna Sámi Duodji oččodišgoahtán olbmuid váldit viidáset oahpu duojis, váldofága, nu ahte leat gelbbolaččat oahpahit duoji allaskuvllas. Dahkkui soahpamuš Statens lærerhøgskole i forming, Oslos (SLFO), mii galggai fállat duodjeoahpu. Sihke Sámi Duoji ja Sámi Instituhta bealis bođii ovdan ahte sii, geat álge duodjeohppui, galge leat vázzán unnimusat jagi duodjeoahpu alla-skuvlla dásis dahje jo eará láhkai sáhttit duođaštit duodjeduogáža. Dasa lassin ledje bidjan eaktun ahte sii, geat álget ohppui, galge maid duođaštit iežaset lohkan sámegiela dahje ahte sis lei sámegielat duogáš. Lei veaháš imaš mearrádus sámegiela dáfus, go oahpahus SLFOs lei dárogillii, muhto jurdda lei deattuhit, ahte sámegielas leat dieđut mat sáhttet govvidit duoji ja duodjejurddašeami. Sámi allaskuvla almmuhii duodjeváldofágastipendiáhta, ja Inga Hermansen Hætta gii lei áŋgiruššan duodjeoahpuin Finnmárkku oahpaheaddjeskuvllas, álggii stipendiáhtan. Ledje de moattis velá, geat álge SLFOs váldit duodjeváldofága, earret eará Maja Dunfjeld gii dál lea 1. amanuensa Sámi allaskuvllas. Maja lei maid vuosttas studeanta, gii čađahii duodjeváldofága 1989:s. (Mun álgen ohppui 1990 dan maŋŋá go ledjen moadde jagi bargan Sámi joatkkaskuvllas ja boazodoalloskuvllas). Máhcan veaháš maŋŋelaš duoji váldofágaáššái.</p>
<p>Vuosttas jagi go leimmet Álaheajus, gáibidišgohte sii, geat válde oahpaheaddjioahpu, ahte siige sáhtášedje váldit duoji dan sadjái go <em type="italic"><span type="quote">«forminga»</span> </em>iežaset oahpaheaddjioahpus. Čakčat 1987 de joatkašuvai fas jahkásaš viidáset oahppu oahppan oahpaheaddjiide, ja dasa lassin de fidnejedje maid oahpaheaddjistudeanttat duoji fágan. Dál ledje maid ollu digaštallamat, ahte leago áigi ásahit sierra Sámi allaskuvlla. Lei maiddái hirbmat ollu sáhka das, leago vejolaš cegget alit oahpu doaresbeal báikái degomat Guovdageidnui. Seammás dáhpáhuvai maid ollu Guovdageainnus, go militeara fárregođii eret doppe, ja guorranišgohte lanjat. Šaddagođii čielggas, ahte allaskuvla ásahuvvo Guovdageidnui. </p>
<p>Vuosttas lávki šaddat Sámi allaskuvlan Čakčat 1988 ovdalgo skuvla álggii, árvaluvvui ahte maŋimuš duodjegeahččalanortnegis čađahat oahpahusa Guovdageainnus. Eanaš studeanttat, geat ledje ohcan ohppui, ledje jogo</p>
<p><em type="italic">Sámi allaskuvla 20 jagi </em>41 </p>
<p>Kárášjogas dahje Guovdageainnus eret, ja moai allaskuvllaoahpaheaddji guovttos, Inger Anita gii lei boahtán Inga Hermansen Hætta sadjái ja mun, maiddái mieđiheimme fárret Guovdageidnui.</p>
<p>Mis šattai issoras hušša go mearrideimmet johttát Guovdageidnui. Duodjeohppui leimmet čohkken veaháš dávviriid, saháid, jiehkkuid, gođđinmuoraid ja eará stuorát ja unnit duodjereaidduid, maid dal galggaimet sirdit Guovdageidnui. Liv Østmo ja Jan Henry Keskitalo leigga stuorra veahkit gálgat mašiinnaid ja páhkket buot duodjeopmodaga fárrenbiilii. Ii várra lean nu ollu, go fárrenbiilii čáhke velá mu ásodaga dávvirat. Ja nu de čavgiimet Guovdageidnui, ja vuosttas lávkin loahpahit Sámi ossodaga Àlttá guovlluallaskuvllas ja šaddat Sámi allaskuvlan lei dahkkon. Guokte duodjevirggi, mat ledje Àlttá oahpaheaddjeallaskuvllas, sirdašuvve dál Sámi allaskuvlii. Duodjevirggiid lohku lea leamaš dássidit dan rájes Sámi allaskuvllas, earet muhtun jagiid go lea leamaš dušše okta virgehas dahje go lea fástavirgehas lea leamaš stipendiáhtavirggis. Sámi allaskuvlla álggu rájes lea čuoččuhuvvon, ahte duodji lea dehálaš fága ja fága masa galgá ollu návccaid bidjat.</p>
<p>Lei erenoamáš leat <span type="quote">«Sámi allaskuvlan»</span> dál Guovdageainnus. Min <span type="quote">«duodjelatnja»</span> lei gievkkan ja kantiidna ja šillju olggobealde, ja joatkkaskuvllas oaččuimet láigohit garraduodjelanjaid. Erenoamážit beasaimet geavahit šilju, mii lei dárbbašlaš ávnnastettiin ja barggadettiin stuorát duodjebargguid. Duodjeoahppu iešalddis ii rievdan nu sakka maŋŋil fárrema, ledje ain ollesáiggi studeanttat geat gazze duodjeoahpu. Ođas lei ahte duodjestudeanttat eai buohkat lean oahpaheaddjit, muhto baicce studeanttat geat háliidedje váldit duodjeoahpu allaskuvlla dásis. Eatnašat sis geat ledje vuosttas studeanttat, jotke jogo allaskuvllas dahje válde duodjeoahpu, muhtumat jotke oahpaheaddji- dahje ovdaskuvlla oahpaheaddjioahpuin. Okta sis lei nu ollu ieš oahppan duddjot, ahte moadde jagi maŋŋil sáhtii váldit fágabreava duojis ja maŋŋelis lea váldán váldofága duojis Sámi allaskuvllas. Okta sis lea dál loahpahaddamin iežas vuođđoduodjeoahpu allaskuvllas, namalassii lea čađaheamen duodjebachelora. Dušše okta sis válddii duodjeoahpu iežas dihtii ja oahpu maŋŋá jotkkii barggus bátnedivššárin.</p>
<p>Duodji fágan oahpaheaddji- ja ovdaskuvllaoahpaheaddjioahpus Go Sámi allaskuvla virggálaččat ásahuvvui 1989, lei duodjefága šaddan bákkolaš fágan sihke oahpaheaddjioahpus ja ovdaskuvlla oahpaheaddjioahpus. Sámi allaskuvla fálai duodjeoahpu maid joatkkaoahppun oahpaheaddjiide. Dát mielddisbuvttii, ahte fágalaš sisdoallu rievddai earet eará nu ahte duodji lei fágan go studeanttat čađahedje bargohárjehallamiid skuvllain. Fága lohkanmearri unnui nu ahte dál sáhtte studeanttat lohkat jogo 3 (dálá 9 oahppočuoggá), 5 (dálá 15 oahppočuoggá) dahje 10 (dálá 30 oahppočuoggá) čuoggá duoji .</p>
<p>Dáiddaoahppu, gosa láhppui? Sámi allaskuvllas lei áigumuš viiddidit duodjeoahpu ja fidnet maiddái alit dáiddaoahpu skuvlii. Sámi dáiddačehpiid searvi (SDS) lei jo 1979 álggahan jurdaga ásahit sierra dáiddaoahppu Sápmái, ja 1986:a guorahallamis maid SDS ovttas Sámiráđiin čađahedje, árvaluvvui sierra sámi duodje- ja dáiddaallaskuvla. Ovttas earet eará SDS:ain allaskuvla čađahii 1997 guorahallama njealji jagi dáiddaoahpus ja sáddii ohcamuša departementii, muhto ohppui ii juolluduvvon ruhta. Dan maŋŋáge lea SDS áŋgiruššan fidnet áigái alit dáiddaoahpu. Sámi allaskuvla ii fidnen oahppu, danne go departemeanta ii háliidan juolludit ruđaid</p>
<p><em type="italic">Sámi oahpahus – sámi dutkan – sámi ásahus </em>42erenoamáš ohppui. Dat baicce siđai, ahte Sámi allaskuvla fállá duodje- ja dáiddafágaid ovttadagaid (modulaid) mielde ja dainna lágiin iská beroštumi oahpuide ja geahččala háhkat eambbo studeanttaid duodjeohppui. </p>
<p>Soaitá ahte Sámi allaskuvla livččii lihkostuvvan buorebut fidnet maiddái dáiddaoahpu, jus livččii dáiddalaš fágain stargaset sadji allaskuvllas. Nugo namuhin ovdalaš, de ii leat virggiid lohku duojis rievdan masá dan 20 jagis go Sámi allaskuvla lea leamaš, guokte fásta virgehasa ja de guosselogaldallit (mas lea maid iežas buorit bealit). Dat dahká maid ahte ii buot háviid fidne fágalaš ságastallama. Doaimmat leat dattetge leamaš oalle viidát, nugo hutkat ođđa oahppofálaldagaid, buoridit fágaplánaid ja čađahit iešguđetlágan doaimmaid, mat leat dárbbašlaččat go fállá duoji alit oahppodásis.</p>
<p>Sámi allaskuvlla nationála ja miehtá Sámi ovddasvástádus Go gergen 1993 duoji váldofágain, de ohcen duodjeoahpaheaddji virggi Sámi allaskuvllas ja fidnejin dan. Fásta virgái álgen 1994. Ledjen leamaš studeantan SLFO:as ja oaidnán, ahte duodjeoahppu ii ollásit lihkostuva go lea čadnon ásahussii, mas ii leat nu ollu diehtu duojis. Fálaldat ii lean ollásit jurddašuvvon, ovdamearkka dihtii lei hui buorre čuovvut oppalaš fálaldagaid, mat ledje buot studeanttaide, muhto go ledje sierra <span type="quote">«duodjefáttát»</span>, de dat oasit ledje heivehuvvon sidjiide, geat eai nu ollu dovdan duoji eaige sámi diliid.</p>
<p>Sámi allaskuvla plánegođii sirdit váldofágaoahpu Sámi allaskuvlii, muhto lei ollu mii dagai, ahte sirdin ii sáhttán dáhpáhuvvat ovdal go 2002, go Sámi allaskuvla ja Oslo allaskuvla (ovddeš SLFO) fálle váldofágaoahpu Sámi allaskuvllas Guovdageainnus. Oslo allaskuvla ii lean maŋimuš 8-10 jagi nagodan rekrutteret studeanttaid duoji váldofágii <em type="italic">(Det kongelige utdannings- og forskningsdepartementet 2002: 33) </em>. Dalle lei maiddái Sámi allaskuvla rekruttereneaskka geargan duodjefágaid doaktára Maja Dunfjelda 1. amanueansan. Stuorradikke dieđáhusas nr. 34. daddjo, ahte Sámi allaskuvla lea nannen duoji fágalaš gelbbolašvuođa go lea bidjan virgái olbmo, geas lea doavttergráda ja go allaskuvllas lea doavttergrádastipendiáhta duojis (1996 almmuhii Sámi allaskuvla duodjedoavttergráda stipendiáhta ja ledjen nu lihkkoš ahte fidnejin dan stipendiáhta), ja dan láhkai de lea lunddolaš ahte Sámi allaskuvllas lea váldoovddasvástádus alit duodjeohpus ja nu maiddái oažžu nationála ovddasvástádusa gárvet kandidáhtaid (Det kongelige utdannings- og forskningsdepartementet 2002: 33-34). Sámi allaskuvllas 2004 čađahedjege golbma studeantta váldofága duojis. </p>
<p>Man láhkai Sámi allaskuvla de lea hálddašan iežas nationála ovddasvástádusa alit duodjeoahpus? Sámi allaskuvla lea čuoččuhan iežas leat miehtá Sámi allaskuvla. Vaikko Norgga oahpahusdepartemeanta lea addán sierra nationála ovddasvástádusa duojis, de allaskuvllas lea maiddái leamaš ovddasvástádus oaidnit dárbbuid miehtá Sámi čalmmiiguin. Bealistan dát oaidnu leamaš oalle dehálaš ja lean atnán dan bálggesčuovgan go lean oassálastán plánemii. Go čielggai, ahte ii leat vejolaš fidnet sierra dáiddaoahppu, de nubbi lávki lei čuovvolit árvalusaid, maid allaskuvla oaččui, viiddidit duodjefálaldagaid. 1997 álggahiige guovttejagáš pedagogalaš oahpu duojáriidda ja dáiddáriidda, PPO oahpu. Prošeakta lágiduvvui Interreg ruhtademiin. Dan lei álggahan Ruoŧa beale Sámi Duodji, mii maiddái buorremealgadii ruhtadii prošeavtta. PPO oahppu geasuhii duojáriid ja dáiddáriid Norgga ja Ruoŧa bealde, oktiibuot čiežas válde loahppaeksámena jahkásaš oahpus. Oahpu ulbmiljoavkun ledje oahppan duojárat ja dáiddárat, geat dárbbašedje pedagogalaš oahpu, jogo danne go háliidedje oahpahit</p>
<p><em type="italic">Sámi allaskuvla 20 jagi </em>43duoji dahje iežaset dihtii. PPO duojáriidda ja dáiddáriidda ulbmil lei buktit didákttalaš ja pedagogalaš jurddašeami, man lea vuolggasadjin duodji. </p>
<p>Muhtun jagiid maŋŋelaš allaskuvla álggahii maid sárgun- ja hábmenoahppu, mii lei 15 oahppočuoggá. Fáladat lei vuosttas lávki oažžut duodjeohppui maid eará suorggi go aivve duoji. Dáinna oahpuin álggaheimmet maid ovttasbarggu Beaivváš teáhteriin, go oahpus deattuhuvvui teáhterčiŋaheapmi. Dán oahppofálaldaga šattaimet dađistaga divodit ja buoridit, go das ledje ollu <span type="quote">«mánáiddávddat»</span>. Álggaheimmet maiddái oahpu <span type="quote">«Álgoálbmot duodje- ja dáiddadiehtu»</span>, mii lei 30 oahppočuoggá viiddis. Dát oahpu lei maid Interregprošeakta ja Sámij Åhpadusguovddásj Jåhkkåmåhkkes ja Sámi allaskuvlla gaskasaš ovttasbargu. Vaikko oassi oahpus lágiduvvui Ruoŧa bealde, de eai lean studeanttat Ruoŧa beale Sámis, aivve Norgga ja Suoma bealde. Dán fálaldaga ulbmil lei loktet oidnosii duoji teorehtalaš fágan, muhto maiddái čalmmustahttit eará álgoálbmogiid duodje- ja dáiddadieđuid.</p>
<p>Go šattai vejolaš fállat friija bachelora, de plánegođiimet Sámi allaskuvllas duodjebachelora prográmma. Dán gárggus sáhtiimet geavahit ávkin daid vásáhusaid daid, maid oaččuimet leimmet ráhkadan ođđa fálaldagaid, nugo sárgun ja hábmen, álgoálbmot duodje- ja dáiddadiehtu. Ulbmil bacheloroahpuin lei fállat duodjeoahpu sidjiide, geat háliidit čiekŋut duodjefágii ja oaidnit vejolašvuođa šaddat ollesáiggi duojárin. Plánedettiineamet duodjebachelora, de álggiimet maid eanet bargat ovttas duodjeservviiguin miehtá Sámi oaidnindihti makkár dárbbut lea sámi servodagas duoji dáfus. Čakčat 2008 álge vuosttas studeanttat duoji bachelorohppui.</p>
<p>Dál Sámi allaskuvla sáhttá fállat duodjeoahpu sidjiide, geat leat lohkamin oahpaheaddjin dahje ovdaskuvllaoahpaheaddjin, ja dasa lassin bacheloroahpu. Go dát studeanttat gerget 2011, de sis galgá leat vejolašvuohta álgit maid masterohppui. Skuvla ohcá NOKUT:as <em type="italic">(Nasjonalt organ for kvalitet i utdanningen) </em>lobi beassat álggahit duodjemasteroahpu dalle. </p>
<p>Boahtteáigi Duodji lea sajáiduvvan fága Sámi allaskuvllas, ja boahttevaš Dieđavisttis duodjeoassi beassá sierra lanjaide ja oažžu oalle buori saji. Leat dattege ollu čuolmmat, maid geažil duodji duodjin ja fágan ii leat nu oidnosis Sámi allakuvllas, ja fága ja oahput eai nagot geasuhit studeanttaid miehtá Sámi. Jus duoji geahččá siskkáldasat allaskuvllas, de dat ii leat oidnosis fysalaččat. Mii eat leat leamaš doarvái čeahpit lágidit diliid nu, ahte go skuvlii čákŋalit olbmot, ležžet dal studeanttat, bargit dahje guossit, de oidnet ovttatmanos, ahte min skuvla lea njunuš alit duodjeoahppoásahus. Dát ii leat dušše duodjefágaolbmuid sivva, siihan eai leat nu gallis eaige nagot gozihit sihke oahpahusa, plánema ja dutkama ja dasa lassin čalmmustahttit duoji. Sámi allaskuvla lea vuosttažettiin ásahus, mas leat teorehtalaš fágat ja eanaš fágaolbmuin lea teorehtalaš fágaduogáš, ja dalle gártá maid fágalaš ságastallan ja deaddu dan mielde. Sámi allaskuvla ii leat ovdamearkka dihtii nagodan doallat stuorát duodjefágalaš konferánssa, nugo eará surggiin lea dahkan. Dien láhkai duodji lea duodji gártan maid servodaga fágaságastallamiid olggobeallai, ja veadjá leat ahte fágaolbmot eai leat atnán dehálažžan dáid bargguid. Muhto čuolbman lea maid leamaš, ahte duodji lea leamaš eanaš áiggi fálaldahkan oahpaheaddji- ja ovdaskuvllaoahpaheaddjioahpus, ja studeanttat mat leat válljen duoji, leat seammás bargan eará fágaiguin.</p>
<p><em type="italic">Sámi oahpahus – sámi dutkan – sámi ásahus </em>44 </p>
<p>Allaskuvla lea maid cuiggoduvvon dan dihtii go ii leat deattuhan iežas (Norgga) nationála ovddasvástádusa ja miehtá Sámi perspektiivva nu ahte livččii fállan duodjeoahpu dahje váldán sisa studeanttaid eará sámi guovlluin. Dákkár cuiggodeami allaskuvla lea ferten dustet, ja go plánegođii duoji bachelora, de mearriduvvui ahte studeanttat, geat hállet eará sámegiela go davvisámegiela, galget sáhttit ohcat ohppui. Sámi allaskuvlla giellagáibádussan lea, ahte studeanttat hálddašit sámegiela go álget oahpuide. Dát gáibádus guoská buot fágaide. Mii leat geahččalan váldit giellagáibádusa duođas duoji bachelorbarggu oktavuođas, nu ahte maiddái julev- dahje máttasámegielagat sáhttet ohcat ohppui.</p>
<p>Duodji lea dehálaš suorgi Sámi allaskuvllas, go das leat nu máŋga beali: Duojis leat árbedieđut ja čehppodagat, mat ain dálá áiggi leat áigeguovdilat sidjiide, geat eanemus háliidit daid beliid dikšut iežaset ovdanbuktimis. Duojis studeanta sáhttá ovddidit iežas kreatiiva beliid, mat maiddái leat ávkkálaččat bargoeallimis. Sámegiel duodjetearpmaid geavaheapmi sáhttá ovddidit giellageavaheami ja oaidnit ođđa beliid duojis sániid bokte. Duodji lea oinnolaš oassi min beaivválaš eallimis.</p>
<p>Allaskuvla galggašii leat njunnošis duoji dutkamis. Dan huksendási geažil, mas allaskuvla lea leamaš, fágaolbmot eai leat nu ollu geargan dutkat dahje čađahit duddjonovddidanbargguid. Dattetge oainnán ahte boahtteáiggis, go allaskuvlla duodjeoahput sajáiduvvet, nugo duodjebacheloroahppu ja duoji masteroahppu, de dat gáibida mis eanet duodjedutkan- ja ovddidandoaimmaid. Lea maid dehálaš muitit, ahte sihke oahpaheaddji- ja ovdaskuvlla oahpaheaddjioahpus leat eará fágalaš gáibádusat, ja masa de gáibiduvvo didaktihkalaš ja pedagogalaš dutkan ja ovddideapmi. Danne oainnán, ahte duojis leat máŋgga suorggi, maid galgá gokčat maid boahtteáiggis Sámi allaskuvllas.</p>
<p>Gáldut St. melding nr. 34 (2001–2002): <em type="italic">Kvalitehttaođastus Alit sámi oahpu ja dutkama birra. </em>2002. Oslo. Gonagaslaš oahpahus- ja dutkandepartemeanta. ... and then we took off for Guovdageaidnu... </p>
<p>My contribution to this book is a discussion about how duodji (Sámi arts and crafts) education at the Sámi University College (SUC) has been developed over the last few decades. The duodji ‘journey’ began in 1983 with summer courses for teachers at the Alta Teacher Training College and continued with full time courses in 1986. When it became clear that the Sámi allaskuvla/SUC was going to be established, we moved the <em type="italic">duodji </em>education from Alta (where the Finnmark University College is located) to Guovdageaidnu. When we started the education in Guovdageaidnu, we used the first few years to investigate and establish a methodology that could function in a duodji education that has both roots in the Sámi society and has a higher education dimension. We have always used skilful <em type="italic">duojárat </em>(craftspeople) as guest lecturers, to provide the <span type="quote">«traditional»</span> <em type="italic">duodji </em>in our curriculum. But at the same time there has also has been a need to hold an ongoing debate about duodji as an academic discipline. </p>
<p>While <em type="italic">duodji </em>continued to be established as a subject in the teacher training and preschool </p>
</body></document>
