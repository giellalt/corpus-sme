<document xml:lang="sme" id="no_id"><header><title>Sámi allaskuvla, Sámi dieđalaš allaskuvla, Sámi universitehta – muhtun jurdagat</title><genre code="admin"/><author><person firstname="Steinar" lastname="Pedersen" sex="m" born="" nationality="NO"/></author><year>2009</year><wordcount>1747</wordcount><conversion_status type="standard"/><availability><license type="standard"/></availability><origFileName>http://samas.no/sites/default/files/jubileumsbok_sa_20_jagi_nett.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Sámi allaskuvla deavdá 20 jagi. Dan oktavuođas lea lunddolaš giitit sin, geat garra bargguin leat rahčan ásahit ja ovddidit Sámi allaskuvlla ásahussan, mas dál lea hui alla fágalaš máhtolašvuohta. Sii leat lokten ja nannen ollu beliid sámi servodagas. Jos min ovdavázzit eai lean váldit ovddasvástádusa ja álggahan dáid oahpuid 1989, de makkár livččii ovdamearkka dihtii sámegielat oahpaheaddjiid ja ovdaskuvlaoahpaheaddjiid dilli?</p>
<p>Mis lea sámegiella sihke oahpahus-, hálddahus- ja mealgat muddui maiddái dutkangiellan, danin ii dieđus leat eahpelunddolaš, ahte mis lea maiddái stuorámus ja nannosamos sámegiel fágabiras máilmmis. Dat lea dahkan vejolažžan álggahit min vuosttaš masteroahpu dán jagi álggogeahčen – ja min vuosttaš doavttirgrádaprográmma maid berre leat sámegielas. Dat fas doalvu min lagabui vuosttaš ovdánanáigumuša – šaddat dieđalaš allaskuvlan.</p>
<p>Dieđalaš allaskuvla berre leat lávkin olahit vel dobbelii, namalassii juksat universitehta dási, maid dán oktavuođas áiggun eanemusat guoskkahit. Go lea sáhka nu stuorra ášši birra go Sámi universitehtas, de lea dárbu namuhastit muhtun doahpaga, mat leat sihke miellagiddevaččat, áigeguovdilat ja áššái gullevaččat. Doahpagat leat našuvdna, nationalisma ja našuvnnahuksen. Dieid doahpagiid birra leat ollu lonohallan oaiviliid almmolaččat, eaige uhcimusat našuvnnahuksema birra. Buot dáid tearpmain lea man nu láhkai čanastat sámi universitehta áššái, sihke historjjálaččat ja otnábeaivválaččat.</p>
<p>Sámit leat okta álbmot, okta našuvdna. Dat lea mu mielas váldu teorehtalaš ja ideologalaš vuolggasadji dasa, manne sámiin berre leat iežaset universitehta. Dat ii leat nationalisma, muhto lunddolaš oassi dan našuvnnahuksenproseassas, man ulbmilin lea sihkkarastit sápmelaččaid boahtteáiggi riikkarájáid rastá. Danin lea dehálaš ovddidit Sámi allaskuvlla vuos dieđalaš allaskuvlan, dasto universitehtan.</p>
<p>Dieđán bures, ahte doaba našuvnnahuksen sáhttá bajidit máŋggalágan jurdagiid olbmuid gaskkas. Sivvan dasa dieđus lea, ahte ollu váldoálbmogiid našuvnnahuksenproseassat leat mannan giehtalagaid stáhtaid huksemiin ja seammás maiddái duššadan uhcit álbmogiid beroštumiid áibbas oalát. Sámit eai leat huksemin iežaset stáhta, danin ferte deattuhit, ahte našuvnnahuksen-doahpaga sisdoallu sámiid oktavuođas lea positiiva: Dat mearkkaša namalassii buot doaimmaid, maid ulbmilin lea nannet sámi giela, vuoigatvuođaid, kultuvrra ja oktasašvuođa ja dan, ahte das eai leat ákkat guđege eará álbmoga vuostá.</p>
<p>Sámi allaskuvla, Sámi dieđalaš allaskuvla, Sámi universitehta –muhtun jurdagat</p>
<p>REKTOR STEINAR PEDERSEN</p>
<p>Sámi álbmoga našuvnnahuksen ii leat báinnahallan dan garra ja ovttačalmmat nationalismii, mii lei 1800-logus eanetlohkoálbmogiid gaskkas Davviriikkain. Ovdamearkka dihtii Norggas lei dážavuođa ovddideapmi sihke servodaga ja eiseválddiid buot alimus figgamuš. Dat lei smávit čearddaid dáfus hui negatiiva. Eatnat doaimmaid ulbmilin lei jávkadit smávit čearddaid kultuvrra ja giela. Sámit gárte dien politihka dovdat guhká ja garrasit.</p>
<p>Diet stáhtaid nationalisttalaš kultursoardinpolitihkka smávit čearddaid ektui lea okta váldosivva dasa, manne sámit dálá áige nu garrasit fertejit ražadit servodagaset nannemiin dahje našuvnnahuksemiin. Ja das lea universitehta – nugo ollu eará álbmogiinge leamaš – okta váldogaskaopmi nannet giela ja kultuvrra vuođu.</p>
<p>Danin mii galgat sáhttit vuordit ollislaš doarjaga universitehta áigumuša ovddideapmái, ii dušše sámi politihkalaš servodagas mii juo máŋgii lea ovddidan jurdaga, muhto maiddái Davviriikkaid eiseválddiin ja maiddái universitehtain ja allaskuvllain dan njealji riikkas gos sámit ásset.</p>
<p>Jearaldagat sámi universitehta dáfus Máŋgasat jerret go lea sáhka sámi universitehtas, alit oahpahusas ja dutkamis, leatgo sámit háliideamen sierra dutkanmetodologiija, sierra dutkanvugiid, maidda vuogáiduhtton dieđalaš kvalitehtagáibádusat eai guoskka. Vástádus lea: eai. Mii eat goassige sáhte dahje oppa berre jurddašitge ložžet dieđalaš vuođđogáibádusaid daid dutkanbargguin maid mii čađahat. Dás lea sáhka das, ahte sámit ieža galget sáhttit defineret dutkanfáttáid, nu ahte gaskavuohta dutkamis ja sámi servodagas lea nu oanehaš go vejolaš. Dakko bokte mii maiddái sihkkarastit, ahte dutkanideologiija dahje paradigma vuođđuduvvá sámi árvvuide.</p>
<p>Nuppe dáfus gullá álgoálbmogiid dieđakritihkalaš barggus jearrat: Leago oarjemáilmme dutkanvuogádat heivehuvvon váldit vuhtii eará diehtogálduid nugo omd. sámiid dahje eará álgoálbmogiid árbevirolaš máhtu. Diekko bokte lea Sámi allaskuvllas ja eará sullasaš ásahusain stuorra hástalus geavahišgoahtit árbevirolaš vuogádagaid sihke dutkamis ja oahpaheames. Mis lea juo dahkkojuvvon hui buorre álgu dien guvlui, ja die lea okta dainna surggiin mas mii fertet atnit erenomaš fuola boahtteáiggis.</p>
<p>Dat ferte leat nu ahte ásahusat, mat ceggejuvvojit sámiid namas dahje eará álbmogiid namas, galget leat álbmoga biiggát ja reaŋggat. Allaskuvllain, universitehtain lea áibbas sierra ja dehálaš sajádat diekkár oktavuođain. Dat galget čatnat oktii dan vássánáiggi servodatlaš suona nu, ahte dat suotna lea geavahahtti maiddái odne. Dasa lassin dat galget nannet ja joatkit dan suotnageaži ja geiget dan boahtteáigái, nu ahte servodagas lea gaskaoapmi gakculit dustet ođđa hástalusaid.</p>
<p>Dát máksá ahte sámi alit dutkan- ja oahpahusásahusa ovddemuš fágalaš ovddasvástádus lea sihkkarastit, ahte álbmoga duogáš ja árbevierut váldojuvvojit vuhtii alit oahpahusas ja dutkamis. Jos mat geahčastat Norgga beale universitehta- ja allaskuvlalága, de dat geatnegahttá buot alit dutkan- ja oahpahusásahusaid bargat ovttas oppa servodagain dainna ulbmiliin, ahte fálaldagat mat addojuvvojit duođaid galget boahtit servodahkii ávkin. Diekkár jurddašeapmi lea konstruktiiva. Dat nanosmahttá servodaga, nu ahte dat lea gárvvis dustet sihke vejolašvuođaid ja uhkádusaid mat leat ovddabealde.</p>
<p>Soapmásat sáhttet maid jearrat go universitehtajurdaga birra lea sáhka, ahte leatgo sámit dál šaddan nu earenoamáš olmmoščeardan, ahte akademalaš máilmmis eai šat sáhte earáiguin ovttas bargat? Ii datge leat eisege nu. Lagaš oktavuođaid ja fierpmádagaid haga lea váttis dahje juo veadjemeahttun birget. Danin lea ovttasbargu sávahahtti buot ásahusaiguin, gos bargojuvvo man nu láhkai sámiid ja álgoálbmogiid kultuvrra, giela ja ealáhusaid nannemiin.</p>
<p>Sámiin ii leat makkárge árbevierru sierastallat sierastallama dihtii. Sámi universitehta ii leat áittan geasage, muhto dat dahká universitehtasystema vel ollislaččabun go maiddái dán oasis máilmmis lea universitehta, mas áibbas čielgasit lea sámi ja álgoálbmot perspektiiva vuođđun ja man oahpahusas ja dutkamis sámegiella lea guovddážis.</p>
<p>Sámi universitehta ásaheami ovdáneapmi čatnasa politihkalaš áigumušaide ja mearrádusaide. Jos politihkalaš máilbmi ii doarjjo ášši, de universitehta ceggen ii ovdán. Dán oktavuođas leamaš hui illudahtti vásihit, ahte Sámiráđđi, Sámiid konferánsa ja dasa lassin maid Sámi Parlamentáralaš Ráđđi (SPR) leat buohkat hui čielgasit cealkán, ahte Sámi allaskuvla berre ovddiduvvot Sámi universitehtan. SPR lea 2009 váldán vuosttaš lavkkiid álggahit čielggadeami ovttasráđiid sámiid ja davviriikkalaš eiseválddiiguin árvvoštallat ja árvalit, mo dán áigumuša sáhtášii geavatlaččat čađahit.</p>
<p>Sihke dieđalaš allaskuvlla ja universitehta plánedettiin lea okta bealli, masa ferte erenoamáš fuola bidjat, namalassii sámi nuoraid dárbbuide ja áigumušaide. Alit oahpu ja dutkanásahusa garrasamos árvvoštalli dahje sensor lea dat, mo geasuhit studeanttaid daid fálaldagaide, mat ásahusas leat. Vuohki lea hui álki: Ollu studeanttat – bures lihkostuvvan. Uhccán studeanttat – dárbu buoridit fálaldaga. Danin lea áibbas dárbbašlaš vuđolaččat kártet, makkár višuvnnat nuorain leat sámi servodaga boahtteáiggi hárrái. Dat višuvnnat fertejit leat vuođđun daid oahppofálaldagaid hábmemis, maid Sámi universitehta addá.</p>
<p>Giellageavaheapmi Dálá dilis Sámi allaskuvllas lea Norgga universitehta- ja allaskuvlavuogádaga siskkobealde váldoovddasvástádus ovddidit sámegiela dieđalaš giellan. Dan ovddasvástádusa lea Sámi allaskuvla guoddán hui bures, muhto dás nugo earáge áššesurggiin leat maiddái hástalusat.</p>
<p>Oktan hástalussan lea internationaliseren ja garra gáibádus eaŋgalasgiela geavahit dieđalaš oktavuođain. Mo dat soahpá geatnegasvuođain ovddidit sámegiela dieđalaš giellan? Ja vel dasa lassin, mo dat soahpá gáibádusain ja vuordámušain, ahte min dutkamušaid sámi servodat ádde ja dasto áddejuvvo maiddái Davviriikkain ja Ruoššas? Diet lea gažaldat, mainna mii fertet hui ollu ražadit boahtteáiggis.</p>
<p>Sámi allaskuvlla geatnegasvuohta lea bálvalit sámi servodaga ja leat sihkkarastimin, ahte sámegielas ja kultuvrras lea nana boahtteáigi. Dat ahte mii geavahat sámegiela alit oahpahusas ja dutkamis, lea buoššudeamen sámegiela dievaslaš dieđalaš giellan ja muđuige giellan, mii doaibmá ođđaáigge servodagas juohke dáfus, ii dušše njálmmálaččat, muhto maiddái ollásit dan čálakultuvrralaš máilmmis, gosa maiddái sámi servodat eanet ja eanet lea johtimin.</p>
<p>Iige das vel galle – min giellageavaheapmi bajida maid hástalusaid olles Sámi perspektiivva dáfus. Mii diehtit, ahte leat ollu sámit, geat eai máhte sámegiela. Mo diet <span type="quote">«olles Sámi»</span>áigumuš doaibmá daid sámi nuoraid ja eará sámiid ektui, geat eai leat ožžon vejolašvuođa oahppat sámegiela? Ja erenoamážit dát lea dehálaš daid guovlluin, gos sápmelašvuohta lea fas ealáskan degomat mearrasámeguovlluin Norggas, gos olbmot dál leat gáibidišgoahtán sámegiela skuvllain.</p>
<p>Diet lea min dálá doaimma čuolbma. Dat čuovvu min dás ain ovddasguvluige, dasgo lea áibbas čielggas, ahte mii eat sáhte luoitit sámegiellagáibádusa oahpaheamis, dutkamis, almmuheames eatge beaivválaš doaimmain. Jos dan dahkat, de leat mealgat muddui láivudeamen iežamet legitimitehta. Muhto jos galgá leat ollislaš ja jáhkehahtti sisdoallu min olles Sámi áigumušain, de mis lea bággu fátmmastit maiddái daid sápmelaččaid, geat eai máhte sámegiela.</p>
<p>Mii leat hui ilus daid studeanttaid dihtii, geat leat válljen oahpu gazzat min allaskuvllas. <em type="italic">Muhto </em>mii oaidnit maid, ahte mii fertet álggahit earenoamáš doaimmaid, jos áigut nagodit gárvet doarvái sámegielat ja sámegiela oahpaheaddjiid ja ovdaskuvlaoahpaheaddjiid. Rekrutteren lea erenoamáš váttis, go geahčastat daid, geat gerget joatkkaskuvllain jahkásaččat ja geain lea sámegiella vuosttaš giellan ja dasa lassin vel lohkangelbbolašvuohta, namalassii sii geat dakkaviđe deavddášedje Sámi allaskuvlla vuođđogiellagáibádusaid beassat studeantan. </p>
<p>Vuosttažettiin ii oro leamen makkárge statistihkka. Iežamet iskkademiid vuođul orru, ahte diet lohku lea vuollil čuođi oktiibuot sihke Norggas, Ruoŧas ja Suomas. Ruošša bealde ii dáidde leat oktage? Jos dieinna rekrutterendiliin ii dahkkojuvvo mihkkege, de mis ii leat vejolašvuohta ee. oahpahit doarvái sámegielat ovdaskuvla- ja dábálašoahpaheaddjiid deavdit daid dárbbuid, mat dušše lassánit. Danin leage bággu, oktiiráđiid politihkalaš eiseválddiiguin ohcat vugiid, nu ahte maiddái sii, geat eai álggos hálddaš sámegiela, sáhtášedje álgit studeantan min ásahussii. Danin okta min stuorámus sávaldagain lea, ahte sáhtášeimmet álggahit systemáhtalaš ja viiddes álgooahpahusa sámegielas buot riikkain, gos sámit ásset, dakkáriid várás geat sáhtášedje leat vejolaš studeantan Sámi allaskuvllas.</p>
<p>Norgga beale Sámediggi lea guoddán stuorra ovddasvástádusa diekkár prográmma ruhtadeames. Lean viehka vissis, ahte jos guovddáš eiseválddit maiddái daid eará riikkain juolludivčče doarvái ruđa Sámedikkiide, de livččii ollu álkit diekkár prográmmaid álggahit. Erenoamáš dárbbašlaš lea, vaikko ii galggašii leat, oppa áigge muittuhit eiseválddiide ahte sivva, manin nu ollu sámit leat massán gielaset, lea dat stáhtaid almmolaš politihkka mii sis ovdalis áigge lei. Danin berrešedje leat maiddái buorit stipeanddat studeanttaide, geat čuvvot dakkár giellagurssaid, maid figgamuššan lea beassat lohkagoahtit Sámi allaskuvllas. Olbmot eai leat ieža válljen guođđit gielaset, sii leat bággehállan.<span type="quote">«Olles Sámi»</span> -perspektiiva maid iešalddes gáibida, ahte Sámi universitehta oahpahus- ja dutkandoaimmat fertejit atnit fuola daid ollu sámi suopmaniin ja gielain, mat leat davvisámegiela lassin. Mii leat gárvásat váldit dán ovddasvástádusa. Mo dan galgá dahkat, ferte gávnnahit ovttasráđiid daid sávaldagain, mat iešguđege giellajoavkkus leat ja ovttasráđiid daiguin dutkan- ja oahppofálaldagaiguin, mat eará sajiin juo leat ásahuvvon.</p>
<p>Lohppii</p>
<p>Mii sáhttit leat viehka vissásat das, ahte mii gullat ollu ákkaid Sámi universitehta plánema ja ásaheami vuostá. Dakkárat leat ovdamearkka dihtii dat ahte buot oahpposuorggit leat juo eará sajes, dat šaddá menddo smávis, fágabiras lea menddo gárži. Diekkár ákkastallan lea measta dego luondduláhka ja leamaš dábálaš dadjat juo álo go ođđa universitehtaid birra leamaš sáhka. Muhto sii geat leat áŋgiruššan áššiiguin, leat lihkostuvvan. Universitehtat leat ásahuvvon ja hui bures lea mannan.</p>
<p>Dás loahpas lea vuogas muittuhastit, ahte mii leat váldán juo máŋga dehálaš lávkki sámi universiteahta guvlui. Ollu Allaskuvlla bargiin lea doavttirgráda dahje leat geargga geargga dainna. Min dutkan- ja oahpahusdoaimmat dál leat organiserejuvvon vel eanet nu, ahte dutkan lea vuođđun ja nanne oahpahusa. Dasa lassin mis lea ođđa visti Diehtosiida, mii addá lanjaid ja ođđaáigásaš veahkkeneavvuid dáfus buot buoremus vejolašvuođaid sihke studeanttaide ja bargiide.</p>
<p>Danin – realisttalaš rájáid siskkabealde – mii leat gárvásat váldit vel stuorát ovddasvástádusa dan dáfus, mii guoská sámegielat alit oahpahussii ja dutkamii.</p>
</body></document>
