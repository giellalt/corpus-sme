<document xml:lang="sme" id="no_id"><header><title>Sámi oahpaheaddjioahppu ja vuođđoskuvla nuppástuhttináiggis 1980-logu gaskamuttus – soames pedagogalaš ovddidanhástalusat</title><genre code="admin"/><author><person firstname="Jan Henry" lastname="Keskitalo" sex="m" born="" nationality="NO"/></author><year>2009</year><wordcount>2245</wordcount><conversion_status type="standard"/><availability><license type="standard"/></availability><origFileName>http://samas.no/sites/default/files/jubileumsbok_sa_20_jagi_nett.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p><em type="italic">Sámi allaskuvla 20 jagi </em>71 </p>
<p>Láidehus</p>
<p>Dán čállosis áiggun govvidit muhtun hástalusaid, mat mu mielas leat čuvvon sámi oahpahusvuogádaga ja mat sakka leat váikkuhan sámi oahpaheaddjiohppui. Nu lei maiddái dilli go plánegođiimet Sámi allaskuvlla ásaheami. Hástalussan lei sámi servodaga oppalaš dárbu vuođđudit virggálaš oahppoásahusaid; oaččuhit lassi ja fásta ruhtadandoarjjaortnegiid fágalaš ovdáneapmin oahppoásahusain; ja seammás geahččalit álggahit oahpahusa dutkanprográmma. Govvidan dihtii dáid hástalusaid válljen dihto áššiid ja ovdamearkkaid, mat ain otnege leat áigeguovdilat go eai leat čoavdašuvvan.</p>
<p>Sámi guovlluid skuvllat Norgga ideálaid ja sámi duohtavuođa gaskkas Válljen álggus vuos čujuhit sámi skuvladillái 1980-logu gaskamuttus. Vuođđoskuvla Sámis lei vuosttažettiin dáža skuvla, masa lei ráhkaduvvon sámi lasáhus. Lasáhus lei vuosttažettiin sámegiela geavaheapmi, muhto maid fágaide ásahuvvon fáttát main vuolggasadji lei sámi dilli. Oahppoplánii (M74) ledje ásahuvvon sierra doaibmabijut, mat čujuhedje guđe ulbmiliin ja movt skuvla galggai doaibmat sámi guovlluin. Seamma dilis lei sámi oahpaheaddjioahppu, mii lei ásahuvvon dáža ásahussii ja dárogielat birrasii.</p>
<p>Høgmo sihke raporttas (1983) ja girjjistis (1989) govvida sámi skuvlla čuolmmaid ja ovddidandárbbuid daid dieđuid vuođul, maid čohkkii 1980-logu gaskamutto. Dás válljen čujuhit su girjái. Høgmo árvvoštallá skuvlaovddideami organisašuvnna ovddideami čalmmiiguin ja tearpmaiguin. Son čujuha oppalaččat ásahusaid čuolmmaide ja vejolašvuođaide ollašuhttit iežaset mihttomeriid ja ulbmiliid. Nu son govvida maiddái skuvlavuogádaga ásahusaid čuolmmaid, dás sámi skuvllaid. Vuogádaga ulbmilollašuhttin lea čadnon earet eará oassálastiid vejolašvuhtii hálddašit iežaset gullevašvuođa dahje identitehta skuvlla doaimma oktavuođas. Høgmo čujuha, mo skuvllat leat sosiála ovttadagat ja seammás didaktihkalaš vuogádagat. Sosiála ovttadagain, dás sámi skuvllain, leat hástalusat mo muddet doaimma vai sihke ásahus doaibmá ulbmiliiddis ektui ja oassálastit máŋggakultuvrralaš dilálašvuođas dovdet skuvlla iežaset skuvlan. Son čujuha maiddái dihto dilálašvuođaide, maid geažil skuvllat ovdánit iešguđetládje. Dát lahkonanvuohki addá viiddiduvvon vejolašvuođa ipmirdit sámi skuvllaid hástalusa.</p>
<p>Sámi oahpaheaddjioahppu javuođđoskuvla nuppástuhttináiggis1980-logu gaskamuttus – soames pedagogalaš ovddidanhástalusat</p>
<p>JAN HENRY KESKITALO</p>
<p><em type="italic">Sámi oahpahus – sámi dutkan – sámi ásahus </em>72 </p>
<p>Skuvlavuogádaga dilli sámi guovlluin lei nu iešguđetlágan. Áššit maid orru álki čoavdit vuosttaš geahčastagas ja álki čađahit dihto guovlluin, sáhtte dagahit hástalusaid eará dilis ja eará guovlluin. Go Høgmo lei dutkan skuvllaid golmma skuvlabiires, de maiddá sáhtii ovdanbuktit dutkanbohtosiid duohta skuvladilis. Nu lei vuogas oažžut áigeguovdilis bohtosiid, maid sáhtii geavahit barggus pedagogihkkafágain.</p>
<p>Høgmo čujuha vuođđoskuvlla vuogádaga dárbbuide vuhtiiváldit birrasa historjjálaš ja etnihkalaš dilálašvuođa. Skuvllain lei legitimerenváttisvuohta, váttisvuohta duođaštit iežaset dohkálašvuođa kultuvrralaččat, etnihkalaččat ja sosiálalaččat iežaset doaibmabirrasis. Dainna lágiin Høgmo čujuhage dárbui ipmirdit skuvlla hástalusaid eanet doaibmahástalussan go skuvlla iežas lahkonanvuohkin, mii dábálaččat lei ulbmil- ja reaidojurddašeapmi. Son čujuha dárbui ipmirdit sámi skuvlaovddideami eanet ollislaš gažaldahkan. Duohta máilmmis leat sihke sosiála, kultuvrralaš ja etnihkalaš čuolmmat. Dilálašvuohta lei 1980-logu gaskamuttus dáru skuvla, mas ledje sámi oasit, ja skuvla doaimmai (Høgmo 1989: 186) dakkár dilis, mas ii nagodan searvat sámi servodaga máhttodárbbu ovddideapmái. Skuvla ii nagodan dustet sosiála, kultuvrralaš ja etnihkalaš hástalusaid, iige dainna lágiin searvan jierpmálaččat kultuvrralaš geardduhanbuvttadeami prosessii.</p>
<p>Sullii seamma áigge go Høgmo čohkkii iežas dieđuid, ledje álggahuvvon stuora sámi áššečielggadeamit, dego sámi vuoigatvuođat ja sámi kulturčielggadeapmi. Maiddái čađahuvvui čielggadeapmi (Det regionale høgskolestyret for Finnmark 1983) sámi oahpaheaddjioahpu birra. Dát stuora čielggadanbarggut buohkat unnit eanet loahpas váikkuhedje sámi allaskuvlla ceggemii. Lei maid álggahuvvon bargu ođasmahttit vuođđoskuvlla minsttarplána M74. Dás áiggun oanehaččat váldit ovdan Sámi oahpahusráđi 1983–84 čielggadeami (Samisk utdanningsråd 1984) sámi skuvlla ovddidanbargguid birra. Dát lei siskkáldas čielggadeapmi, mii geavahuvvui ruhtaohcamiid oktavuođas. Sisdoalu dáfus dat sisdoallá beliid, mat vel otnege leat čoavddekeahttá. Álggos vuos geahčadan, mii lea namuhuvvon skuvlla ovddidandárbbuid birra.</p>
<p>Skuvlla ovddidandárbbut 1980-logu gaskamuttus Oahpaheaddjioahppu sámi guovlluide ja skuvlafálaldat sámiide leat eiseválddiid dáfus leamaš áiggiid čađa oasit seamma áššis. Diet oktiigullevašvuohta álggii juo miššuvdnaáigge, ja historjjás oahppat, movt dat gearddašuvvá. Juo fargga 300 jagi lea sámi guovllu oahpaheaddjioahppu leamaš sámi oahppofálaldagaid stivrenreaidun. Stivrenreaiddu sisdoallu fas speadjalastá eiseválddiid molsašuddi politihka sámiid ektui. Sámi guovlluid oahpaheaddjioahppu, oahpaheddjiid virgeeavttut ja skuvlla dáruiduhttináigumuš mannet mealgadii giehtalaga, muhto dat maid molsašuddá áigodagaid mielde. Lagamus áiggiid historjjás maŋŋil nuppi máilmmisoađi oaidnit maid sullasaš ovdamearkkaid. Oahpaheaddjioahppu sámi guovlluide leamaš fárus sámi skuvlafálaldagaid guovddáš áššiin oktan sámi skuvlafálaldaga sisdoaluin ja sámegielain. Almmolaš čielggadeamit dán áigodagas duođaštit diekkár meannudeami. Dás in leat jurddašan go namuhit dien ja čujuhit vejolaš gálduide dego: <em type="italic">Tilråding om Samiske skole- og opplysningsspørsmål, 1948 s. 6; Innstilling fra utvalget til å utrede samespørsmål, 1959 s. 57–58; St.meld. nr. 21 1962–1963 s. 39; Innst. S. Nr. 196 1962–1963 s. 492, NOU 1987:34 s. 148–149. </em></p>
<p>Gávdnojit gal vel eambbo čielggadeamit, sihke ráđđehusa almmolaš čielggadeamit ja čielggadeamit, maid leat vuolggahan eiseválddiid olggut vuogádagat sin fágaráđit dego</p>
<p><em type="italic">Sámi allaskuvla 20 jagi </em>73 </p>
<p><em type="italic">Grunnskolerådet </em>(vuođđoskuvlaráđđi), <em type="italic">Forsøksrådet for skoleverket </em>(skuvlavuogádaga geahččalad-danráđđi), <em type="italic">Rådet for videregående opplæring </em>(joatkkaoahpahusráđđi), <em type="italic">Lærerutdanningsrådet </em>(oahpaheaddjioahpahusráđđi). Dát ráđit ledje máŋggaid logiid jagiid áigge guovddážis stivremin iežaset surggiid profešuvnna ja fága ovddideami. Dat ledje maid guovddáš reaiddut stáhta fágalaš stivrenvuogádagas. Go Sámi oahpahusráđđi nammaduvvui 1975, de vuođđuduvvui eiseválddiid bealis maid sámi oahpahusa váras áššedovdi orgána. Sámi oahpahusráđđi válddii máŋgga dáfus badjelasas ofelačča rolla sámi oahpahusas. </p>
<p>Sámi Instituhtta čađahii 1978 čielggadeami (Sámi Instituhtta 1978). Dán čielggadeamis čujuhuvvo dárbbuide álggahit (ibid s. 2 ja 14) dutkan- ja ovddidanbargguid čoavdin dihte hástalusaid. Das namuhuvvo maiddai, movt sierra davviriikkalaš sámi allaskuvlla ceggen sáhtášii buoridit dili. 1980-logu gaskkamuttus leige sámi oahpaheaddjioahppu ja sámi vuođđoskuvlafálaldaga dilli vuosttaš ođđa áiggi institutionaliserema ja ođđa hástalusaid gaskkas. Institutionaliseremiin jurddašan dás sámi ásahusaid ja vuogádagaid ceggema. Sámiid oahpaheaddjioahppu lei ásahuvvon Álaheaju oahpaheaddjiskuvlii 1973, muhto ii lean lihkostuvvan. Finnmárkku guovllu allaskuvlastivra čielggadišgođii 1982 kultur- ja dieđadepartemeantta ávžžuhusa mielde sámi oahpaheaddjioahpu <em type="italic">(Samisk lærerutdanning 1983) </em>. Čielggadeamis vuhtto čielga oaivil, movt oahpaheaddjioahppu ja sámi vuođđoskuvlla áššit gullet oktii. Das čujuhuvvo sámi servodaga dárbbuide ja dutkandárbbuide (ibid s. 24–26), sámi oahpaheaddjioahpu kvalifiserenprinsihpaide ja ulbmiliidda, maid fas dulkon ođđa hástalussan. Čielggadeamis govviduvvojit máŋga ollašuhttinhástalusa, ja earet eará namuhuvvo sámi oahpaheaddjioahpu viidáset institutionaliserendárbu. Guovddážis lea ásahit vuos ossodaga Álaheaju oahpaheaddjiallaskuvlii, dasto ásahit sierra oahpaheaddjiallaskuvlla, loahpalaš jurdagiin lea ásahit (ibid s. 25) davviriikkalaš sámi dieđaallaskuvlla. Ođđa geaidnu lei ovtta ládje dáidda áššiide vuohkkasit dihkkáduvvon. </p>
<p>Sullii seamma áigge (1983) álggahuvvui Girko- ja oahpahusdepartemeanttas bargu ođasmahttit vuođđoskuvlla Minsttarplána <em type="italic">(Samisk utdanningsråd 1984) </em>. Barggu duogážin lei earet eará buoridit skuvlla ja servodaga gaskavuođaid. Nuppi bealis lei Sámi oahpahusráđđi ožžon čállosa ovtta skuvlastivrras ávžžuhusain čielggadišgoahtit, movt skuvlla sisdoallu heive sámi birrasii ja man dihte skuvla ii adno dárbbašlažžan dahje ávkalažžan. Mii vuohttit nuppástuhttinhástalusaid, ja nu sáhttitge dán áigodaga gohčodit nuppástuhttináigodahkan. </p>
<p>Dutkan- ja geahččaladdandárbbut Dás áiggun geahččalit govvidit ovtta viggamuša beassat ođđa institutionaliserendássái ja buoret dillái sámi oahpahusas ja sámi oahpaheaddjioahpus. Sámi oahpahusráđđi álggahii 1983 ovdaprošeavtta čielggadan dihte eavttuid buoridit sámi skuvlla dili. Lávdegottis leigga Anton Hoëm ja Jan Henry Keskitalo ja čállin lei Therese Sand. Čielggadeamis ( <em type="italic">Samisk utdanningsråd </em>/ Sámi oahpahusráđđi 1984 s. IV ja V) čujuhuvvo historjjálaš linnjáide maŋŋil nuppi máilmmisoađi. Nu leige 1980-logu gaskamuddui čilgejuvvon, mo dáža skuvla oaččui sámi oasi, mas eanemusat deattuhuvvui sámegiella pedagogalaš veahkkeneavvun. Seammás čujuhuvvui, mo válddii guhkit áiggi dohkkehit sámi giela ja kultuvrra iežas árvvu. </p>
<p>Dilli 1980-logu gaskamuttus de lei árvvoštallon sivvadit rievdat ovttaárvosaš sámi skuvlla guvlui. Čilgejuvvui maiddái, mo oahpahusáššiid rievdan dáhpahuvvá jođánepmosit hutkkusdásis, njoazibut čađaheami dásis. Čađaheami dásis čujuhuvvui dárbbuide ásahit ovddasvástideaddji</p>
<p><em type="italic">Sámi oahpahus – sámi dutkan – sámi ásahus </em>74ásahusa, dasto váilevaš ruhta- ja bargonávccaide ja maiddái váilevaš dieđuide. Dieđuid háhkan oruige dárbbašlaš. Ja nu de bođii čielggadeapmi áigái jurdagiin geahččalit oažžut ruđaid viidáset čielggadanbargguide ja dutkandárbbuide. Čilgejuvvui dárbu (ibid s. 47) ásahit sihke vuođđodutkanbargguid ja geavatlaš dutkanprošeavttaid. Evttohusaid vuođđun lei dilli, nugo lei čielggaduvvon, ja dasa galggai gávdnat čovdosiid. </p>
<p>Dutkanviidodagat vuođđuduvve jurdagiidda ollašuhttit sámiide skuvlafálaldaga ovttaárvosažžan riikka eará ássiid ektui. Dan dihtii lei dárbu čielggadit sápmelašvuođa vuođđoeavttuid, dasto mo daid bidjat vuođđun skuvlla hábmemii. (ibid. s. 48). Dutkan- ja ovddidanfáttát ledje válljejuvvon oaiviliin ovdanbuktit dieđuid skuvlla viidáset hábmemii ovttaárvosaš skuvlan sámiide. Dás áiggun namuhit dáid prošeavttaid ja daid einnostuvvon mearkkašumiid. Lean čohkken vuogas kategoriijaide ja lasihan vel, gokko lea vejolaš, moadde kommentára ášši maŋit áigge ovdáneames.</p>
<p>Movt oahpaheaddjit árvvoštallet skuvlla hástalusaid Vuosttaš prošeavttas (ibid s. 52) lei jurdda jearahit oahpaheddjiin, movt sii árvvoštalle fágalaš hástalusaid dain skuvllain, main lei sámegiel oahppu, ja seammás kártet oahpaheddjiid oahppoduogáža ja bargohárjáneami. Praktihkalaččat dát galggai leat ávkin sámi oahpaheaddjioahpu didaktihka sisdoalu ovddideames. Barggu teorehtalaš bohtosiin lei einnostuvvon sámi oahpaheaddji profešuvnna ovddideapmi. Dasa gulai namalassii ipmirdit sin bargodili mihtilmasvuođaid ja sin miellaguottu oahpaheaddji bargui. Jurddašuvvon dutkanvuohki dás lei jearahallanskovvi. Mii vuohttit dás lagas oktavuođa oahpaheaddji fágaoahpu ja boahttevaš oahpaheaddji rolla gaskkas.</p>
<p>Dákkár kárten lea dieđus guovddáš ášši skuvlla ovdáneamis, mii dalle ii menestuvvan. Easka Norgga beale sámi skuvlareforpma (O97S) árvvoštallama oktavuođas čađahuvvojedje prošeavttat, mat sulastahttet namuhuvvon čuolmmaid. (Gč. omd. Hirvonen 2003a ja b, Keskitalo 2003, Lauhamaa 2003). Oaidnit gal čielgasit, man dehálaš livččii leamaš oažžut diekkár vejolašvuođa juo árabut oahpaheaddjioahpu ceggemis. Jus sullasaš prošeakta lei čađahuvvot 1980-logu gaskkamuttus, de dat livččii leamaš mealgat buoret vuođđu olles sámeskuvlla ovddideapmái.</p>
<p>Ohppiid máhttu guovddáš skuvlafágain Nubbi árvaluvvon prošeakta lei iskat ohppiid máhtu guovddáš skuvlafágain luohkáin 4, 6 ja 9, sámi guovddášguovlluin. Jurddan lei čađahit iskkadeami joavkogeahččalemiin golmma ahkeluohkás. Praktihkalaš mearkkašupmin lei árvaluvvon sámi guovddášguovlluid skuvlla fágalaš sisdoalu ja fágahuksehusa ovddideapmi. Teorehtalaš mearkkašupmin dás galggai leat ipmirdit beliid guovllu ohppiid máhtu birra guovddáš skuvlafágain. Doallevaš diehtu oahppi máhtu birra lea guovddáš ja dehálaš reaidu oahpaheaddjái oahpásnuvvat oahppi fágalaš ovdáneapmái, ja dasto oahpaheaddjáige njulget ja buoridit iežas bargoárvvoštallamiid. Oahppáiges dat addá vejolašvuođa oažžut realisttalaš gova iežas barggus. Nuppi bealis dat addá vuođu árvvoštallat, guđe muddui skuvla joksá iežas ulbmiliid. Ii vel otnege leat sihkkaris diehtu dáid áššiid birra, iskojuvvon vugiin, man vuođđun leat sámi skuvlla ulbmilat ja eavttut. Nationála geahččaleamit eai duste sámi skuvlla hástalusaid ásahit dohkálaš árvvoštallanvugiid. Baicca dálá vuogádagas vuhtto, movt skuvlla sámáidahttinviggamušat hehttejuvvojit váilevaš</p>
<p><em type="italic">Sámi allaskuvla 20 jagi </em>75árvvoštallanvugiid geažil. Dálá sámi skuvllas árvvoštallanreaiddut leat eanaš huksejuvvon dáža skuvlavuogádahkii, ja danne dat eai atte duohta ja doallevaš gova sámi oahppi fágalaš oahppamis. </p>
<p>Giellaoahppama dilli Juo 1980-logu gaskamuttus lei sáhkan, movt sáhttit ásahit buriid giellaoahppandilálašvuođaid. Okta árvaluvvon prošeavttain leige innovašuvdnabargu árvvoštallat oahppandilálašvuođa ulbmila, sisdoalu ja lágideami. Oahppandilálašvuohta galggai nu bures go vejolaš ovddidit daid ohppiid giellaoahppama, geain lei iešguđetlágan vuosttašgielladuogáš. Jurddan lei gávdnat lahkonanvugiid iešguđetlágan guovlluid skuvllaide vai fidnašuvvet buoremus vejolaš oahppandilálašvuođaid giellaoahppamii, ja dasa galggai hutkat pedagogalaš bagadallanmateriála ja lassioahpu oahpaheddjiide. Teoriijas galggai ovddidit oahppoplána, oahppomateriála ja giellaoahpu lágidemiide ávkkálaš prinsihpaid sihke fágalaččat ja metodalaččat. Bargu galggai fátmmastit ohppiid, geain lei iešguđetlágan vuosttašgielladuogáš, guovttegielat ohppiid ja oahppofálaldagaid sihke vuosttaš giellan, nubbin giellan ja vierrogiellan.</p>
<p>Oaidnit ahte dás lei jurdda oppalaččat árvvoštallat, movt ovddidit oahppofálaldaga, go galggai fátmmastit buot giellajoavkkuid. Seamma suorggi siskkobealde ledje namuhuvvon goit golbma sierra dárbbu: gielladiagnostalaš teasttaid ásahit árvvoštallan dihte oahppi vuosttaš giela skuvlavázzima álgogeahčen; ráhkadit gielladiagnostalaš veahkkeneavvuid sierranas luohkáide (1., 2., ja 7. luohká) ohppiide sihke sidjiide geain lei dárogiella, sámegiella vuosttaš giellan, ja ohppiide geat ledje iešguđetlágan guovttegielatvuođadásiin. Vel okta bargu lei ovddidit ja geahččaladdat prinsihpaid lohkan- ja čállinohppui ođđaseamos dutkanbohtosiid vuođul. Easka dáid maŋimus jagiid leat lihkostuvvan oažžut áigái duođalaš ovddidanbarggu sámi álgolohkanoahpu váras. Giellakártenreaiddut muhtin muddui gávdnojit, muhto doaimmaid čohkken ja daid ain ovddasguvlui doalvun ii oro lihkostuvvame ovdalgo biddjojit lassi ruhtanávccat bargguide.</p>
<p>Skuvlla ja ruovttu gaskasaš ovttasbargu Guhká beaggán čuolbma ja dárbu, masa čielggadeamisge čujuhuvvui, lea ovttasbargu sámi guovllu skuvlla ja mánáid ruovttuid gaskkas. Dán jurdaga vuođđun čielggadeamis <em type="italic">(Samisk utdanningsråd 1984: 5) </em>lei dat, ahte jus galgá ollašuhttit ovttaárvosaš skuvlafálaldagabuohkaide, de ferte olles skuvlavuogádat vuođđuduvvat ruovttu kultuvrii. Dan dihtii gáibiduvvo duohta ja ovttaárvosaš ovttasbargu gaskal skuvlla ja báikegotti. Jurdda bargguin lei innovašuvdnabargu, mii ovddida ovttasbargui eavttuid ja vugiid sihke dilálašvuođain gos ledje juogekeahtes ja juhkkojuvvon ealáhus-, kultur- ja giellabirrasat. </p>
<p>Praktihkalaš mearkkašupmin ledje einnostuvvon ovttasbargovuogit, ja daid duohta čađaheapmi. Teorehtalaš bohtosiinges einnostuvvon boađus lei vuođđudit sámi skuvlii hámi ja gárggiidahttit sámi fágadidaktihkka.</p>
<p>Skuvlla fágalaš sisdoallu Jurddan lei čađahit oalle viiddes innovašuvdnaráhkkaneami skuvlla fágalaš sisdoalu dáfus. Das lei prinsihpalaš mieđiheapmi, ahte báikegottiin leat sierra máhttogáibádusat, maid ii sáhte</p>
<p><em type="italic">Sámi oahpahus – sámi dutkan – sámi ásahus </em>76duhtadit dábálaš skuvlamáhtu sisdoaluin. Dán jurdagii gulai praktihkalaš bohtosiin ovddidit sámi skuvlii plánavuogádaga, seammás go lei jurdda ásahit teorehtalaš modealla, man mielde sáhtášii ásahit jurddašuvvon sámi skuvlla. Lei maid einnostuvvon dárbu gárggiidahttit seammás oppalaš sámi fágadidaktihka. Fágadidaktihkka, ja fágalaš huksehus oppalaččat galggai vuođđuduvvat sámi gillii, kultuvrii ja servodahkii. (ibid s. 39 ja 55). Prinsihppa lei ollašuhttit sámi skuvlla ovttaárvosažžan dáža skuvllain. Oppalaš fágadidaktihkkii gulláge árvvoštallat ja ákkastallat buot skuvlema eavttuid, ja válljet skuvlla bargui vuogas čovdosiid ja neavvuid. </p>
<p>Seamma jurdagii sáhttá čatnat nuppi innovašuvdnajurdaga, man váste lei jurddašuvvon sierra bargu. Sámi skuvlla vuođđudeami jurdaga eavttuide gulai gullevašvuohta sámi báikegottiide. Sámi báikegottit leat sihke hámi ja sturrodaga iešguđetláganat, nu gártá dárbun sámi skuvlla sturrodaga ja hábmema árvvoštallat báikegotti mihtilmasvuođaid mielde. Dás livččii praktihkalaš mearkkašupmin heivehit skuvlla vuogádaga birrasa ektui, ja dat teorehtalaččat ovddidivččii sámeskuvlla oppalaš vuođđojurdaga. Goalmmát sullasaš fáddá, seamma ákkaiguin, lei ásahit sámi guovddáš guovlluide dákkár prošeavtta. Dáin fáttain boahtáge ovdan jurdda sámeskuvlla oppalaš heiveheapmin viiddes ja máŋggašlájat dilálašvuođaide.</p>
<p>Sullasaš fáddá, muhto mii gullá oahpponeavvuide, lei maiddái evttohuvvon. Oahpponeavvojurdda vuođđuduvvá maid sámeskuvlla girjáivuhtii, go ohppiin lea iešguđetlágan gielladuogáš ja kultuvrralaš čanastupmi sámi servodahkii. Dattetge vuođđoášši lei ásahit oahppomateriáladilálašvuođa, mii lei heivehuvvon sámi skuvlla ja sámi birrasa oktasaš árvvuide ja beroštumiide (ibid s. 55–59). Diet čuolmmat leat vel otná nai skuvllas, ja báikegotti dásis leat skuvllain ain stuora hástalusat hábmet skuvlla iežaset dárbbuid ektui. Oahpponeavvodárbu orru ain hástalussan, ja erenoamážit go šaddá dárbu heivehit oahpponeavvuid báikegotti skuvllaide.</p>
<p>Loahpaheapmi Lean dán čállosis geahččalan govvidit sámi oahpaheaddjioahpu ja sámi vuođđoskuvlla áigeguovdilis hástalusaid nuppástuhttináigodagas 1980-logu gaskkamuttus. Geavahan sáni nuppástuhttináigodat máŋgga ipmárdusas. Sámi vuođđoskuvla ja sámi oahpaheaddjioahppu goappašagat leigga dien áigodagas vártnuhis dilis, Norgga oahpahusásahusaide goallostuvvon.</p>
<p>Stuorit nuppástusat ledje vuhttogoahtán go sámi suohkanat ja sámi organisašuvnnat gáibidišgohte goallostit skuvllaid buorebut sámi servodahkii. Nu lei dát nuppástupmi lassi sámi institutionaliseremis. Seammás lei maid sihke politihkalaš dáhpáhus ja profešuvnnalaš ovdáneapmi, oasit oktasaš sápmelašvuođa huksemis. Dan dáfus leige nuppástupmi. Dáid rahčamušaid oktavuođas čuoččuhuvvui dárbu ja gáibádus ásahit dieđuid ja máhtu dutkama ja ovddidanbargguid ollašuhttin. Bargu gal álggahuvvui, ja vehážiid ja vehážiid mielde lea ovdánan, muhto vel otnege váilot deaŧalaš oasit dutkandárbbuin. Mealgadii leat dutkan- ja ovddidanbarggut masa čujuheimmet 1980-jagiid gaskamutto ain čoavddekeahttá.</p>
</body></document>
