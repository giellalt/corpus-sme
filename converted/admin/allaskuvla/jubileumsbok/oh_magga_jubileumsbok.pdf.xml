<document xml:lang="sme" id="no_id"><header><title>Sámi dutkama organiseren ja ruhtadeapmi Norggas – Norgga Dutkanráđi doaimmat</title><genre code="admin"/><author><person firstname="Ole Henrik" lastname="Magga" sex="m" born="" nationality="NO"/></author><year>2009</year><wordcount>2136</wordcount><conversion_status type="standard"/><availability><license type="standard"/></availability><origFileName>http://samas.no/sites/default/files/jubileumsbok_sa_20_jagi_nett.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Sámi dutkama organiseren ja ruhtadeapmi Norggas – Norgga Dutkanráđi doaimmat</p>
<p>OLE HENRIK MAGGA</p>
<p>Álgu</p>
<p>Sámi álbmot lea nubbi dan guovtti álbmogis maid duovdagiid ala Norgga váldegoddi lea vuođđuduvvon. Ná celkkii Norgga gonagas Harald logenáre jagi dás ovdal. Dát ođđa jurddašanvuohki duddjo geatnegasvuođaid buot servodaga váldosurggiide. Ja dutkan lea dán áiggi eahpitkeahttá okta servodaga váldosuorgi. Jurddašan dás geahčastit mo Norgga Dutkanráđđi lea hálddašan ja ruhtadan sámi dutkama maŋemus moaddelogi jagi Norggas. Dutkanbarggut dahkkojuvvojit dieđus máŋgga dásis ja guovddážeamus bargu bargojuvvo rievtti mielde dutkanásahusain. Dan dásis lea Sámi Instituhtta bargan earenoamáš buori barggu. Dasto lea sámi dutkan doaimmahuvvon maiddái eará surggiin omd. dearvvašvuođadutkan ja boazodoallodutkan. Dás geahčadan goitge duššefal guovddáš dutkanorgána doaimmaid.</p>
<p>Dát ii leat mihkkege historjjálaš vuođđočilgehusaid. Dat lea duššefal persovnnalaš smiehttan man vuođđun leat eanas iežan vásáhusat, go lean ieš leamaš mielde hábmemin ja hálddašeame Dutkanráđi doaimmaid.</p>
<p>Sámit dutkanobjeaktan ja dutkansubjeaktan</p>
<p>Oba guhkes áiggiid leat sámit leamaš dutkanobjeaktan, namalassii jogamanin man earát leat imaštallan ja suokkardan. Hui hárve leat sámit ovdal min áiggiid lihkostuvvan dohkkehuvvot dutkin. Anders Porsanger (1735–1780), eret Leaibevuonas Porsáŋggus, ollašuhtii jagi 1761 teologalaš ámmáteksámena vuosttaš sápmelažžan. Sus leai alla dási máhttu sámegiela dutkamis, muhto su vuostá čuožžiledje garra fámut, mat nagodedje eastadit su beassamis njunušvirggiide (Martinussen 1992). Israel Ruong (1903–1986), eret Árjjátluovis, gal šattai professorin jagi 1963. Son čájehii iežas ovdamearkkain ahte sámit sáhttet dutkat. Son leai okta sámi dutkama áŋgireamus ovddideddjiin ja Sámi Instituhta ja dakko bokte maiddái dálá Sámi allaskuvlla vuođđudeddjjiin. Porsangera ja Ruonga gaskka ledje áiggit rievdan nu ahte ovdalaš rasismmalaš ákkat, mat adnojedje Porsangera vuostá, ledje basttohuvvan. Ruong doarjjui nannosit nuorra sámiid geat 1970-jagiid ledje álgán jurddašit ahte sámi dutkan galggašii dás duohko leat vuosttamuččat sámiid iežaset dutkan. Dat leai ođas maiddái min iežamet olbmuide dalle ja oallugat imaštalle mii bat jur diet Sámi Insitituhtta mahká galggašii leat ja maid dat barggaš.</p>
<p>Dieid áiggiid nubbi njunuš jurddašeaddjin leai Alf Isak Keskitalo, Guovddageainnus eret. Su ovdasáhka <em type="italic"><span type="quote">«Research as an inter-ethnic relation»</span></em>(Dutkan álbmogiidgaskasaš gaskavuohtan) davviriikkalaš etnográfaid čoahkkimis 1974 (Keskitalo 1994) lea geaidnomearkan boares ja ođđa áiggi gaskka. Son leaige Sámi Instituhta ossodatjođiheaddjin ja dan doaimmas sámi dutkama ofelažžan moanaid jagiid. Ođđa áiggi iđđesveaigi leai jorragoahtán beaivin. Man muddui iđđesbeaivi lea joavdan, dan birra viggáge dát čálus muitalit. </p>
<p>Sámi ja láddelaš prográmma 1981–1990</p>
<p>Norggas lea dutkama hálddašeapmi ja ruhtadeapmi maŋŋil máilmmisoađi leamaš organiserejuvvon máŋgga suoragin. Okta suorgi leai <em type="italic">Norges almenvitenskapelige forskningsråd </em>(NAVF) mii leai ásahuvvon jagi 1949 ja mii hálddašii ee. kultuvradutkama ruhtadeami riikadásis. Dan vuollásaš humanisttalaš dutkanráđđi <em type="italic">(Rådet for humanistisk forskning, RHF)</em>leai jagi 1975 fuobmán ahte unnitloguálbmogiid kultuvradutkan leai sakka bázahallan. Dan dihte anii RHF jagiid 1976–80 sullii 3 mill. kr. sámi dutkamiidda. Dát čálli leai okta gii oaččui dutkanstipeandda diein juolludemiin jagi 1977. Ná ollu jagiid maŋŋil duosttan dovddastit ahte eanas áiggi fertejin dalle atnit davvisámi čállinvuogi gárvvisteapmái ja oahpaheapmái. Ja de bođii Álaheai-ášši mii golahii maid olu mu bargoáiggi. Easka máŋga jagi maŋŋil asten gárvet doavttergrádabargon. </p>
<p>Jagi 1980 mearridii RHF álggahit viiddis dutkanprográmma namain <span type="quote">«sámit ja láddelažžat: giella, historjá ja kultuvra»</span>. Prográmma doaibmaáigi leai álggus mearriduvvon 1981–1990, muhto muhtun prošeavttat joatkašuvve gitta jahkái 1992. Dán prográmma bokte ruhtaduvvojedje birrasiid 60 dutkandoaimma. Muhtun juolludeamit ledje váldofágastipeanddat ja maiddái doarjja njuolga ásahusaide vai sii sáhtášedje álggahit ođđa virggiid. Oktiibuot juolluduvvui 18 mill. kr., eanemus jagi 1988 goas prográmmastivra nagodii juolludit 2,5 mill. kr.</p>
<p>Okta prográmma mearkkašahtti áigumušain leai doarjut sámiid iežaset dutkamiid ja gelbbolašvuođa huksema. Eanas ođđa virggiid ásaheami doaimmat (ng. <span type="quote">«ásahusdoarjja»</span> jagiid 1986–91) manai Sámi Instituhttii ja Sámi allaskuvlii, ee. ásahit professor II-virggiid. Muhtun Sámi Instituhta stivralahtuin moittii garrasit dán doarjunvuogi ja oaivvildii ahte RHF leai stivregoahtán Sámi Instituhta dieiguin ruđaiguin. Mun ledjen ieš leamaš dutkanprográmma stivrra lahttun ja dan maŋŋil jura álgán Sámi Instituhta ossodatjođiheaddjin. Muittán ahte Even Hovdhaugen (Oslo universiteahta gielladiehtaga professor) leai dalle sihke RHF-stivrras ja Sámi Instituhta stivrras, ja son leai beanta suorganan dien moaitagis. Mun viggen čilget mo doaibma leai álggahuvvon ja ahte Sámi Instituhtta leai iešmielaid ohcan doarjaga – ii RHF lean bággen midjiide ruđa.</p>
<p>Prográmma bohtosiid árvvoštalai jagi 1992 joavku man ovdaolmmoš leai prof. Evert Baudou, Ubmi universiteahtas. Sin loahppaárvvvostallamis daddjui ee. <span type="quote">«Loahpalaš boađus dan stuora prográmma doaimmain lea šaddan earenoamáš buorre»</span> (NFR 1992: 42). Muhto árvvoštallanjoavku cuiggodii maiddái sihke prográmma jođiheami ja muhtun fágalaš beliid.</p>
<p>Dát leai eahpitkeahttá dan rádjái buot stuorimus doaibma mii goassege leai biddjojuvvon sámi dutkamiid ovddideapmái. Prográmma rievdadii dutkandili sámi ja láddelaš dutkamiin, earenoamážit dainnago nu ollu sámi ja láddelaš dutkit besse hukset dutkangelbbolašvuođa ja dainnago ásahusat besse nanosmuvvat. Prográmma nannii Sámi Instituhta ja Sámi allaskuvlla ja lea leamaš okta nana ráidalasbátnin boahttevaš sámi universiteahta huksemis.</p>
<p>Sámi dutkanprográmma 2001–2005</p>
<p>Evert Baudou ja su bargoguoimmit árvaledje juo 1992:s ahte sámi dutkandoarjja berre jotkojuvvot man nu dutkanprográmmahámis. Muhto máŋgga jahkái ii dáhpáhuvvan mihkkege. Okta sivva dasa leai ahte Norgga dutkanhálddašeapmi leai organiserejuvvomin ođđasis. Earret NAVF ledje dien áiggi dát 4 dutkanráđi (oanádus ja vuođđudanjahki lea ruođuid siste):</p>
<p type="listitem">– Norges Teknisk-Naturvitenskapelige Forskningsråd (NTNF, 1946)</p>
<p type="listitem">– Norges landbruksvitenskapelige forskningsråd (NLVF, 1949)</p>
<p type="listitem">– Norges fiskeriforskningsråd (NFFR, 1972)</p>
<p type="listitem">– Norges råd for anvendt samfunnsforskning (NORAS, 1987).</p>
<p>Jagi 1993 ovttastahttojuvvojedje visot dát ráđit oktasaš ráđđin man namman šattai Norges Forskningsråd (Norgga Dutkanráđđi). Oktasaš dutkanráđđi doarjjui ain sámi dutkanálgagiid iešguđet hámis miehtá 1990-jagi</p>
<p>Norgga dutkanráđis leat guokte áigumuša iežaset sámi dutkama nannemiin. Nubbi lea ruhtadit dutkama mii dahká vejolažžan sámiide sihkkarastit ja ovdánahttit gielaset, kultuvrraset ja servodagaset, Vuođđolága ja Sámelága mielde. Stuoradiggi lea čujuhusain sámi dilálašvuođaide olggosbuktán ipmárdusa ahte jus galgá gáhttet iežas kultuvrralaš identitehta, de das ferte maiddái leat ávnnaslaš vuođđu. Sámi dutkan ferte danin fátmmastit eanet go kultuvrralaš ja servodatdieđalaš surggiid.</p>
<p>Dutkanráđi nubbi áigumuš lea ruhtadit dutkama maid stuoraservodat dárbbaša sámi dilálašvuođaid ja sámiid ja stuoraservodaga relašuvnnaid birra. Maŋemus áigumuš lea liikká dehálaš go vuosttaš: Stuoraservodat diehtá unnán dološ ja dálá sámi kultuvrra ja sámi servodatdilálašvuođaid birra, ja dain lea beare unnán sámivuohta oassin kollektiivvalaš dovdamušaset. Dutkan galgá oažžut ovdan ođđa dieđuid ja oainnusin dahkat sámiid ja dahkat sin kultuvrra oassin Norgga oktasaš máhttovuođus. (NFR 2000).</p>
<p>Dát čálli gárttai prográmmastivrra jođiheaddjin mas ledje lassin 3 lahtu ja doaibmaáigi leai 2001–2005. Álggus leai dutkanprográmmas 3,5 mill. kr. Prográmmastivra bivdojuvvui háhkat eanet ruđa. Ja dat lihkostuvai. Juolludus lassánii jagi 2003 6,7 mill. kruvdnon ja Gieldadepartemeanta juolludii dađistaga eanet ja eanet prográmmii, nu ahte maŋemus jagi leai bušeahtta oktii 9,2 mill. kr. Oktiibuot hálddašii stivra 35,2 mill. kr. olles doaibamáigodagas.</p>
<p>Prográmmas ledje guokte váldosuorggi: 1. sámiid iežaset artikuleren (kultuvrra, giella jnv.) ja 2. ásahusat ja relašuvnnat sámi servodateallimis. Sámegiela birra daddjui prográmma doaibmaplánas ná: Sámegielas lea sierra sajádat sámi dutkamis. Earret identitehtaráhkadeaddji dimenšuvnna mii gielas lea dan dáfus ahte lea gaskaoapmin man bokte muhtin oassi sámi dutkamis julggaštuvvo, de das maid lea politihkalaš ja geavatlaš funkšuvdna. Movttidahttit eanet geavahit sámegiela dutkamis ja dutkangaskkusteamis, lea čielga kulturpolitihkalašmihttomearri, seammás go muhtin oktavuođain lea váttis čađahit dutkama almmá sámegiela máhtu ja gelbbolašvuođa haga. Danin sáhttá dadjat ahte sámegielas lea golmmaoasát posišuvdna ja funkšuvdna sámi kultuvrralaš doaimmas, mas dutkan áibbas</p>
<p>čielgasit lea oassin; sihke politihkkan, neavvun ja fágan. (NFR 2001).</p>
<p>Máŋggasuorggat dutkan deattuhuvvui ja ovttasbargu dutkiid ja ásahusaid gaskka. Earenoamážit gozihii stivra dáid beliid: rekrutteren, sámegiela ovddideapmi, kultuvrralaš mánggasuorgáivuohta ja etihkka. Čuovvovaš tabellas leat juolludeamit juhkkojuvvon dábálaš fágajuoguid mielde. Boađus šattai ná olles juolludemiin dien 5 jagis (Tab. 1):</p>
<p>Tabeallas eai leat buot smávit juolludeamit, omd. golut dutkanbeivviid doallamiidda. Oktiibuot ledje Romssa, Oslo ja Bergena universiteahtat njunnožis juolludemiid sturrodaga dáfus. Julevsámi guovddáš <em type="italic">Árran</em>leai juolludemiid sturrodaga dáfus (4,7 mill. kr.) ovdalis sihke </p>
<p><em type="italic">Sámi Instituhta</em>ja <em type="italic">Sámi allaskuvlla</em>, mat gal oktii oaččuiga badjel 7 mill. kr. Duššefal Romssa </p>
<p>biras oktii oaččui eanet. Nissonolbmuid jođihan prošeavttat ledje 32 ja 19 fas maid dievddut jođihedje. Prográmmastivra váillahii ieš eanet kultuvradutkamiid, mánáid diliid dutkamiid ja sámi álmmolašvuođa bohciideami dutkamiid. Ohcamat ledje oktiibuot valjit. Duššefal goalmmádas oasi leai prográmmastivra sáhttán mieđihit dien viđa jagis, mii lea sullii seamma sturrosaš oassi go dat maid Dutkanráđđi gaskamearálaččat doarju ohcamiin. Nu go oidno, de eanas dutkan lea leamaš kultuvra-, servodat-, láhka-, giella- ja historjádutkan.</p>
<p>Prográmmastivra ávžžuhii Dutkanráđi joatkit seammasullasaš prográmma ja bidjat guhkit doaibmaáiggi, dainnago viđa jagis ii háhppet baljo álggahitge stuorit dutkandoaimmaid. Áigi oainnat gollá almmuhemiide j</p>
<p>Sámi dutkanprográmma 2007–2017</p>
<p>Jahki 2006 gárttai Dutkanráđi barggus gaskajahkin sámi dutkama ektui. Muhto juo 2007 rájis leai ođđa prográmma jođus, ja dán hávi 10 jahkái. Prográmma galgá gal árvvoštallot 5 jagi geažes. Buot dát lea aitto nu go ovddit prográmmastivra leai rávven. Mearkkašahtti lea maid ahte ođđa prográmmastivrras leat dál 9 lahtu ja 1 dain lea Suomas ja 1 fas Ruoŧas eret. Jođiheaddjin lea 1. amanueansa Bjørn Bjerkli Romssa universiteahtas.</p>
<p>Ođđa prográmma olleslaš bušeahtta logi jahkái lea jurddašuvvon 94 mill. kr. sturrosažžan. Dat lea oalle olu eanet go ovddit prográmma bušeahtta, vaikko ruhtaárvu lea dieđus veahá eará. Goitge dát lea oalle stuora lassáneapmi ja deavdá muhtun muddui goit ovddit prográmmastivrra ávžžuhusa dan hárrái ahte ruhtadeapmi ferte nannejuvvot.</p>
<p>Ođđa prográmma vuoruheapmi ii leat nu earalágán go ovddit prográmmas leai:</p>
<p type="listitem">– giella, árbevirolaš máhttu, njálmmálaš árbevierut ja girjjálašvuohta</p>
<p type="listitem">– kultuvrailbmamat</p>
<p type="listitem">– demografiija</p>
<p type="listitem">– eallineavttut ja eallinkvaliteahtta</p>
<p type="listitem">– mánát ja nuorat – bajásšaddan ja iežaset ovdanbuktimat</p>
<p type="listitem">– ođđa áiggi sámi servodathuksen</p>
<p type="listitem">– ressurssat ja vuoigatvuođat.</p>
<p>Okta stuora erohus lea gal. Árvaluvvo ahte maiddái luonddudieđalaš dutkamat boađášedje prográmma vuollai, ovddemustá boazodoalu ja dálkkádatrievdamiid birra. Dat leat dán rádjái leamaš dán dutkanprográmma olggobealde. Ja boazodutkamii lea leamaš ja lea ain sierra ortnet, nu go álggus juo namuhin. Daidda ulbmiliidda sáhttá boahtit lassi ruhtadeapmi Dutkanráđi eará surggiin. (NFR 2007).</p>
<p>Ovddit prográmmastivra leai vuoruhan nissonolbmuid. Dat lihkostuvai nu bures ahte dál ii oro dárbu šat dan beali deattuhit, earret go lea sáhka post.doc.-stipeanddain. Baicca orru dárbu earenomážit geasuhit nuorra dievdduid dutkamii ja alit ohppui. Dilli lea oainnat nu ahte stuora eanetlohku sis geat leat alit oahpuin, leat nissonolbmot. Dat oidno maiddái das ahte muhtun luohkáin Sámi allaskuvllas leat juo guhká leamaš dušše nissonolbmot.</p>
<p>Na mo de boahtteáiggi?</p>
<p>Dát doaimmat čájehit Norgga Dutkanráđi duođalaš áigumuša nannet sámi dutkama ja namalassii maiddái sámiid iežaset dutkama, mii deattuhuvvo maiddái dálá dutkanprográmmas. Oalle mearkkašahtti láhkái lea maid ruhtadeapmi lassánan. Dat lea visot hui buorre. Oažžut roahkka cealkit giitavašvuohtamet Dutkanráđđái.</p>
<p>Galgágo dalle bisánit ja duhtavašvuođain cealkit ahte buot váldohástalusat leat ollašuvvan? Nu ii gal dáidde leat.</p>
<p>Vuosttaš dárbu lea ođasmahttin. Eanas sámi áššiid dutkit, sámit ja earát, leat oalle alla agis. Mii dárbbašit ođđa, nuorra fámuid. Oahppan ja gelbbolašvuođa huksen manná njozet. Máŋgga suorggis boahtá leat heahti moatti jagi geažis juo. Dan dihtii dárbbašuvvo ođasteapmi. Ja sámi servodaga iežas oassi dutkamis lea ain oalle uhci.</p>
<p>Dasto lea ain váldohástalussan mo sámi servodat ieš galgá beassat váikkuhit dutkanvuoruhemiid. Dat sáhttá olahuvvot máŋgga láhkái. Sámediggi lea háliidan beassat nammadit lahtu Norgga Dutkanráđi váldostivrii. Jus nu geavašii, de sáhtášii atnit ahte Dutkanráđđi lea sámi álbmoga ja dáža álbmoga oktasaš dutkanhálddašeaddji orgána Norggas. Muhto nie ii leat lihkostuvvan goit vuos. Jagi 2007 nammaduvvui gal dát čálli Dutkanráđi váldostivralahttun, muhto dan nammadeami dagai Ráđđehus ieš. Ráđđehus orru ballamin addimis dan válddi Sámediggái.</p>
<p>Nubbi geaidnu livččii ásahit sámi dutkanráđi, goit vuos Norgii. Dan birra lea Ráđđehus cealkán ná logenáre jagi dás ovdal:</p>
<p>Sámi dutkama eanet ollislaš organiserema gažaldaga dáfus našuvnnalaš dásis, lea Ráđđehusa mielas lunddolaš atnit vuođđun dálá dutkanvuogádaga vejolašvuođa</p>
<p>Jagi 2000 árvalii Mjøs-lávdegoddi ásahit davvirikkalaš ráđđeaddi lávdegotti sámi alit oahpu ja dutkama várás (NOU 2000-14: 395). Ii dasge leat šaddan mihkkege.</p>
<p>Boahtte áiggi buot deaŧalaččamus ja duostileamus gažaldaget lea dát: Mo sáhttit ovttastahttit sámi dutkama olleslaččat oktasaš sámi doaibman? Dohko orru vuos guhkes mátki. Ráđđehus lea cealkán maŋemus go dát aššit árvvoštallojuvvojedje, ná:</p>
<p>Ráđđehus ii áiggo nuppástuhttit dálá hámádaga. Dát mearkkaša ahte dutkanruđat, maiddái ruđat sámi dutkamii, ain galget juolluduvvot osohahkii njuolga univeriteahtaide ja allaskuvllaide, osohahkii Norgga dutkanráđi bokte. (OD 2002: 41.)</p>
<p>Muhto liikká ii leat Ráđđehus dahppan buot uvssaid:</p>
<p>Ráđđehus áigu dahkat álgaga ságaskuššat lagat davvirikkala ovttasbarggu sámi dutkama organiserema hárrái (seamma sajis).</p>
<p>Leago sámiin oktasaš dáhttu lihkastahttit ášši dás gosage? Go Sámi Instituhtta heaittihuvvui sierra ásahussan ja doaibma laktojuvvui oktii Sámi allaskuvllain, de ii oidnon olus dáhttu sámi politihkariin doalahit iige ovdánahttit oktasaš sámi dutkanorgánaid. Norgga Dutkanráđi ovddit sámi prográmmastivra lea geahččalan čohkket dutkiid ja sámi politihkkariid ráđđádállat oktasaš dutkanhálddašeami ja dutkanruhtadeami birra. Dasa ii orron leamen fávdnádit beroštupmi. Jos nu leaš dilli ahte sámit ieža eai beroš aššis, de šaddá váttis lávket ovddus sámi dutkama ovttastahttimis. Muhto dát čálli lea goitge alo atnán ja atná ain ahte áidna rievttes geaidnu lea sámi áššiin ohcat oktasaš čovdosiid.</p>
</body></document>