<document xml:lang="sme" id="no_id"><header><title>Alimus riekti ja sámi vuoigatvuođat</title><genre code="admin"/><author><person firstname="Kirsti Strøm" lastname="Bull" sex="f" born="" nationality="NO"/></author><year>2009</year><wordcount>1959</wordcount><conversion_status type="standard"/><availability><license type="standard"/></availability><origFileName>http://samas.no/sites/default/files/jubileumsbok_sa_20_jagi_nett.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision$; </version></header><body><p>Norgga alimusriekti celkkii jagis 2001 guokte duomu main lei stuorra mearkkašupmi sámi vuoigatvuođaide, Selbu-ášši ja Čáhppesvuovde-ášši. Selbu-áššis lei gažaldat leago Essand ja Riast/Hylling boazoorohaga boazodoalliin vuoigatvuohta jođihit boazodoalu priváhta eatnamiin, ja boazodoallit ledje vuoittu bealde. Čáhppesvuovde-áššis ožžo doallit sámi gilis Olmmáivákkis, Gáivuona gielddas oamastanvuoigatvuođa Čáhppesvuovddi meahcceguovlui. Goappašiid duomuin laktásuvvojedje mearrádusat dološ áiggi rájes geavaheami regeliidda, namalassii guhkesáiggi geavaheapmái, dan áddejumis ahte lei vuoigatvuohta dán geavaheapmái.</p>
<p>Vuoigatvuođaid cieggan dološ áiggi rájes geavaheami bokte lea dohkkehuvvon ja lea doaibmi riekteásahussan Norggas, muhto ovdal 2001 mearrádusa leat máŋga ovdamearkka dasa ahte sámi meahcceávkkástallaman lea leamaš váttis dohkkehit geavaheapmin mas sáhtášedje leat vuoigatvuođat. Muhto ná ii leat álohii leamaš. Jus mannat moaddečuođi jagi ruovttoluotta, de lei dohkkehuvvon ahte sápmelaččaid vieruiduvvan geavaheami bokte ledje ásahuvvon vuoigatvuođat. Dán sáhttá earret eará čujuhit Lappekodisilla §:s 10. Dát lei dohkkehuvvon oaivil gitta 1800-logu lohppii, geahča AR-duomu 1862 rájes (Rt. 1862 s. 654).</p>
<p>Sámi geavahanguovlluid dáruiduhttima ja stuorraservodaga deattu oktavuođas šattai dakkár oaidnu ahte sámi geavaheapmi lei gierdan geavaheapmi, mii galggai duvdiluvvot eará beroštumiid ovddas. Dát boahtá čielgasit ovdan 1955 Marsfjell-duomus (Rt. 1955 s. 361) mas Alimusriekti anii sápmelaččaid historjjálaš geavaheami gierdan geavaheapmin; dakkár geavaheapmin mii fertii duvdiluvvot boanddaid beroštumiid ovddas, vaikke sápmelaččaid geavaheapmi lei boarraset go boanddaid asáiduvvan dán guovllus.</p>
<p>Sámi geavaheami ja vuoigatvuođaid nuppástuvvi oainnu álgu lea 1957 duomus (Rt. 1957 s. 860) mas alimusriektejustitiarius Terje Wold guhte lei uhcitlogus, muitala ahte <span type="quote">«ii konvenšuvdna iige láhka sáhte duohtadit boazosápmelaččaid boares vuoigatvuođaid nu go dát dološ áiggi rájes leat doaimmahuvvon»</span>.</p>
<p>Guokte duomu jagis 1968, Brekken-ášši ja Áltesjávre-ášši duomut, rievdadedje oainnu sápmelaččaid geavaheami ektui ja dološ áiggi rájes geavaheami njuolggadusaid. Brekkenáššis (Rt. 1968 s. 394) mii guoskkai bivddu ja guolásteami vuoigatvuhtii, celkkii Alimusriekti ahte vaikke boazosápmelaččaid geavaheapmi lei molsašuddi, de lei dat <span type="quote">«guhkit áiggi leat leamaš dihto sajiin ja dan váibmosis nu cieggan ahte dan ii sáhte beare buohtastahttit dainna mo doaimmahit sivahis ávkkástallanvuoigatvuođa dahje buohkaidvuoigatvuođa»</span>. Áltejávre-</p>
<p><em type="italic">Sámi allaskuvla 20 jagi </em>27 </p>
<p>Alimusriekti ja sámi vuoigatvuođat</p>
<p>KIRSTI STRØM BULL áššis (Rt. 1968 s. 429) celkkii Alimusriekti ahte geavaheamis mii ruoŧa čearuin sogas sohkii lea leamaš dán guovllus ovdal rádjageassima 1751, lei <span type="quote">«ásahuvvon ja cieggadahttán dárbbašlaš ealáhusgeavaheami»</span>.</p>
<p>Brekken-ášši ja Áltejávre-ášši nanne ahte boazosápmelaččaid geavaheapmi sáhtii ásahit vuoigatvuođaid dološ áiggi rájes geavahanregeliid olis. Muhto vaikke dán prinsihpa lea Alimusriekti dohkkehan buot duomuin maŋŋil 1968, de čájehuvvui datte ahte máŋgga áššis lei váttis – áinnas sámi geavahanguovlluid máddelamos osiid áššiin – dohkkehit boares geavaheami suodjaluvvon geavahanvuoigatvuohtan. Máŋgga mearrádusain oaivvildii duopmostuollu ahte geavaheapmi ii lean leamaš doarvái árjat ja bistán doarvái guhká dasa ahte geavahanvuoigatvuođaid lei olahan.</p>
<p>Sáhttá čujuhit 1981 Trollheimen-áššái (Rt. 1981 s. 1215), 1988 Korsjøfjell-aššái (Rt. 1988 s. 1217) ja 1997 Aursunden-áššái (Rt. 1997 s. 1608). Ii ovttage dán golmma áššis adnojuvvo boazoguohtun dán guoskevaš guovllus doarvái árjat ásahit vuoigatvuođaid, muhto adnojuvvui dušše nu gohčoduvvon veaiddalas guohtumiin. Dáid áššiin gopmohaddá Yngvar Nielsena historjáoaidnu vel duogábealde.</p>
<p>Olu boazoguohtunáššit leat leamaš dikkiin. Muhto 1996 mearridii Alimusriekti muhtin áššis Divttasvuonas mii guoskkai eanadoalliid vuoigatvuođaide dain mehciin maid sii álohii ledje ávkkástallan (Rt. 1996 s. 12 32) . Sámi eanadoallit Divttasvuonas eai vuoitán Alimusrievttis, muhto guovttis viđa duopmáris oaivvildeigga ahte doalut daid geavaheami bokte ledje ožžon oamastanvuoigatvuođa mehciide. Mun geardduhan duomu man uhcitlogu oaidnu ovddastii:</p>
<p>Areála vuollin rittus lea hirbmat gárži eaige das leat olus gilvva- ja guohtunareálat. Doalut danne fertejedje ávkkástallat várrevilttiid earret eará guohtumiidda ja ládjui, ja gávnnahan ahte várreguovlluid geavaheapmi lei áibbas dárbbašlaš Divttasvuona doaluide. Dát boahtá das go daid 200-300 jagiid go doppe ledje ássit, de spiehkastagaid haga doaluid jođihedje sápmelaččat guđet árbevirolaččat ja kultuvrralaččat ledje hárjánan ávkkástallat várremehciid resurssaid, ja guđet muhtinmuddui ávkkástalle eanetlágan riggodagaid go ássit muđui, nugo gámasuidnema ja juomuid čoaggima.</p>
<p>Dat golbma duopmára mat nappo ledje eanetlogus Alimusrievttis, eai áigun dáid geavahanvugiid seamma olu deattuhit. Eanetlogu oaivila mielde ledje várrameahcit buohkaide ávkkástallamii, ja nugo ledje geavahuvvon earret eará gámasuidnemii, bivdui ja guolásteapmái, de dat ii lean doarvái árjat oamastanvuoigatvuođa čájehit. Jus galggai oažžut oamastanvuoigatvuođa dološ áiggi rájes geavaheamis, de gáibiduvvui dássedit meahcceávkkástallan nugo oapmeguohtumii ja murremii eanetgo dállodoaluid murremii. Dat geavaheapmi mii Divttasvuona doalliin lei leamaš dáid guoski mehciin, lei Alimusrievtti eanetlogu mielde menddo unnán bidjat vuođu ásahit oamastanvuoigatvuođa. Oamastanvuoigatvuohta mehciide ii dárbbašuvvon, go riggodagat han ledje das geavahanláhkai buohkaide. Seamma ákkain gávnnahii eanetlohku ahte eai lean ásahuvvon geavahanvuoigatvuođat meahcceguovlluide.</p>
<p>Duhátjahkemolsašumis sáhttit čoahkkáigeassit Alimusrievtti oainnu sámi geavaheapmái ná: Sápmelaččaid geavaheami sáhtii prinsihpas jođihit dasa ahte háhká vuoigatvuođaid dološ áiggi rájes geavaheami regeliid olis, muhto geavaheapmi adnojuvvui máŋgga háve menddo unnán árjat ahte sáhtii ásahit vuoigatvuođaid. Muhto dát áddejupmi sámi geavaheamis nuppá-</p>
<p><em type="italic">Sámi oahpahus – sámi dutkan – sámi ásahus </em>28stuvvui dan guovtti 2001 mearrádusa mielde. Geavaheami árjja gáibádus nugo dat lei rievdan riektegeavada bokte máttanorgalaš eanadoallobirrasiin, ii sáhttán beare sirdit sámi boazodollui ja eará sámi meahcásteapmái. </p>
<p>Selbu-áššis (Rt. 2001 s. 769) man Alimusriekti mearridii dievasčoahkkimis, celkkii eanetlohku (9 duopmára) ahte go ášši guoskkai boazoguohtunvuoigatvuhtii, de galgá váldit vuhtii daid vásedin dilálašvuođaid mat leat boazodoalus. Gáibádusaid fertii heivehit dasa mo sápmelaččat ja bohccot geavahit guovllu. Ferte váldit vuhtii ahte sápmelaččain lea leamaš johtti eallinvuohki. Áššit geavaheami dáfus mat leat deattuhuvvon eará guohtunealliide, ii sáhte beare sirdit boazoguohtumiidda.</p>
<p>Uhcitlohku (6 duopmára) guorrasedje dáidda prinsihpalaš cealkámušaide. Sii almmatge oaivvildedje ahte 1889 Lappekomišuvdna lei atnán vuođđun loažžadit gáibádusa boazoguohtungeavaheapmái go dat mii guoskkai eará geavaheapmái.</p>
<p>Čáhppesvuovde-áššis (Rt. 2001 s. 1229) mii mearriduvvui moadde mánu maŋŋil, oaivvildii Alimusriekti ahte dat geavaheapmi mii lei leamaš dán meahcceguovllus, lei doarvái árjat ásahit oamastanvuoigatvuođa. Geavaheapmi lei eanaš dat seamma go Divttasvuona-áššis, muhto dievaslaš Alimusriekti (5 duopmára) oaivvildii nappo dál ahte geavaheapmi lei doarvái viiddis ásahit oamastanvuoigatvuođa.</p>
<p>Selbu-ášši nugo namuhuvvon mearriduvvui disseansain, muhto lea dehálaš čujuhit ahte bohtosis lei dievaslaš Alimusriekti ovttamielalaš dasa ahte Riast/Hyllingas lei guođohanvuoigatvuohta dan riidoguovllus mii lei sin orohagas. Essandii lei seammaláhkai olles Alimusriekti ovttamielalaš dasa ahte Essandas lei guođohanvuoigatvuohta riidoguovllus stuorra osiin sin orohagas. Selbu-ášši uhcitlohkuge lei rievdan ovddit diggemearrádusaid ektui.</p>
<p>Galggašii leat miellagiddevaš oaidnit mo dat duopmárat Selbu-áššis guđet ovdal ledje leamaš buohtalas áššiin nugo Korsjøfjell-áššis, Aursunden-áššis ja Divttasvuona-áššis, jienastivčče dáid áššiin. Ii oktage duopmár gii lei mielde Trollheimen-áššis 1981:s lean šat Alimusrievttis jagis 2001. 1988 Korsjøfjell-ášši duopmáriin lei okta duopmár ain alimusriekteduopmár jagis 2001, muhto sus – duopmáris Schei, guhte muđui lei vel mielde Aursunden-áššis – lei virgelohpi dalle go Selbu-ášši lei Alimusrievttis. 1997 Aursunden-ášši dáfus ledje golbma duopmára vel mielde Selbu-áššis. Guovttis dáin, Rieber-Mohn ja Lund, gulaiga Selbu-ášši uhcitlohkui. Duopmár Matningsdal, guhte okto lei uhcitlogus Aursunden-áššis, lei vuosttasjienasteaddji Selbu-áššis ja gulai dás uhcitlohkui. 1996 Divttasvuona-ášši duopmáriin ledje Gussgard, Lund ja Oftedal Broch maiddái mielde Selbu-áššis. Duopmár Lund gulai eanetlohkui Divttasvuona-áššis ja nugo namuhuvvon dan uhcitlohkui Selbu-áššis. Duopmár Gussgard gulai seammaláhkai eanetlohkui Divttasvuonaáššis ja uhcitlohkui Selbu-áššis. Oftedal Broch gii ovddastii uhcitlogu oainnu Divttasvuonaáššis, lei eanetlogus Selbu-áššis.</p>
<p>Mun áiggun erenomážit mearkkašit ovtta duopmára guhte Selbu-áššis lei eanetlogus, namalassii alimusriekteduopmára Flock. Son lei ovdal leamaš láhkaduopmár Frostating lágamánnerievttis</p>
<p><em type="italic">Sámi allaskuvla 20 jagi </em>29ja lei mielde Korsjøfjell-áššis go dat meannuduvvui lágamánnerievttis. Son gulai dás uhcitlohkui gii ii áigun mieđihit boazosápmelaččaide guđege čuoggás, go uhcitlohku deattuhii mearrideaddjin dan mo Lappekomišuvdna čilgii riidoguovllu boazoguođoheami. Uhcitlogu oaidnu Lappekomišuvnna čilgemii fidnii ovttajienalaš guorraseami Alimusrievttis, ja boazodoallit masse de boazoguohtunvuoigatvuođa Korsjøfjellas. </p>
<p>Selbu-áššis lei duopmár Flock eanetlogu mielde. Eanetlohku ovddidii cuiggodeaddji cealkámušaid Lappekomišuvnna dáfus ja čujuhii ahte čilgehusas ledje cealkámušat main vuhttui ahte Lappekomišuvnnas lei viiddis oaidnu dán áiggi sámi boazodili árvui. Eanetlohku čujuhii vel dasa ahte Lappekomišuvnnas ii lean sámi ovddasteddji, ja celkkii ahte <span type="quote">«dál ii livčče sáhttán oppa jurddašitge ahte sápmelaččat eai galgan leat ovddastuvvon vástideaddji komišuvnnas.»</span> Dasto deattuhii eanetlohku ahte eanaš dat protokollii čállojuvvon čilgehusat ledje boahtán fástaássiin. Selbu-ášši uhcitlohku ii dáhtton bealistis doarjut eanetlogu cuiggodeami Lappekomišuvnna bargui. Lea mearkkašanveara ahte duopmár Flock guorrasii eanelogu cuiggodeaddji mearkkašumiide.</p>
<p>Čáhppesvuovde-áššis lei ovttajienalašvuohta Alimusrievttis bohtosa hárrái. Dán ášši njeallje duopmára ledje mielde Selbu-áššisge, viđát lei dalle aiddo nammaduvvon duopmár Stabel. Dat njeallje eará duopmára Čáhppesvuovde-áššis gulle buohkat Selbu-ášši eanetlohkui; sii ledje duopmárat Flock, Oftedal Broch, Dolva ja Matningsdal. Dat maŋimuš guhte lei vuosttasjienasteaddji Selbu-áššis, lei vuosttasjienasteaddji Čáhppesvuovde-áššisge.</p>
<p>Gáttán lea hirbmat dehálaš Selbu-ášši bohtosii ahte ášši šattai plenumduopmun. Buot alimusriekteduopmárat ledje mielde ášši meannudeamis, ja sii ádjánedje guhká, masá gávcci vahku, hábmet daid hirbmat viiddis duopmoprinsihpaid. Olles Alimusriekti lea danne leamaš mielde digaštallamin vuođđogažaldagaid sámi vuoigatvuođaid birra. Dát lea fas vuorus mielde leamaš mearkkašahttin dan ovttajienalaš dupmui mii lei Čáhppesvuovde-áššis.</p>
<p>Dat áššit mat dás leat máinnašuvvon, gusket buot áššiide vuoigatvuođaid hárrái nannámis, ja áiggun danne vel váldit ovdan ovtta ášši 1985:s guolástanvuoigatvuođa birra. Dát ášši (Rt. 1985 s. 247) lea seamma gielddas go Čáhppesvuovde-ášši, Gáivuonas Romssa fylkkas. Elfápmohuksema geažil nuppástuvve jiekŋadilálašvuođat vuonas ja árbevirolaš vuotnabivdu váttui. Guolásteaddjit geaidda dát čuzii gáibidedje buhtadusa, ja Alimusrievtti eanetlohku mieđihii dasa. Eanetlohku gohčodii dán guolásteami dušše guoskat ássiide dárkilat ráddjejuvvon guovllus. Vieris guolásteaddjit ledje duođai doahttalan ahte lei báikegotti gođđodorskebivdu Gáivuona siskkit oasis. Alimusrievtti uhcitlohku (guokte duopmára) anii guollebivddu buohkaidvuoigatvuohtan, mii ii sáhttán vuoigadahttit buhtadusa. Okta duopmár áššis lei mielde Selbu-áššisge. Son lei duopmár Aasland guhte gulai eanetlohkui sihke Gáivuona-áššis ja Selbu-áššis. Aaslandas lea muđui miellagiddevaš disseansa boazodoalliid beali muhtin ráŋggáštusáššis 1988:s boazoguohtuma hárrái Hámmarfeasttas, geahča Rt. 1988 s. 1.</p>
<p>Maŋŋil 2001 eai leat leamaš dakkár áššit Alimusrievttis mat gusket seammalágan gažaldagaide go dat mat ledje Selbu-áššis ja Čáhppesvuovde-áššis. Dáin maŋimuš jagiin leat dattege earalágan gažaldagat boazodoalu dáfus leamaš Alimusrievttis. Máŋga ášši leat vuolggahuvvon Sis-Finnmárkku diggegottis – dan duopmostuolus mii ásahuvvui 2004, justa dan dihtii vai duste sámi deasttaid sámegiela ja -kultuvrra dáfus riidduin duopmostuolus.</p>
<p><em type="italic">Sámi oahpahus – sámi dutkan – sámi ásahus </em>30 </p>
<p>Namahanveara leat guokte ášši mas gažaldat ahte leigo bohocco goddinmálle vuostá ealliidsuodjaluslága vai galgágo dohkkehit sámi vierrun ILO-konvenšuvnna nr. 169 álgoálbmogiid ja čearddaid iehčanas stáhtain 8 artihkkala olis. Áššit leat 2006 (Rt. 2006 s. 957) ja 2008 (Rt. 2008 s. 1789) rájes. Boazodoallit eai vuoitán ovttage áššis Alimusrievttis.</p>
<p>Maŋimus mearrádusas lea Alimusrievttis viiddis ságaškuššan 8 artihkkala hárrái. Buot vihtta duopmára gávnnahedje ahte heakkahuhttinvierru ii lean suodjaluvvon ILO-169, 8 artihkkalis. Muhto Alimusriekti juohkásii eanetlohkui ja uhcitlohkui 8 artihkkala dárkilat áddejumi dáfus. Eanetlohku (3 duopmára) oaivvildii ahte goddinvuogi ferte árvvoštallat 8 artihkkala nr. 1 olis, ja ahte nr. 2 mearrádus ii lohkkojuvvon. 8 artihkkala mearrádus nr. 2 lei eanetlogu mielde guoskevaš láhkaáddi válddi ektui muddedettiin siskkáldas gaskavuođaid sámi servodagas. Muhto go dás lei sáhka láhkaaddimis mii guoskkai oppalaččat riikkas, de dušše nr. 1 mearrádus lohkkui. Uhcitlohku (2 duopmára) oaivvildii ahte 8 artihkkala áddejumis ii sáhttán bidjat nu čielga rájá gaskal daid vieruid mat siskkilduvvojit nr. 1:s ja daid vieruid mat máinnašuvvojit nr. 2:s. Uhcitlohku celkkii ahte lea sáhka dušše dásseerohusain <span type="quote">«mas sámi geavada deaddu norgga lágaid ektui lassána mađi lagabui lea sámeálbmoga siskkáldas eallima ja kulturdoaimmaheami váibmosa»</span>. Ja joatkkašuvvo ná:</p>
<p>Vihkkedallamis berre leat várrogas lasihit dasa iehčanas deattu ahte duohtadeapmi lea oppalaš dáža lágaid boađus, iige nappo lágaid mat leat njuolga jurddašuvvon sámi álbmogii. Nuppegežiid sáhtášii duohtavuođas dihkkádit luotta seamma integrašunlinjái go ILO-konvenšuvnna nr. 169 – ja áinnas 8 artihkkala nr. 2 nuppástuhtedettiin – justa áiggui rievdadit. (57 oassi).</p>
<p>Hui berošteaddji leat guokte eará ášši, dásge lea nubbi 2006 ja nubbi fas 2008 rájes. 2008 rájes áššis (Rt. 2008 s. 1594) lei sáhka geatnegasvuođas sirdit eret bohccuid mat ledje muhtin sullos mii ii gullan ovttage boazoorohahkii. Ášši lei ráŋggáštusášši ja boazodoallit dubmejuvvojedje sihke diggegottis (Hámmarfeastta diggegottis) ja lágamánnerievttis, muhto áššehuvvojedje Alimusrievttis. 2006 ášši (Rt. 2006 s. 1382) guoskkai dasa ahte leago doalloovttadat massojuvvon go lea leamaš váillálaš doaibma ja váillálaš raporteren boazodoalloeiseválddiide. Boazodoalli vuittii Sis-Finnmárkku diggegottis, muhto vuoittáhalai lágamánnerievttis. Go ášši bođii Alimusriektái, de guorrasii Alimusriekti diggegotti oidnui ja boazodoalliide mieđihuvvui. Dás nappo doahttalii Alimusriekti diggegotti duopmopremissaid – iige lágamánnerievtti árvvoštallamiid. Alimusrievtti árvvoštallamat šaddet mearkkašahttin dán duomus maŋit sullasaš áššiide.</p>
<p>Dán láhkai Sis-Finnmárkku diggegotti mearrádus juksá dan geográfalaš guovllu olggobeallai. Dát <span type="quote">«leavvanbeaktu»</span> lei nu go doivo dán duopmostuolu ásahettiin, ja šaddá miellagiddevaš čuovvut duopmostuolu doaimma ovddasguvlui.</p>
<p>The Supreme Court and Sámi Rights</p>
<p>Since 2001, there have been two important Supreme Court decisions concerning Sámi land rights: the Selbu case and the Svartskogen case. This essay gives a short overview of developments in the Supreme Court regarding these questions before 2001. The Selbu case was a</p>
<p><em type="italic">Sámi allaskuvla 20 jagi </em>31 </p>
</body></document>
