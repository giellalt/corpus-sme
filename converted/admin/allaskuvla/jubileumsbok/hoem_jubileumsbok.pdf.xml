<document xml:lang="sme" id="no_id"><header><title>Sámi dutkan</title><genre code="admin"/><author><person firstname="Anton" lastname="Hoëm" sex="m" born="" nationality="NO"/></author><year>2009</year><wordcount>1887</wordcount><conversion_status type="standard"/><availability><license type="standard"/></availability><origFileName>http://samas.no/sites/default/files/jubileumsbok_sa_20_jagi_nett.pdf</origFileName><metadata><uncomplete/></metadata><version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version></header><body><p>Sámi dutkan</p>
<p>ANTON HOËM</p>
<p>Luonddudieđalaš dutkamis ii geavahuvvo namahus sámi dutkan. Dát fáddá lea várrejuvvon humaniorai ja servodatdiehtagiidda. Nuppi dáfus dán guovtti suorggi siskkobealde lea fas doaba dovddus, ja ollu oaivilat das mii sámi dutkan lea. Dávjá geavahuvvon meroštallan lea ahte sámi dutkan lea dutkan maid sápmelaččat lea dahkan. Eará ipmárdus lea ahte ferte leat dutkan mii guoská sámi diliide ja sámiide. Viidáseappot jurddašuvvo ahte dákkár dutkama áinnas berrejit sápmelaččat ieža dahkat, ja ahte dákkár dutkan lea dahkkon sámi dutkanásahusain gos sámegiella ja -kultuvra ráđđe. Gáibádussan maiddái lea ahte sámi dutkan lea dahkkon dohkkehuvvon dieđalaš metodaiguin ja heivvolaš dieđalaš teoriijaiguin. Oallugat leat čállán dán fátta birra. Mun válljen čujuhit Tove Bull čállosii 2002:s (Bull 2002).</p>
<p>Ná guhkás lea buorre, muhto mii lea dalle sámi? Oaivvilduvvo go sámiin, sámi kultuvra,  ja jus bidjá vuođđun ahte árbevirolaš sámi vuođđoservodat mearrida mii sámi kultuvra lea, de gávnnaha jođánit ahte dákkár servodagat leat unnimusat viđaláganat daid vihtta sámi váldogielaid mielde (Eira 2004). Danne ferte gávdnot unnimusat viđalágan sámi dutkan. Jus mearrida sámi vuođđoservodagaid árbevirolaš geográfalaš gullevašvuođa mielde, de leat njeallje dákkár servodathámi (Vorren − Manker 1958), ja njealjelágan sámi dutkan. Jus diktá otná sámi ássama leat láidesteaddjin servodagaid lohkui ja geográfalaš sajáideapmái, de šaddet lihka ollu servodathámi go valljodagat ja bargovejolašvuođat leat, ja dat leat ollu. Sámi dutkan mii gávdno, šaddá rikkis ja girjái. Dákkár oalle ođđa sámi servodagat, leat logu dáfus mihá eambbo go árbevirolaš sámi servodagat. Sápmelaččaid lohku geat ásset dain  servodagain lea maiddái eanet go lohku mii lea árbevirolaš sámi servodagain. Nappo lea dilli nu ahte eanas sápmelaččat ásset olggobealde árbevirolaš sámi guovlluid, dábálaččat kultuvrrain maid ii sáhte lohkat leat sámi kultuvran. Danne addá sámi mearrideapmi synonyma sámi  kulturhámiiguin, bohtosa mii lohká ahte sámi dutkan lea dutkan mii lea ovttalágan buot dutkamiin mii dáhpáhuvvá guhte ihkinassii našuvnna oktavuođas.</p>
<p>Earálágan vuohki mearridit mii sámi dutkan lea, sáhttá leat iešguhtetge dutki čearddalaš identitehta. Geahččalettiin mearridit gii rievttuid sáhttá gohčodit iežas sápmelažžan, ja danne registreret iežas sámi jienastuslohkui, geavahuvvo iešguhtetge evttohasa  sámegielgelbbolašvuohta ja su máttuid sámegielgeavaheapmi eaktun. Dása gullá ahte juohke olmmoš ferte identifiseret iežas sámivuođain. Sii geat dušše devdet ovtta gáibádusa eai sáhte dieđusge váldot sámi jienastuslohkui ja fertejit ovdamearkka dihte gullat eanetlohkoálbmogii. Dát lea ipmárdus mii lea ovttalágan eanemusaid ipmárdusain čearddalaš gullevašvuođas: <em type="italic">Čearddalaš gullevaš</em></p>
<p><em type="italic">vuohta lea sihke genehtalaččat ja kultuvrralaččat mearriduvvon.</em>Árbevirolaš sámi </p>
<p>servodagain dovde buohkat juohkehačča  čearddalaš gullevašvuođa. Olmmoš geasa dát guoskkai, juogadii maiddái dávjá dán oktasaš áddejumi iežas čearddalaš gullevašvuođa hárrái. Oktavuođain gos lei iešguđetlágan oaidnu čearddalaš gullevašvuođas lei searvevuođa ipmárdus mii deattuhuvvui, ii iešguhtetge olbmo ipmárdus. Dákkár oktavuođain gos váhnemiin lei iešguđetlágan  čearddalaš gullevašvuohta šattai máná čearddalaš stáhtus dábálaččat seamma go dan váhnema geas lei alimus čearddalaš stáhtus. Dát mávssii ahte árbevirolaš sámi ássanguovlluin gos sámit ledje eanetlogus, šadde mánát čearddalaččat seaguhuvvon náittosdiliin, sámit. Ássanguovlluin gos dáččat ledje eanetlogus, rehkenastojuvvo mánát seaguhusnáittosdiliin dáččan beroškeahttá leigo guovllu ássan árbevirolaččat sámi dahje dáčča (Hoëm 2007).</p>
<p>Ođđa dahje oalle ođđa sámi servodagain lea dilli mihá eará. Dáppe sáhttet olbmot geain lea sámi duogáš dahkaluddat iežaset lehket dáččan ja jávkat eanetlohkoálbmogii jus háliidit. Gos dát dáhpáhuvvá, sáhttá oallugiin báikkálaš birrasis leat sámi duogáš mii ii leat dovddus ja sidjiide geaidda guoská, eai gehččojuvvon eará go čearddalaš dáččan. Guhte šlájat sámit gullet dákkár álbmogii ja lea go dutkan sin birra, dahje sin dutkan, sámi dutkan?</p>
<p>Okta vel olmmoššládja leat sii geat sihke máhttet sámegiela ja geain leat sámi máttut geat maiddái dahke dan, muhto geat ieža eai oainnusin identifisere iežaset sápmelažžan. Genehtalaččat leat sii sápmelaččat, muhto kultuvrralaččat ii leat čielga ja dihto gullevašvuohta. Sullásaččat leat čearddalaš norgalaččat geat identifiserejit iežaset sápmelaččaiguin. Dieđalaččat leaba dát guokte joavkku hui beroštahttit juobe iešguhtetge servodatdiehtagiiddage, muhto adnojuvvo go dutkan mii guoská dán guovtti jovkui, sámi dutkamin beroškeahttá dutkiid čearddalaš stáhtusa? Vástádus dán gažaldahkii lea fas dan hálddus maid oaivvilda doahpagiin sámi dutkan ja mii lea áigumuš doabageavahemiin.</p>
<p>Jus geavaha sáni sámi nugo oaivilsisdoallu lea leamašan beaivválaš hállamis guovlluin gos lea leamašan sámi dahje seaguhuvvon ássan, de lea álki boahtit ulbmilmeahttun dillái fágalaččat.</p>
<p>Jus atná dutkama validitehtagáibádusa vuođđun, de máksá sámi dutkan dieđalaš doaimma mii addá luohtehahtti bohtosiid sámi fenomenaid birra. Sámi dutkan šaddá dalle dutkan maid dutkit geat dovdet sámi dutkanobjeavttaid nu bures go vejolaš, leaš dál olmmoš, olmmoščoahkki, servodat dahje kultuvra sihke dálá áiggis ja vássán áiggis. Geavahusas máksá dát dábálaččat dutkan maid sápmelaččat leat dahkan sámiid birra.</p>
<p>Okta áibbas eará vuolggasadji lea ahte sámi dahje sámi gullevaš dutkama  sáhttet dahkat buot dutkit geain leat heivvolaš teorehtalaš máhttu, buorre dutkangelbbolašvuohta ja geat dovdet sámi máilmmi. Dákkár sámi dutkama sáhttet buot dutkanásahusat dahkat (Stuoradiggedieđáhus nr. 34 2001–2002). Sámi alit oahpu ja dutkama reforbma <em type="italic">(Kvalitetsreformen</em> </p>
<p><em type="italic">om høyre samisk utdanning og forskning)</em>Vástádus dán áddejupmái sámi dahje sámiide </p>
<p>guoskevaš dutkamii lea doarvái álki. Buot dutkamis guoská gáibádus ahte dovdat fáttá maid áigu dutkat. Dát guoská maiddái sámi dutkamii. Áigeguovdil lea maiddái dilli ahte beare stuorra lagasvuohta dutkanfáddái sáhttá dahkat dutki nu eallimii gullin dasa ahte dutkanobjeavtta deaŧalaš iešvuođat báhcet fuomáškeahttá. Muhto dát ii loahpat gáibádusa dárkilit dovdat sámi máilmmi ovdal go sáhttá dadjat dán sámi dutkamin, baicca áibbas nuppe láhkái.</p>
<p>Dán čielggadeami čoahkkáigeasu vástádus lea ahte sámi dutkan lea dutkan mii ferte duhtadit dieđalaš gáibádusaid. Dát guoská maiddái dasa ahte dutkiin gáibiduvvo dárbbašlaš kulturmáhttu. Go vállje dutkiid dahje dutkanbirrasiid dahkat konkrehta dutkanprošeavtta dahje dutkanprográmma, de bohtet dutkanpolitihkalaš vuhtiiváldimat sisa. Dát vuhtiiváldimat gusket dábálaččat gažaldahkii guhte dutkanjoavkkus dahje dutkanbirrasis lea buoremus váikkuhus unnitlogu kultuvrralaš ovdáneapmái ja servodatovdáneapmái. Sámi oktavuođas máksá dát dábálaččat ahte sámi dutkit dahje dutkanbirrasat geain/main lea gelbbolašvuohta berrejit dahkat dán barggu.</p>
<p>Dutkama iešvuohta lea ahte dat lea sihke našunála ja riikkaidgaskasaš. Dat čuovvu prinsihpalaččat seamma dieđateorehtalaš vuođu oktan oktasaš buori dutkama njuolggadusaiguin ja stuora ovttaláganvuođaiguin vugiinis organiseret doaimma. Ođđa máhttu maid dutkan buktá govddoda idealaččat álkit akademalaš máilmmis, ja doppe šaddá árvvoštallojuvvot ja geavahuvvot. Danne dahká gullevašvuohta stuorát dutkanoktavuhtii sámi dutkama eambbo sullásažžan našunála ja riikkaidgaskasaš dutkanmáilmmiin. Dát lea aivve ovdamunnin luonddudiehtagiid siskkobealde, muhto maiddái muhtun osiid servodatdiehtaga ja humaniora siskkobealde. Muhto daid surggiid siskkobealde lea dutkama garrasit formaliseren maiddái váikkuhan ulbmiliiddis vuostá ja eastada originála, áššáigullevaš ja luohtehahtti sámi dutkama. Dat guoská earenoamážit daidda oktavuođaide gos árbevirolaš sámi máhttu ja ipmárdus lea eaktun dieđalaš doibmii. Dákkár oktavuođain lea dilli dávjá ahte teoriija ja metodaovdáneapmi ii leat dáhpáhuvvan máhtto- ja servodatvuođu mielde mii ilbmadii sámi árbevirolašmáhtu ja áddejumi. Dán oktavuođas lea maiddái deaŧalaš čujuhit prinsihpalaš erohussii gaskal konteakstafriddja ja kontekstii čadnon jurddašeami ja dieđalaš giela ja beaivválaš giela.</p>
<p>Čearddalaš unnitloguide main lea sierra dutkandoaibma lea diehttelas ahte dutkan ferte geavahit unnimusat golbma giela; unnitlogu iežas giela, riikkaservodaga giela ja ovtta riikkaidgaskasaš giela. Sámiid oktavuođas máksá dát ahte sámi dutkit fertejit máhttit eatnigielaset sámegiela, ja maiddái dárogiela ja eŋgelasgiela. Dát vai sáhttet gulahallat sihke iešguhtetge našunála ja riikkaidgaskasaš dieđalaš birrasiiguin ja iežaset čearddalaš joavkkuin. Maŋemus lea váttisvuohtan iešalddis dannego gávdnojit ollu iešguđetlágan sámegielat. Geavahusas leat sámit dán rádjái čoavdán váttisvuođa davvisámegiela geavahemiin dutkangiellan.</p>
<p>Lea maiddái digaštallojuvvon ii go sámi dutkamis livčče guokte giela doarvái, davvisámegiella ja eŋgelasgiella geavatlaš sivaid geažil nugo ovdamearkka dihte ekonomalaš. Eŋgelasgiella han lea bajimus dutkangiella nu ahte gulahallan gaskal sámi ja dáru dutkiid sáhtášii dáhpáhuvvat eŋgelasgillii.</p>
<p>Dutkanmetodaid ovdánahttin lea proseassa mii lea jođus obbalaččat ja earenoamážit sámi dutkamis. Deaŧaleamos metodalaš ođasmahttinbarggut fertejit vuolgit máhtus boares sámi diliid birra nu ahte dát vejolažžan dahket sámi dutkama odne. Viidáseappot berre sámi dutkan njulgejuvvot dáruiduhtton sámi servodagaid guvlui, vai ođđa diehtu vuitojuvvo kulturmassima eavttuid birra, ja maiddái eksisteansa gullevaš diliid birra kulturmassima vuolde ja ođđa kulturgullevašvuođa ásaheami vuolde. Leago dát eksisteansa ollislaš?</p>
<p>Dutkan guoskevaččat otná sámiid ja otná sámi servodagaid birra ii gáibit oktasaš sámi dutkanmetodaid addin dihte mávssolaš dieđuid sihke praktihkalaččat ja teorehtalaččat. Lea hui stuorra árvu jus sámi dutkan maiddái fátmmastivččii dáčča servodaga obbalaččat dutkamisttis. Relašuvdnii gaskal eanetlogu ja unnitlogu livččii vuoitun jus dát čuvgejuvvoše dutkamiin unnitlogu bealis. Dutkan mii guoská unnitlohko-eanetlohkodiliide livččii maiddái eambbo ollislaš jus maiddái unnitlohku livččii searvvis dieđalaš  máhttoovdánahttimis sihke teoriija- ja metodaovdánahttima dáfus. Jus dát galgá duohtandahkkot, de gáibida dát ahte sámi dutkanbiras ásaha gulahallankanálaid olggobeale máilmmiin. Dieđalaš áigečállagat lea okta ovdamearka, bivnnutdieđalaš čállagat nubbi. Dárbbašuvvošii maiddái sámi lágádus  mii almmuha sámi dutkamiid mat leat ilbman, sámi universitehtalágádus.</p>
<p>Sámi servodaga dáidu váldit atnui interneahta ja eará digitála reaidduid ii leat heajut go eanetlohkoservodaga dáidu dán dáfus. Muhto sámiid dutkan dán birra ii báljo oba gávdno ge. Dutkan mii guoská sámi servodaga digitaliserema ásaheapmái ja ovdáneapmái attašii ollu čuvgehusa sihke ođđa áigásaš kulturoktavuođa ja máhttoteoriija birra.</p>
<p>Dutkan ii leat ieš alddis árbevirolaš sámi doaibma, muhto sisafievrreduvvon doaibma. Danin lea dát miellagiddevaš dáhpáhus go dát lea oalle ođđa doaibma, muhto juo nu sajáiduvvan sámi máilbmái ahte dutkan maiddái ovdanboahtá dego duohta sámi (Hoëm, 2007).</p>
<p>Nugo čájehuvvui álggus, de leat sámi máilmmis odne hui iešguđetlágan ássamat. Sivvan girjáivuhtii lea sihke demográfalaš, luonddusaddon, servodatlaš ja kultuvrralaš dilit. Seammás lea sámi máilbmi oalle álki ja rievdame jođánit. Dát addá sierranas dutkanvejolašvuođaid ja bajilgova dárkkistuvvon eavttuid hárrái, juoga mii fas galggašii buvttihit sihke doallevaš ja luohtehahtti dutkanbohtosiid (Gay, – Mills, – Airasian, 2006, Hoyle, – Harris,– Judd, 2002).</p>
<p>Muhtun dutkanfáttat sámi guovlluin ilbmet earenoamáš áigeguovdilin sihke dieđalaš oainnu mielde ja sámi servodatvuhtiiváldima dihte.</p>
<p>Sámi servodat gullá kultuvrralaččat sihke ovdal- ja maŋŋedieđalaš áigái. Dát addá ollu vejolašvuođaid. Árbevirolaš sámi vuođđoealáhusservodagat dagahit sihke metodalaš ja teorehtalaš hástalusaid mat measta bákkus addet originála dutkama. Sivvan dasa sáhttá ovdamearkka dihte leat ahte boares sámi servodagain gávdnui dušše kontekstii čadnon jurddašeapmi dahje beaivválaš eallima jurddašeapmi ja beaivválaš eallima giella. Dát fas gáibida ahte dutkan ferte ovttageardánit ávkkástallat dán giela ja jurddašeami, jus galgá addit luohtehahtti bohtosiid. Sierranas dáhpáhus dás lea go geahččala viiddidit máhtu ovdalaš áiggi sosiála eallima birra. Dákkár dáhpáhusain sáhttá, go dovdá guđelágan sosiála dilit ovdalaš áiggi ledje, ráhkadit modeallaid maid dasto geahččala bázahusaid ektui mat ledje ovdalaš sámi servodagain, ja ođđasit ráhkadit historjjálaš servodathámiid.</p>
<p>Eambbo servodatlaččat áigeguovdil ja mávssolaš livččii leamašan jus geahččala árbevirolaš sámi servodagaid heivehančehppodaga dieđuid vuođul ovdánahttit ođđaáigásaš servodagaid mat leat sullásaš máškidat ja rievddadanmunit. Dát livččii leamašan sihke praktihkalaččat ja dutkama dáfus hirbmat mávssolaš.</p>
<p>Hui sullásažžan livččii leamašan jus livččii guorahallan mearrasámi- ja boazosámebirrasiid máhtuid ja gálggaid, ja gávdnat daid máhttu- ja gálgaeavttuid, mat dahke bargovánddardeami vejolažžan dán guovtti sámi heivehanmálle gaskkas, molsašuddi luonddudiliid geažil.</p>
<p>Vel okta seammalágan ovdamearka. Árbevirolaš sámi servodagain ráđđii eahpenjuolga vuohki bajásgeassit mánáid. Dát lei bajásgeassinvuohki mii attii buoremus eavttuid duohtandahkat lihkostuvvan sámi olbmo ideálaid. Guđelágan eavttuid dát bajásgeassinvuohki gáibida ođđaáigásaš servodagas gos mánnábajásgeassima ideálat ja duohtavuođat leat duollet dálle vuostálaga? (Hoëm, 1978,  Balto, 1997, Nergård, 2005).</p>
<p>Leat guhká diehtán ahte virkos servodatásahusaid ovdánahttinleavttus, maid mielde skuvla ovdána, lea mearkkašahtti unnit leaktu go birastahtti servodagas (Hoëm, 1978 ja 2007). Sáhttá leat dárbbašlaš joatkevašvuođa dihte, muhto sáhttá seammás leat njulgestaga billisteaddji go vuhtiiváldá máhttosirddiheami buolvvaid gaskka. Dás sáhttá dutkan mii guoská árbevirolaš sámi servodagaid rievdamii, addit otnábeaivvi áigeguovdilis dárbbašlaš dieđuid guđe láhkái ásahus dego skuvla sihke sisdoalu ja organiseremii dáfus, sáhttá ordnejuvvot.</p>
<p>Lea guhká leamašan dovddus ahte dieđa- ja dutkanásahusat leat deaŧalaš eaktun ođasmahttimii ja ovdáneapmái. Unnit áicojuvvon lea ahte dieđa- ja dutkanásahusain sáhttá leat doaibma dahkat kultuvrra ja servodaga ovttaláganin. Dát sullásažžan dahkan lea álo gievrramus bealálačča ovdamunni. Dát lea bealli mii lea huksejuvvon buot sámi dutkamii, maid dušše sáhttá hálddašit bisti fuolahemiin ja doaimmaiguin dán dili vuostá.</p>
<p>Dán esseas lea muhtun beliin sámi dutkamis leamašan váldoberoštupmi. Go dieđa lea okta guovddáš fáktor ođđaáigásaš servodat- ja kulturovdánahttimis, lea diehtaga ovdáneapmi Sámis njulgestaga ja mearrideaddji mávssolaš sámiide. Oktiivástideaddji dainna lea ahte sámi dutkan berre leat sihke árbevirolaš ja ođđasiidráhkadeaddji, sihke gáržžideaddji ja luđolažžandahkki, leat autonoma sihke eiseválddiid ja berošteaddjijoavkkuid ektui. Oanehaččat daddjon,  leat oktiivástideaddji diehtaga árbevirolaš árvvuiguin ja buori dutkama ideálaiguin.</p>
</body></document>