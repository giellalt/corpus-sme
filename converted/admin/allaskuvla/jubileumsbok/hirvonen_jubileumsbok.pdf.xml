<document xml:lang="sme" id="no_id">
  <header>
    <title>Sámi jurddašeapmi ja oahppanvugiid sirdin oahpahussii ja dutkamii</title>
    <genre code="admin"/>
    <author>
      <person firstname="Vuokko" lastname="Hirvonen" sex="f" born="" nationality="FI"/>
    </author>
    <year>2009</year>
    <wordcount>1973</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samas.no/sites/default/files/jubileumsbok_sa_20_jagi_nett.pdf</origFileName>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Sámi jurddašeami ja oahppanvugiidsirdin oahpahussii ja dutkamii</p>
    <p>VUOKKO HIRVONEN</p>
    <p>Láidehus</p>
    <p>Sámi allaskuvla lea doaibman 1989 rájes guovddáš sámi alit oahpahus- ja dutkanásahussan. Allaskuvlla vuođđudeami oktan guovddáš ággan lei, ahte dat berre hábmet sámiide heivvolaš oahppoprográmmaid, mat váldet vuhtii sámiid dárbbuid. Sámi allaskuvla leage hábmen ja dohkkehan árvvuid, maid ala dan olles doaibma galgá vuođđuduvvat. Allaskuvla lea ohcan iežas dohkkehuvvot eamiálbmot alit oahppoásahussan <em type="italic">World Indigenous Nations Higher</em> </p>
    <p><em type="italic">Education Consortium</em>(WINHEC) ásahan kriteraid vuođul, ja jagi 2008 loahpas dát ohcamuš </p>
    <p>dohkkehuvvui. Stáhtus eaktuda, ahte allaskuvla hábme ja ovddida oahppofálaldagaid, mat nannejit Sámi allaskuvlla gelbbolašvuođa eamiálbmot ásahussan. Seammás dat máksá, ahte eamiálbmot pedagogihkat ja dutkanmetodologiijat dahkkojuvvojit duohtan ja dáid bokte sáhttit árvvosmahttit diehtosystemaid, mat nannejit sámi servodaga máhtolašvuođa ja láhčet saji eamiálbmot studeanttaide ja bargiide. Bargu lea hástaleaddji, dasgo máŋggat dutkamušat čájehit, ahte ii oba alit oahpahusasge leat álki dahkat duohtan eamiálbmogiid iežaset dárbbuid.</p>
    <p>Vuođđudeami rájes allaskuvla lea skuvlen ovdaskuvla- ja dábálašoahpaheaddjiid, addán vuođđo- ja joatkkaoahpu sámegielas ja sámi girjjálašvuođas, duodjefágas, álggahan journalista-oahpu ja vássán jagiid áigge lasihan studerenvejolašvuođaid máŋgga eará fágas. Sámi alla-skuvlla oahpahusa vuolggasadjin leamaš ja leat sámegiella, kultuvra ja servodateallin, nugo ásahusa strategiijaplánas daddjo:</p>
    <p>Sámi allaskuvla lea njunuš eamiálbmot dutkan- ja alit oahppoásahus, mii seailluha ja ovddida sámegiela, kultuvrra ja servodateallima. Njálmmálaš árbevierut, luondduvuđđosaš máilmmeipmárdus ja árbevirolaš dábit eaktudit min vuoiŋŋalaš árbbi ja birgejumi. Dieđalašvuohta ja árbevirolaš máhttu giehtalaga boahttevaš buolvvaide. (http://www.samiskhs.no/nor/kvalitehta/intro.html.)</p>
    <p>Dát cealkámuš eaktuda, ahte allaskuvlla oahpahusas ja dutkamis geavahuvvo sámegiella, doaimmat vuođđuduvvet sámi árbevieruide ja máilmmiáddejupmái, ja seammás galgat bastit dáid gaskkustit oahpahusas ja dutkamis. Guovddáš suorgin šaddet oahpahus ja dutkan, dasgo daiguin lea vejolaš konkrehtalaččat ollašuhttin ovddabealde namuhuvvon allaskuvlla ulbmiliid. Mo mii leat dasto bastán konkretiseret dáid ulbmiliid? Válddán čuovvovažžan ovdan Reforbma O97 sámi evaluerendutkama, maid Sámi allaskuvlla dutkit čađahedje jagiid 2000-2003 (geahča Hirvonen 2003 a ja b).</p>
    <p>Skuvladutkan sámi dieđu ja máhtolašvuođa huksemin</p>
    <p>Reforbma O97 sámi evaluerendutkan lei Norgga dutkanráđi ruhtadan riikkaviidosaš vuođđoskuvlla evaluerenprošeakta, man Gielda- ja oahpahusdepartemeanta lei addán bargun. Dutkanprošeakta lei Sámi allaskuvlla historjjás oalle erenoamáš, dasgo golmma jahkái prošeakta čanai oktii allaskuvlla sierra dieđasurggiid ja daid fágabargiid. (Gč. Hirvonen 2003 b.) Fágarasttideaddji ovttasbargu mearkkašii, ahte gárttaimet duos dás čoahkkanit oktasaš beavdde birra ságastallat sámi skuvlla ja skuvlejumi birra, ja doallat semináraid ja konferánssaid oahpaheaddjiiguin ja skuvlaeiseválddiiguin. Dákkár dutkanvuohki lasihii synenergiija ja dagai vejolažžan lahkonit dutkanfáttá holisttalaččat ja čatnat seammás sámi servodaga dutkamii.</p>
    <p>Dutkanjoavku plánii ovttas daid dutkangažaldagaid, mat orro relevánttat sámeskuvllaid ovddideami ja sámi servodaga oainnus. Dutkanráđi stivrenjoavkkus eai vealttakeahttá buohkat ádden, man birra mii muitaleimmet ja maid leimmet dutkamin. Sidjiide min giella lei amas ii beare dutkama giela, sámegiela, dáfus, muhto maiddái jurddašeami hárrái. Dienu lei čielggas, ahte leimmet máŋgii cuvkemin <em type="italic">status quo</em>-diliid, go čájeheimmet iežamet spiehkkaseaddji diehtovugiid olles Norgga skuvladutkama ja dieđu buvttadeaddji systemas. Seamma láhkai dáhpáhuvai maiddái ieš dutkančuozáhaga, sámi skuvllaid guovdu, dasgo dovddaimet muhtumin vuostehágu ja eahpádusa Sámi allaskuvlla jođihan dutkandoaimmaide. Dát sáhtii leat oktan sivvan, manne eat ožžon dutkanlobi buot skuvllaide dahje eat ožžon skuvlaeaiggádiin ja oahpaheaddjiin buot daid dieđuid, maid leimmet dáhtton. Nuppe bealis ledje maid ollu skuvllat ja oahpaheaddjit, geat ledje miehtemielalaččat dutkamii ja oidne dan sámi skuvllaide dehálaš ovddidandoaibman. </p>
    <p>Evaluerendutkamis árvvoštalaimet, man viidát ja mainna lágiin sámegielat ja sámegiela oahpahus lea sajáiduvvan sámi skuvllaide. Dasa lassin okta árvvoštallama váldogážaldagain lei, mo sámi árvvut, jurddašeapmi, kultuvra ja sámi sisdoalut leat mielde olles skuvlla doaimmain. Sámi skuvlla oktan ulbmilinhan lea, ahte sámi árvvut váldojuvvošedje buorebut vuhtii ja dalle sámi mánná oahpašii álkibut ja buorebut, go kultuvrralaš oahppan- ja oahpahusvuogit ja áddejupmi leat guovddáš vuolggasadjin.</p>
    <p>Dutkan čájehii ahte sámi skuvllat leat iešguđetláganat ja daid dilálašvuođat leat gitta das, makkár guovllus dat doibmet ja makkár lea sámegiela ja sámi kultuvrra sajádat skuvlla olggobealde. Dain fáktoriin lea váikkuhus dasa, man guovddáš saji sámegiella ja sámi jurddašeapmi ožžot oahpahusas ja skuvlla beaivválaš doaimmain. Dán seammá čájeha maid James A. Banks njealjebánat ráidalas, mainna son govvida máŋggakultuvrralaš skuvllaid. Vuosttas báni Banks gohčoda mildosiid ceahkkin, nuppi lasiheami, goalmmáda nuppástumi ja njealjáda sosiála doaibmama ceahkkin (1997: 233). Banks ráidalas lea heiveheamis maiddái sámeskuvllaid árvvoštallamii.</p>
    <p>Juos sámi skuvllaid dilli evaluerendutkama vuođul čilge oanehaččat, de sáhttá čájehit, mainna lágiin dat sajáiduvvet ráidalasa bániide. Ráidalasas vuosttas báni, mielddusceahki iešvuohtan lea, ahte skuvllaid oahppoprográmmat vuođđuduvvet nationála plánaide ja vuolggasajiide (Banks 1997: 232). Go lea sáhka sámeskuvllain, de dalle sámi sisdoalut šaddet eanaš mielddusin ja geavatlaččat dat mearkkaša, ahte oahpahusa guovddážis leat sáŋgárat, bassebeaivvit ja ovttaskas kultuvrralaš elemeanttat. Ráidalasa nuppi dásis leat buvttehan vehá guhkkelabbui ja danne Banks gohčoda dan lasiheapmin (1997: 235–237). Sámeskuvllain dát mearkkaša, ahte sisdoalut, doahpagat, temát ja perspektiivvat leat lasihuvvon oahppoprográmmaide almmá ahte struktuvra dattetge nuppástuvvá, ja dienu nationála oahppoplánaid váikkuhus vuhtto skuvladoaimmain oalle čielgasit.</p>
    <p>Ráidalasa goalmmát dási Banks gohčoda nuppástupmin ja geavatlaččat dát oidno nu, ahte oahppoprográmmaid struktuvrrat leat nuppástahtton, vai oahppit sáhttet dárkot doahpagiid, fáttáid, dáhpáhusaid, temáid sierra etnihkalaš ja kultuvrralaš joavkkuid perspektiivvain (1997: 237–239). Erenoamážit váimmus sámeguovlluid skuvllat leat buvttehan goalmmát ceahkkái, dasgo dat leat duođas bargagoahtán nuppástuhttin- dahjege transformerendoaimmain (Hirvonen 2003a: 150–151). Banks ráidalasas njealját bátni lea buot alimus dássi, sosiála doaibmama dássi, mas máŋggakultuvrrat skuvla ollašuvvá buot buoremusat. Dalle studeanttat ja oahppit leat mielde dahkamin mearrádusaid dehálaš sosiála fáttáin ja čoavdigohtet daid. (Banks 1997: 239–242.) Dutkamuša sámeskuvllain njealját ceahkkái beassan lea ain barggu duohken, ja muhtumat leat jo jođus dan guvlui.</p>
    <p>Evaluerendutkan čájeha, ahte stuorámus oassi sámi skuvllain sajáiduvvá vuosttas dahje nuppi ceahkkái (Hirvonen 2003a). Ideála lea ahte skuvllat buvttehit unnimustá nuppástupmedahjege transforbmašuvdnaceahkkái, dasgo dalle dat livčče ieža aktiivvalaččat hábmemin oahpahusa sisdoalu ja bidjamin dasa kultuvrralaš mihttomeriid. Dutkamuša guovddáš jearaldahkan šattaige, manne skuvllaide lea váttis olahit goalmmát ceahki, vaikko ieš sámi oahppoplána mielde dat livččii vejolaš ja oassi oahpaheaddjiin leat dasa gergosat.</p>
    <p>Okta čilgehus gávdno das, mainna lágiin sámi skuvlaáššit leat ovdánan maŋimuš 100 jagi áigge. Sápmelaččaid skuvlahistorjjá guorahaladettiin vuohttá, ahte sámit leat olles áigge ráđđádallan eiseválddiiguin ja easka vehážiid mielde sáhttán olahit iežaset áigumušaid oahpahusas ja skuvlensurggiin (mánáidgárddit, vuođđoskuvla, joatkkaskuvla, allaskuvla). Dákkár ovdáneapmi lea maid mearkkašan, ahte loahpalaš áigumušaid lea álo bidjan stáhta ja ahte sámit leat sorjavaččat eiseválddiid buorredáhtolašvuođas. Vai sámi dárbbut váldojuvvojit juoba muhtun veardde vuhtii, de leat dávjá gáibiduvvon garra ákkastallamat ja nákkáhallamat. Dáin proseassain sámit leat oahppan, ahte ferte leat olles áigge gozuid alde, amaset massit daid vuoigatvuođaid maid juo oktii leat olahan. (Gč. maid Hirvonen – Balto 2008.)</p>
    <p>Dávjá nuppástumi eastadit maiddái fápmogeavaheami boađusin šaddan oainnut, man birra Michel Foucault lea čállán. Váldeguovddážiin plánejuvvon ja stivrejuvvon skuvlenortnet, vaikko sisttisdoalláge demokráhtalaš sárgosiid, vuođđuduvvá almmolaččat rivttesláganin jurddašuvvon árbevirrui. Olggobeale buktojuvvon jurddašanvuogi njiellan lea váldegeavahusa nannosamus hápmi. Olmmoš ii oba fuobmáge, ahte sáhka lea veahkaválddis ja son sajáiduvvá dasa. (Foucault 1980: 227.) Ná lea dáhpáhuvvan guhká sámiid skuvlahistorjjás ja dáhpáhuvvá ainge, ja dieid čuovvumušaid gártat velá guhká divvut ja dikšut. Oahpaheaddjit, maiddái sápmelaččat, leat báinnahallan dáža systemii ja sin jurdagat leat koloniserejuvvon <em type="italic">(the</em> </p>
    <p><em type="italic">colonized mind)</em>ja mii albmana nu, ahte earret eará sámeárvvuid ja -oainnuid lea váttis sirdit </p>
    <p>skuvlla árgabeaivái. Danne dárbbašuvvojit doaimmat maiguin sápmelaš oahpaheaddjit ožžot reaidduid jurddašit ja doaibmat sámi kultuvrra vuolggasajis.</p>
    <p>Áibba nuppelágan strategiija skuvlenáššiid ovddideamis leamaš Ođđa Zealánddas, gos maorit válde iežaset háldui bajásgeassin- ja oahppoásahusaid 1980-logus. Moriheaddjin lei Bentona dutkamuš, mii čájehii ahte maorigiella lei jápmimin, eaige stáhtalaš skuvllat bastán dahkat maidige. Maoriálbmot ii šat duhtan dasa, ahte eiseválddit bohtet ja addet juoidá, muhto baicce nuppe gežiid, ahte sii ieža morihedje ja álge hábmet ja vuođđudit iežaset bajásgeassin- ja skuvlenvuogádaga. Maori professor Graham Hingangaroa Smith dadjáge iežas artihkkalis, ahte dán oktavuođas ii galgga geavahit doahpaga <em type="italic"><span type="quote">«de-colonization»</span></em>muhto baicce hállat diđolažžan dahkamis <em type="italic">(conscientization)</em>ja diđolašvuođa bajideamis <em type="italic">(consciousness-raising)</em>, mii bidjá ná maoriálbmoga guovddážii. Su mielas dán guovtti doahpagis lea maiddái iežas<em type="italic">(eret beassamis)</em>, dalle mii bidjat guovddážii kolonisttaid ja sin historjá ja seammás geahččat maŋgosguvlui. Muhto dalle go mis lea ulbmilin diđolašvuođa lokten, de dalle mii álgit guorahallat iežamet áigumušaid ja govahallat boahtteáiggi. Maoriálbmot leage huksen iežas eavttuid ja dárbbuid mielde oahppomannolaga mánáidgárddiid rájes gitta akademiijai ja dása lea searvan olles maoriálbmotservodat. Sii leat seammas huksen iežaset teoriija <em type="italic">(Kaupapa Maori Theory)</em>, man vuođul buot oahppoaásahusat ja servodagat doibmet ja man dat oamastit. (Smith 2003.) lágan fokus. Go hállat dekoloniseremis </p>
    <p>Smith čállá, ahte Kaupapa Maori teoriija vuolggasadjin skuvlemis ja oahpahusas lea, ahte maorigiella, diehtu ja kultuvrra ožžot guovddáš ja lágalaš saji. Dat maid huske politihkalaš sajádaga maoriid iežaset skuvlendárbbuid, giela ja kultuvrra ovddideapmái. Teoriija váibmosis leat maoriid iežaset dárbbut, muhto seammás dat hállá maid kultuvrraid gaskasaš doaimmain, vai maorigiella, diehtu ja kultuvrralaš ceavzin ollašuvvet. Teoriijas lea sáhka diehtomielalaš ekonomalaš ja struktuvrralaš nuppástumiin ja dat čalmmustahttá eahpevuoiggalaš fápmogaskavuođaid ja hálddašeaddji politihka. Dan ulbmilin lea nuppástus ja dat hástala maid dálá teoriijaid, ja nuppe dáfus doarju buohkaid geavahit teoriijaid, mat positiivvalaččat dorjot maoriid áigumušaid. Dat maid deattuha, ahte eamiálbmogiid rahčamušat eai leat goassige beare ovtta dásis, ja danne dárbbašuvvojit doaimmat iešguđege dásis ja bealis oktanaga. (Smith 2003.)</p>
    <p>Linda Tuhiwai Smith mielas Kaupapa Maori teoriija ja dutkan čatná oktii maoriálbmoga, sin servodaga ja maori dutkiid oktan ollisvuohtan. Dutkan masa maoriálbmot čatnasa oktagassan ja servodahkan, sáhttá nuppástuhttit dutkama positiivvalažžan, juos buohtastahttá dan ovddeš vásáhusaide, mat maoriin nugo máŋgasiin eará eamiálbmogiin leat, go leat šaddan oarjemáilmmi dutkama objeaktan. Kaupapa Maori dutkan váldá duohtan kultuvrralaš vuođu, mii guoská gudnejahttimii, ovttasbargui servodagain, olles prosessii ja dieđu juohkimii. Maori dutkan lea roahkasmahttán nuorra maoriid dutkin, dasgo dat lea bastán hukset doarjjafierpmádaga sin várás, mii seammás nanne sin gelbbolašvuođa iežaset servodagas ja sin álbmoga árvvuid ja kultuvrralaš geavadiid vuođul. (Tuhiwai Smith 2001: 135, 183–191.)</p>
    <p>Sámi vuolggasadji ja teoriija huksen</p>
    <p>Leago mis sápmelaččain vejolašvuohta bargat juoidá sullasačča dego maoriálbmot lea dahkan ja galggašeimmetgo mii dahkat nu? Mu oaivil lea ahte mii galgat dan dahkat ja Sámi allaskuvla berre bargagoahtit dáinna, dasgo ovdamearkka dihtii sámi mánáidgárddit, vuođđoskuvllat ja joatkkaskuvllat dárbbašit juogalágan oktasaš duogáža, man vuostá dat sáhttet mieiggastit ja masa dorvvastit. Iešalddes Allaskuvla lea juo bargagoahtán dan guvlui, go lea meroštallan iežas profiilla ja dasa laktáseaddji árvvuid jagi 2004. Dán meroštallamis daddjo, ahte Sámi allaskuvla lea eamiálbmot ásahus, mii seailluha ja ovddida sámegiela, kultuvrra ja servodateallima. Das maid celko, ahte min vuoiŋŋalaš árbbi ja birgejumi vuođđogeađgin leat njálmmálaš árbevierut, lundui vuođđuduvvi máilmmiipmárdus ja árbevirolaš dábit. Sámi allaskuvla lea maiddái meroštallan vihtta árvvu iežas doaimmaid vuolggasadjin. Dat leat: nanus, luohtehahtti, geabbil, smáđáhkes ja dáiddolaš, ja árvvut galget sirdojuvvot oahpahussii, oahpposisdoaluide ja olles allaskuvlla geavatlaš doaimmaide. Buot dát jurdagat ja čuoččuhusat kristalliserejuvvojit dajaldagas, mii čuodjá ná: <span type="quote">«Diehtagii vuođđudeaddji diehtu ja árbevirolaš máhttu giehtalaga galget fievrriduvvot buorrin boahttevaš buolvvaide»</span>.</p>
    <p>Allaskuvlla profiila ja árvvut leat buorre vuođđu, man ala mii sáhttit hukset iežamet doaibmama prinsihpaid ja teorehtalaš vuođu. Muhto leago doarvái, ahte leat čállán dáid báhpára ala? Eatgo mii galgga konkretiseret daid buorebut ja hukset sámi filosofiijai vuođđudeaddji teoriija, mii lea anolaš mánáidgárddiid rájes gitta alit oahpahussii?</p>
    <p>Dán guoktelogi jagi doaibmama maŋŋá ja dál go ávvudit ásahusa, de Sámi allaskuvllas leat ain máŋga hástalusa, maid berrešeimmet ovttas ovddidit ja hutkat buriid čovdosiid. Allaskuvla bargagođiid álggos sámi oahpaheaddjioahpuin ja dán áigodagas fálaldagat leat lassánan. Dattetge sámi oahpaheaddjioahppu lea ain min guovddáš čuolda ja nuba berretge muittuhit iežamet jearaldagain, mo bastit skuvlet nana sámi oahpaheaddjiid, geat dustet ovddidit sámi áššiid ja nannet oahppiid sámi identitehta. Nubbi guovddáš gažaldat dán oktavuođas lea, makkár vuođđomáhtut galget leat min skuvlen oahpaheaddjiin ja eará studeanttain, vai sis lea gelbbolašvuohta doaibmat čeahpes eamiálbmotjođiheaddjin ja –láidesteaddjin. Dása laktása maiddái dat, mo mii bastit fállat dakkár oahpposisdoaluid, mat dustejit sámi nuoraid ja servodaga beroštumiid ja seammás leat huksemin gelbbolašvuođa, mii addá buriid reaidduid maiddái birget boahtteáiggis.</p>
    <p>Sámi servodat seammaláhkai go eará servodagatge dárbbaša dieđuid ja višuvnnaid maid ala sáhttit hukset boahtteáiggi ja danne allaskuvla ferte jámma guorahallat, makkár dutkamušaid mii dárbbašat, mat ovddidit sámi servodagaid ja mo sáhttit álggahit doaimmaid, mat buoridit sámiid diliid (vrd. Kaupapa Maori dutkan). Dása guoská maiddái jearaldat, mainna lágiin mii hukset nana sámi akademiija, mii hukse min iežamet álbmoga máhtuid ja seammás bastá doaibmat nuppástuhtti ageantan. Maŋimužžan muhto dattetge buot dehálapmosin mis ferte leat čielggasin ja čuovgat beaivvážin dat, makkár sámi árvvuin mii doallat gitta ja main mii eat luoba, vaikko makkár biekkat bosošedje, dasgo dáid árvvuid ala vuođđuduvvá maiddái min filosofalaš doaibmanvuođđu. Dát leat višuvnnat, maid mun háliidan leat ovddideamen ja doaivvun ahte máŋgasat earátge. Sávan lihku 20-jahkásaš Sámi allaskuvlii ja vuorddán ahte muhtun beaivve beassat ávvudit Sámi universitehta vuođđudeami!</p>
    <p>Gáldut</p>
  </body>
</document>
