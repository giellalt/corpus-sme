<document xml:lang="sme" id="no_id">
  <header>
    <title>Nuortalašsiidda arkiivva luohpadeapmi Sámearkiivii</title>
    <genre code="admin"/>
    <author>
      <person firstname="Jussi" lastname="Nuorteva" sex="m" born="" nationality="FI"/>
    </author>
    <year>2012</year>
    <wordcount>748</wordcount>
    <conversion_status type="standard"/>
    <availability>
      <free/>
    </availability>
    <origFileName>http://www.samediggi.fi/index.php?option=com_docman&amp;task=doc_download&amp;gid=1814&amp;Itemid=10</origFileName>
    <parallel_text xml:lang="eng" location="jussi_nuorteva_puhe_3.4.2012_sajos_engl.pdf"/>
    <parallel_text xml:lang="smn" location="jussi_nuorteva_puhe_3.4.2012_sajos_inarins.pdf"/>
    <parallel_text xml:lang="sms" location="jussi_nuorteva_puhe_3.4.2012_sajos_koltans.pdf"/>
    <metadata>
      <uncomplete/>
    </metadata>
    <version>XSLtemplate $Revision: 125457 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">Nuortalašsiidda arkiivva luohpadeapmi Sámearkiivii Jussi Nuorteva, oaivehoavda, stáhtaarkiivadikšu </em>
    </p>
    <p>
      <em type="bold">Gudnejahtton dásseválddi presideanta, prográmmahoavda Haukio, árvvus adnojuvvon </em>
    </p>
    <p>
      <em type="bold">Sámedikki ságadoalli, buorit guossit. </em>
    </p>
    <p>Suoma arkiivvaid ovddasteaddji arkiivvaid beaivvi doaibmagoddi válljii jagi 2006 arkiivadahkkun</p>
    <p>nuortalaččaid guhkesáigásaš ovddasteaddji ja nuortalaš kultuvrra gáhttejeaddji <em type="bold">Matti Sverloff</em> </p>
    <p>arkiivva luohpadeami arkiivalágádussii. Seamma jagi jápmán Sverloff lei bidjan luohpadeami</p>
    <p>eaktun dan, ahte arkiiva sirdojuvvo sámiid iežaset arkiivii, go dakkár áiggi mielde gárvvásmuvvá</p>
    <p>sámeguvlui. Jurdda sámearkiivvas lei ovdalaš badjánan ságastallamiin arkiivalágádusa ja Sámedikki</p>
    <p>gaskkas. Oktasaš ulbmilin lei ásahuvvon, ahte sámiid áššegirjjálaš kulturárbbi galgá seailluhit</p>
    <p>sámeguovllus. Dan várás galggašii vuođđudit sámearkiivva seamma láhkai go lei juo</p>
    <p>vuođđuduvvon Norgga Guovdageidnui.</p>
    <p>Sámiid arkiivaárbevieru symbola lea goasii legendáralaš sajádaga ožžon Beahcáma Suõ´nn’jela</p>
    <p>nuortalaččaid dološ arkiiva. Dan boarrásamos áššebábir lea jagis 1601 ja varrasamos jagis 1775.</p>
    <p>Mávssolamos áššebáhpáriid leat Ruošša keaisárat vuolláičállán. Dat gieđahallet earet eará</p>
    <p>Suõ´nn’jela ja Beahcáma nuortalaččaid sajádaga ja rivttiid. Áššebáhpárat leat fuolalaččat</p>
    <p>darvvihuvvon nuppiidasaset ja giessojuvvon rullan, mii lea biddjon muoras ráhkaduvvon</p>
    <p>suodjeskuohppui. Skuohput leat jahkečuđiid áigge ođasmahtton, dálá beahcemuoras gohpojuvvon</p>
    <p>skuohppui lea graverejuvvon vuođđalohku 1865, mii lea eahpitkeahttá dan ráhkadanjahki.</p>
    <p>Suõ´nn’jela nuortalašsiidda arkiiva lei fuolalaččat gáhttejuvvon árdna, nuortalaččaid rivttiid</p>
    <p>vuođđogirji. Muitaluvvo ahte dan seailluhansaji dihte hávil dušše golbma oskkáldas albmá. Go</p>
    <p>giinu sis jámii, válljiiga dat guokte eará ođđa oskkáldas albmá su sadjái. Ná arkiiva seailluhuvvui</p>
    <p>jahkečuđiid čađa.</p>
    <p>Diehtu Suõ´nn’jela arkiivvas bođii almmolabbot dovddusin easkka 1920-logu loahpas. Stuorra ánsu</p>
    <p>das gullá eatnandiehtaga dutki <em type="bold">Väinö Tannerii</em>. Son lei 1910-logus doaibman guovtti vuđolaš </p>
    <p>barggu dahkan stáhtaid gaskasaš boazoláiddonkomitea ságajođiheaddjin. Tanner lei ássan jagiid</p>
    <p>Sámi boazodoalloguovllus ja oahppan dovdat ja árvvus atnit sámiid kultuvrra. Su jođihan</p>
    <p>boazoláiddonkomitea viiddes smiehttamuš ja dan gárvvisteamis čohkkejuvvon materiála leat hui</p>
    <p>miellagiddevaš dokumeanttat bohccuid guođoheamis ja dasa gullevaš fárrestallamis ja eará</p>
    <p>guođohanvieruin.</p>
    <p>Jagi 1923 rájes Väinö Tanner doaimmai stáhtageologan ja vástidii málbmaohcamis Supmii Tarto</p>
    <p>ráfisoahpamušas 1920 laktojuvvon Beahcámis. Mátkkiinis son oahpásmuvai nuortalaččaid eallimii</p>
    <p>earet eará Suõ´nn’jela, Beahcáma, Muotkki, Njávdáma ja Báhčaveaijoga guovlluin. Jagis 1929</p>
    <p>almmustuvai Tannera vásáhusaide ja fuopmášumiide vuođđuduvvi ruoŧagielat, badjel 500 siiddu</p>
    <p>viidosaš dutkamuš Beahcáma nuortalaččaid eallimis.</p>
    <p>Suõ´nn’jela arkiiva šattai dutkamušas dovddusin 1930-logu álggus. Beahcáma sundi <em type="bold">F.W. Planting</em> </p>
    <p>attii jagis 1931 muoras ráhkaduvvon skuohpustis seailluhuvvon arkiivva luoikkasin Beahcámis</p>
    <p>galledan veahkkesisministtar <em type="bold">Niilo Soljai</em>, guhte doalvvui materiála Helssegii dutkama várás. Go </p>
    <p>das ledje váldon fotostáhtakopiat, originála áššebáhpárat oktan skuohpuin máhcahuvvojedje moatti</p>
    <p>jagi geažes Suõ´nn’jelii.</p>
    <p>Dálvesoađi áigge Beahcáma nuortalašsiiddaid ássit evakuerejuvvojedje soađi ovddas. Suõ´nn’jela</p>
    <p>nuortalaččat sirdojuvvojedje vuos Tervolai ja doppe áiggi miel Čeavetjávrái. Arkiivva gádde</p>
    <p>láhppon soađi stuimmiin. Ná ii goit lean geavvan. Beahcáma guovllus doaibman majuvra <em type="bold">Matti </em></p>
    <p><em type="bold">Tiitola</em> muitalii Stáhtaarkiivii – nappo dálá Riikkaarkiivii (Kansallisarkisto)– 9.3.1942 čállin </p>
    <p>breavastis, ahte son lei juovlamánus 1939 ožžon  evakuerema oktavuođas háldosis nuortalašsiidda</p>
    <p>arkiivva, mii lei muorraskuohpu siste. Dat sáddejuvvui viidásabbot Roavvenjárgii Lappi</p>
    <p>Rádjegozáhussii, man dola gierdi seailluhanvisttážis dat seailluhuvvui soađi áigge. Tiitola čálii, ahte</p>
    <p>son lei mearridan, ahte jos Beahcán seaillošii Suoma oassin, son máhcahivččii arkiivva Suõ´nn’jela</p>
    <p>siiddaboarrásepmosii (siidšurr). Jos Beahcán massojuvvošii, son luohpadivččii arkiivva</p>
    <p>stáhtaarkiivii. Ná maid dáhpáhuvai, go Beahcán lei loahpalaččat massojuvvon.</p>
    <p>Nuortalašsiidda arkiivva luohpadeapmi stáhtaarkiivii ii lean Suõ´nn’jela nuortalaččaid dieđus ja nu</p>
    <p>dan dilli vajálduvai máŋggalot jahkái. Go jagis 1996 sámemusea Siiddas čohkkegohte materiála</p>
    <p><span type="quote">”Kolttaelämää”</span>-čájáhusa várás, muitalii Helssega universitehta kultureanadiehtaga professor <em type="bold">Kalevi </em></p>
    <p><em type="bold">Rikkinen</em>, ahte nuortalašsiidda arkiiva lei sadjosis Riikkaarkiivvas. Son lei gidden dasa </p>
    <p>fuopmášumi dutkkadettiin Suoma diehtaga historjjá várás eatnandiehtaga dutki Väinö Tannera.</p>
    <p>Nuortalašarkiiva lei boahtán ovdan duon oktavuođas. Várra mii sáhttit danin jurddašit, ahte arkiivva ođđasit gávdnan lei eahpenjuolgadit maid sámiid gaskkas čuođi jagi dás ovdal barggus álggahan ja</p>
    <p>sin kultuvrraset ja eallinvuogiset stuorrát árvvus atnán Väinö Tannera ánsu.</p>
    <p>Nuortalašsiidda  arkiivva  sisttisdoallan  muorraskuohppu  ja  dan  áššebáhpáriin  váldon  kopia  ledje</p>
    <p>duon  lihkolaš  gávdnosa  geažil  ovdan  Siiddas  1.4.1998  rahppon  čájáhusas.  Nuortalaččaid</p>
    <p>luohttámušalmmái  <em type="bold">Pekka  Fofanoff</em>  buvttii  ovdan  maid  bivdaga,  ahte  originála  arkiiva </p>
    <p>buktojuvvošii  Čeavetjávrái  sivdnideami  várás  nuortalaččaid  ávvudoaluin.  Riikkaarkiiva  mieđai</p>
    <p>bivdagii  ja  áhčči  Ambrosius  sivdnidii  arkiivva  ávvudanliturgia  maŋŋá  Čeavetjávrri  girkus</p>
    <p>Basuheaddji  Trifon  Beahcánlačča  bassivádjolanávvudeami  oktavuođas  29.8.1998.  Nuortalaččaid</p>
    <p>Saa’mi Nu’ettis dáhpáhus govviduvvo ná: <em type="italic">Dát lei vuosttas geardi min Beahcámis vuolgima maŋŋá </em></p>
    <p>
      <em type="italic">jagis 1939,  go geasuheaddji ja beakkálmas  Suõ´nn’jela arkiiva,  man gáttiimet leat oalát láhppon, </em>
    </p>
    <p><em type="italic">oktan cáraid vuolláičállin gramotaiguin lei das gieđaid olámuttos. Dat lei fiinna ja hearkkes boddu.</em> </p>
    <p>Go  čájáhus  Siiddas  nogai,  de  Riikkaarkiiva  skeŋkii  nuortalaččaid  arkiivva  sisttisdoallan</p>
    <p>muorraskuohpu  sámemusea  Siidii.  Originála  áššebáhpárat  fas  máhcahuvvojedje  Riikkaarkiivii</p>
    <p>Helssegii.</p>
    <p>Buorit ávvuguossit: Otne Suõ´nn’jela nuortalaččaid arkiiva lea máhccan sámeguvlui.</p>
    <p>Arkiivalágádus lea mearridan sajuštit nuortalaččaid originála arkiivva bissovaččat seailluheami</p>
    <p>várás kulturguovddáš Sajosis doaimmas dán jagi álggus álggahan Sámearkiivvas. Bivddán ahte</p>
    <p>Sámedikki ságadoalli <em type="bold">Klemetti Näkkäläjärvi</em>, nuortalaččaid luohttámušalmmái Veikko Feodoroff </p>
    <p>ja Sámearkiivvas vástideaddji arkiivalágádusa dutki Suvi Kivelä váldet vuostá dán áidnalunddot</p>
    <p>arkiivva. Seammás almmuhan, ahte maiddái mu sága álggus máinnašan <em type="bold">Matti Sverloff</em> </p>
    <p>nuortalaččaid kulturárbbi ja Suõ´nn’jela muitalusaid sisttisdoalli priváhtaarkiiva sirdása giđa áigge</p>
    <p>su dáhtus mielde Oulu eanagoddearkiivvas Sámearkiivii.</p>
  </body>
</document>
