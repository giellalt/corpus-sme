<document xml:lang="sme" id="no_id"><header><title>Charlina vitcheva speech</title><genre code="admin"/><author><unknown/></author><year>2012</year><wordcount>831</wordcount><conversion_status type="standard"/><availability><free/></availability><origFileName>http://www.samediggi.fi/index.php?option=com_docman&amp;task=doc_download&amp;gid=1805&amp;Itemid=10</origFileName><parallel_text xml:lang="smn" location="charlina_vitcheva_puhe_3.4.2012_sajos_inarins.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p>CHARLINA VITCHEVA puhe 3.4.2012 Sajos pohjoissaame</p>
<p>Gudnejahtton ságajođiheaddji, gudnejahtton Sámedikki lahtut, buorit nissonat ja hearrát,</p>
<p>Lea stuorra illu ja gudni oassálastit Sámekulturguovddáš Sajosa rahpanávvudeapmái otne dáppe Anáris.</p>
<p>Dát dállu lea geavada ovdamearka das, mo Eurohpá olbmot sáhttet ávkašuvvat Eurohpá uniovnna guovlo- ja ráhkaduspolitihkas. Okta guovlo- ja ráhkaduspolitihka dehaleamos ulbmiliin lea ovddidit ovttasbarggu badjel eatnandieđalaš rájáid, leiba jearaldagas dasto riikkaid, guovlluid dahje olbmuid gaskasaš ovttasbargu. Sajos leage válljugas ovdamearka máŋggabealat ovttasbarggus buot dáid oassebeliid gaskkas.</p>
<p>Kulturguovddáš lasiha maiddái guovllu bivnnutvuođa ja fállá dasto máŋggalágan vejolašvuođaid báikegotti ja guovllu fitnodagaide ja ássiide. Dat muittuha olbmuid Eurohpá uniovnna mieđamánas váikkuhusain ja uniovnna návccas buktii oktii sierra čearddaid ja čanasjoavkkuid.</p>
<p>Háliidan dán oktavuođas dadjat moadde sáni guovlo- ja ráhkaduspolitihkas ja boahttevuođas.</p>
<p>Fáddá lea aiddo dál áigeguovdilis, go Eurohpá guovlo- ja ráhkaduspolitihkas lea álgimin ođđa áigodat. Komissio evttohusa mielde ođasmahtton guovlo- ja ráhkaduspolitihkas leat gudneáŋgiris ulbmilat. Dat doarju Eurohpá 2020 -strategiija, man ulbmilin leat jierbmás, suvdilis ja oassálasti šaddan.</p>
<p>Eurohpá geahččaladdá bárrásiin dakkár ekonomiija- ja ruhtadankriisa, mii ii leat ovdal vásihuvvon, ja mii bágge min jođálmahttit ekonomiija ráhkadusnuppástusa. Guovlo- ja ráhkaduspolitihka lea ekonomiija ráhkadusnuppástusa guoddi fápmu, go dat fállá Eurohpá 2020 -strategiija ollašuhttimii dárbbašlaš investerenmekanismma. Guovlo- ja ráhkaduspolitihka lea gaskaoapmi, mainna sáhttit juksat jierbmás, suvdilis ja oassálasti šaddama. 2</p>
<p>Okta ođđa politihka guovddáš elemeanttain lea innovášuvnna ovddideapmi miehtá Eurohpá.</p>
<p>Innovášuvdna lea dábálaš áddejumi mielde dál áidna vuohki beavttálmahttit gilvalannávcca ja menestuvvat máilmmiviidosaččat.</p>
<p>Eurohpás lea fuopmášuvvon, ahte dutkamii ja innovášuvdnii deattu bidjan lahttoriikkat leat birgen ekonomiijakriisa siste buorebut ja orrot ealáskeamen das jođánebbot. Lea nappo</p>
<p>Eurohpá ekonomiija ja šaddama boahttevuođa dáfus erenomáš dehálaš, ahte geahččalit doarjut šaddama ja fitnodatdoaimma buot sajiin Eurohpás.</p>
<p>Erenomáš dehalaš lea doarjut guovlluid, mat leat bázáhallan gárggiideamis. Dáid guovlluin buvttadeami ja lassiárvvu buvttiheapmi árbevirolaš industriijasurggiin lea hástaleaddji, nu ahte sirdáseapmi ođđa doaibmasurggiide lea buoret molssaeaktu. Justa árbevirolaš industriijasurggiin doaibmi fitnodagaid livččiige dehálaš váldit innovášuvnna doaimmaset oassin.</p>
<p>Innovášuvdna ii dárkkut dušše dutkan- ja ovddidandoaimma, muhto dan galgá áddet viidásabbotge, nugo Suomas lea dahkkon. Ovdamearkan máinnašan jearru- ja geavaheaddjivulggolaš innovášuvnnaid: ođđa áššedovdibálvalusa, ođđa plána dahje brändi, ođđa fitnodatdoaibmamálle, árvorieggá dahje árvofierpmádaga, dahje ođđa láhkai ollašuhtton almmolaš bálvalusa. Dakkár innovášuvnnaid sáhttá ráhkadit gos beare, ii dušše allaskuvllaid dutkanlanjadagain.</p>
<p>Árbevirolaččat ravdaeallindiliin, nugo dáppe davvin, ássi olbmot leat gártan geavahit innovášuvdnadáidduid heakkas bissumii ja bearrašiin fuolaheapmái. Dáid návccaid dál ferte oažžut beaktilit geavahussii.</p>
<p>Dál ođđa prográmmaáigodaga álggus váillahit guovlluid dálá doaimma ođasmahttima ja ođđa doaimma ovddideami guovlluid váriid ja máhttima vuođul.</p>
<p>Jierbmás spesialiseren lea vástádus dáidda hástalusaide. Dan dihte evttohitge, ahte jierbmás spesialiserenmálle mielde dutkan- ja innovášuvdnastrategiija buktin buot guovlluide, nu riggáide go gefiide, galgá leat ođđa guovlo- ja ráhkaduspolitihka oassi. 3</p>
<p>Guokte vahku dassái fitnen Joensuus ja Ilomantsis Nuorta-Suomas. Dan mátkki ja dán Sámi-mátkki áigge beasan oahpásmuvvat máŋggaide mielaidgeassi ja innovátiivvalaš fidnuide. Mu mielas Eurohpá komissio lahtut galggašedje fitnat oahpásmuvvamin sierra guovlluide, vuoi sáhtášeimmet duođaige áddet, makkár diliin min politihka duohtan dahkko. Deaivvadin mátkkiid áigge máŋggaid movttegis fidnovásttolaččaiguin, ja gávnnahin, ahte fidnuin ledje čielgasit eanet vejolašvuođat go hástalusat.</p>
<p>Leamašan illu fuobmát, ahte Eurohpá guovloovddidanfoanddas mieđihuvvon várit leat dáppe geavahuvvon viisát. Lean sihkkar das, ahte báikkálaš čanasjoavkkut jotket doaimma uhcimustá seammá buorre dahje buoret bohtosiid áigáioažžuma várás boahttevuođas.</p>
<p>Ulbmilat ja figgamušat leat biddjon doarvái allagassii.</p>
<p>Eurohpá uniovnna vuođđosoahpamušain máinnašuvvojit lundui dahje veahkadahkii gulavaš hehttehusain gillájeaddji guovllut. Vuođđosoahpamušaid čuovvumis vástideaddji oassebeallin komissio háliida vuhtii váldit dáid guovlluid. Davvin hárvvet ásson guovlluin leat iežaset sierranas hástalusat ja vejolašvuođat, maid fuopmášeapmái leat evttohuvvon ja várrejuvvon sierra várit.</p>
<p>Nubbi ášši, man háliidan erenomážit deattuhit, lea bohtosiid buktin ja beaktilvuohta. Ođđa guovlo- ja ráhkaduspolitihka olu deattuha bohtosiid. Strategiijas lea stuorra mearkkašupmi, ja investerenčuozáhagaid galgá válljet dárkilit ja ásahit dehalašvuođaortnegii. Fidnuid ráddjemiin oččoduvvo nu stuorra mearkkašupmi go vejolaš. Njuovžilvuohta ja lihkadanmunni galget goittotge leat doarvái, vuoi guovllut sáhttet ráhkadit iežaset investerenstrategiijaid, maidguin vástiduvvo guovlluid ovttaskas ovddidandárbbuide.</p>
<p>Beaktilvuođa buorideapmi (foanddaid gaskasaš koordineren, fáddásurggiid mieldásaš čohkken, evttolašvuohta, bohtosiid buktin ja buoret čuovvungaskoamit) lea guovddáš elemeanta, seammá oktageardánabbon dahkan.</p>
<p>Ovttasbarggus lea guovddáš mearkkašupmi. Guovlo- ja ráhkaduspolitihka ulbmilin lea ainge guovlluid gaskasaš ovttasbargu, dálonguovllu ja gávpotguovlluid gaskasaš ovttasbargu sihke riikkaidgaskasaš ovttasbargu. Dáppe Sámis ovttasbargu lea mu mielas vel dehálut go máŋggain eará guovlluin Eurohpás. Ovttasbarggu ovddut leat čielgasat. Vaikke ovttasbargu gáibida vehá eanet barggu, ávkkit leat dan árvosaččat. 4</p>
<p>Sajos fállá vejolašvuođaid ovttasbargui. Kulturguovddáža kaleandarai leat juo merkejuvvon máŋggat dáhpáhusat, mii mu mielas duođašta guovddáža dárbbašlašvuođa.</p>
<p>Vejolašvuođat vurdet daid gávdniid, ja dáppe Sámis vejolašvuođat leat valjis: árbevierut, kultuvra, fitnodatdoaibma, čehppodat, ovttasbargu ja luondduriggodagat (ovdamearkan minerálat).Válljenmuni galgá goittotge ráddjet ja mearridit, maid surggiide háliidit ohcat doarjaga EU foanddain. Máŋggain mearkkašahtti surgggiin galgá válljet dušše moadde, maidda EU-ruhtadeapmi ohccojuvvo, ja loahpaid fidnuin galgá ruhtadit eará vugiiguin.</p>
<p>Buorit nissonat ja hearrát,</p>
<p>Čuovvovaš guovlo- ja ráhkaduspolitihka válmmaštallan lea bárrásiin jođus. Dát kulturguovddáš sáhtášii dáppe Sámis doaibmat báikin, gos ođđa áigodagas ságastallo.</p>
<p>Lean sihkkar das, ahte Sámekulturguovddáš Sajos deavdá dasa ásahuvvon stuorra vuordámušaid. Guovddáš lea luonddučáppis báikkis čáhcegáttis ja vuovdebirrasis. Dát lea guoibmás báiki, gos sihkkarit loaktá vaikke guhkitge áigge.</p>
<p>Maiddái jáhkán, ahte Sajos doaibmá erenomážit deaivvadan- ja dáhpáhusbáikin. Dáppe čanasjoavkkut sáhttet ságastallat áššiin, mat leat dehalaččat erenomážit sámiide, muhto maiddái eará ássiide davvin.</p>
<p>Sávan didjiide buohkaide menestumi doaimmasteattet ja čuvges boahttevuođa</p>
<p>Sámekulturguovddážii!</p>
</body></document>
