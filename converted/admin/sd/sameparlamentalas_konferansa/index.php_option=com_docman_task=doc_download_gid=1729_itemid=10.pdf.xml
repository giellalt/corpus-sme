<document xml:lang="sme" id="no_id"><header><title/><genre code="admin"/><author><unknown/></author><wordcount>2728</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1729&amp;Itemid=10</origFileName><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="deu"><em type="bold">JULGGAŠTUS 2011 SÁMEPARLAMENTARIHKKÁRKONFERÁNSSAS </em></p>
<p><em type="bold">Goalmmát Sámeparlamentarihkkárkonferánsa, vuođđuduvvon sámedikkiid áirasiiguin Norgga bealde, Ruoŧa bealde ja Suoma bealde ja mas oassálaste Ruošša beale sámiid ovddasteaddjit, čoahkkanan Girkonjárgii skábmamánu 10.b.2011 bidjet ovdan čuovvovaččat1: </em></p>
<p><em type="italic">Guorrasit </em>dan guovtti ovddit sámeparlamentarihkkárkonferánssa loahppajulggaštussii, mat leat lágiduvvon Johkamohkis (2005) ja Roavvenjárggas (2008), ja deattuhit man deaŧalaš lea dat mii biddjojuvvui vuođđun dan guovtti julggaštusas; </p>
<p><em type="italic">Deattuhit </em>ahte mii sámit leat okta álbmot, danne go mis lea oktasaš historjá, identitehta, kultuvra, giella, eatnamat ja árvvut, ja ahte riikkarájit eai galgga rihkkut min oktavuođa; </p>
<p><em type="italic">Dovddastit fuolastumi </em>dainna go našuvnnalaš eiseválddit, dain stáhtain gos sámit ásset, unnán leat bidjan johtui doaimmaid maiguin ollašuhttet ON eamiálbmotvuoigatvuođaid julggaštusa; </p>
<p><em type="italic">Muittuhit </em>daid stáhtaid gos sámit ásset ahte ON julggaštus eamiálbmotvuoigatvuođaid birra čielgasit dohkkeha eamiálbmogiid vuoigatvuođa iešmearrideapmái, ja julggaštus nanne ahte eamiálbmogiin iežaset iešmearrideami vuoigatvuođa čađaheamis, lea vuoigatvuohta autonomiijii dahje iešstivrejupmái áššiin mat gullet sin siskkáldas dahje báikkálaš dilálašvuođaide, ja ortnegiidda maiguin iežaset autonoma doaimmaid ruhtadit; </p>
<p><em type="italic">Čujuhit </em>dasa ahte ON eamiálbmotvuoigatvuođaid julggaštus mearrida ahte eamiálbmogiin, earenoamážit eamiálbmogiin maid riikarájit leat háddjen, lea riekti bisuhit ja nannet gulahallama, oktavuođaid ja ovttasbarggu, dása gusket vuoiŋŋalaš, kultuvrralaš, politihkalaš, ekonomalaš ja sosiálalágan doaimmat, iežas álbmoga ja eará álbmogiid miellahtuiguin, riikkarájiid rastá; </p>
<p><em type="italic">Deattuhit </em>ahte Davviriikkalaš sámekonvenšuvnna evttohus, nu mo Davviriikkalaš áššedovdijoavku lea ovddidan dan, dohkkeha sámi álbmoga vuoigatvuođa nannet ja ovddidit iežas giela, kultuvrra, ealáhusaid ja servodaga, nu unnán go vejolaš riikkarájiid dahkan heađuštusaiguin; </p>
<p><em type="italic">Mearkkašit duhtavaččat </em>ahte Ruoŧa ođastuvvon vuođđoláhka dohkkeha Ruoŧa sámiid sierra álbmogin; 1 Ovddádusbellodaga, Norgga bealde Sámedikki, golbma áirasa eai háliidan doarjut 2011 sámeparlamentarihkkárkonferánssa julggaštusa 2 </p>
<p><em type="italic">Julggaštit </em>ahte mii atnit iežamet geatnegahtton ovttasráđiid hálddašit ja ovddasguvlui doalvut min máttuid oktasaš árbbi buoremus ávkin sámi álbmogii, ja ahte mii áigut ain suodjalit iežamet massekeahtes vuoigatvuođaid eatnamiidda, čáziide ja luondduriggodagaide, vuođđuduvvon dasa ahte min álbmot lea dáid guovlluid geavahan don dološ áiggiid rájes; </p>
<p><em type="italic">Mearkkašit </em>ruošša stáhta eamiálbmotpolitihkkii ja dan mo stáhta meannuda Ruošša bealde sámiid, ja ávžžuhat Norgga, Ruoŧa ja Suoma stáhtaid árjjálaččat iežaset olgoriikkapolitihka bokte bargat dan ala ahte buoridit sámiid dili Ruoššas; </p>
<p><em type="italic">Julggaštit lassin ovttamielalaččat čuovvovaččat: </em>1. Iešmearrideami vuoigatvuođa olis lea sámiin álbmogin vuoigatvuohta mearridit iežaset politihkalaš dili, ovddidit iežaset ekonomalaš, sosiála ja kultuvrralaš ovdáneami ja ráđđet iežaset luondduriggodagaid ja gávdnosiid, ja eai man ge dihte galgga vuoigatvuođat resurssaide mat leat dárbbašlaččat sin birgenláhkái, váldot sis eret. Dát čuovvu earret eará </p>
<p>ON siviila ja politihkalaš vuoigatvuođaid konvenšuvnna ja ON ekonomalaš, sosiála ja kultuvrralaš vuoigatvuođaid konvenšuvnna oktasaš artihkkalis nr. 1.</p>
<p>Sámi iešmearrideapmi mielddisbuktá earret eará ahte sámedikkiin, sámiid alimus orgánan, iežaset ovddasvástádusa vuođul lea vuoigatvuohta, ja sámi álbmoga beroštumiid dáfus, muddet ja hálddašit almmolaš áššiid sámi servodagas.</p>
<p>Stáhtat gos sámit ásset, leat ásaiduvvan guovtti álbmoga eatnamiid ala, majoritehtaálbmoga ja sámi álbmoga. Stáhtain ii leat okto makkárge riekti dulkot, dahje defineret sámiid vuoigatvuođa iešmearrideapmái, danin go dát ferte dušše dahkkot álbmotrievtti rámmaid siskkobealde ja mii oktiivástida álbmotrievttálaš dulkonprinsihpaide, ja sámi álbmoga mieđihemiin. Sámiid iešmearrideapmi ferte konkretiserejuvvot ja váfistuvvot nationála lágaid ja sierra sámekonvenšuvnna bokte.</p>
<p>Stáhtat leat dasa lassin geatnegahttojuvvon viežžat sámiin friddja ja dieđihuvvon ovddalgihtii mieđiheami áššiin mat leat dehálaččat sámi kultuvrra, sámi ealáhusaid dahje servodaga vuođđoeavttuide.</p>
<p>Sámi iešmearridanvuoigatvuohta gáibida ahte sámiin leat álbmotválljen orgánat sihke nationála ja rájiidrasttideaddji oktavuođain. Eamiálbmogiin lea vuoigatvuohta mearridit iežaset identitehta ja gullevašvuođa mii lea vuođđuduvvon iežaset dábiide ja árbevieruide.</p>
<p>Dát čuovvu earret eará ON eamiálbmotvuoigatvuođaid julggaštusa artihkkalis nr. 33. 3</p>
<p>Sámiid kollektiivvalaš iežas identifiseren lea vuođđoeaktun go galgá mearridit gii galgá adnojuvvot sápmelažžan. Sámiid iešmearridanvuoigatvuođa olis čuovvu dat ahte sápmelaččat ieža galget meroštallat ja mearridit gii lea sápmelaš. 2. Duhtadahtti ruhtadanortnegat sámi servodatovdáneapmái, nugo sámedikkiid doibmii, lea vuođđoeaktun sámi iešmearrideami duohtandahkamii. Stáhtaide ja sámedikkiide lea dárbu soahpat bargovugiid šiehtadallamiidda mat gullevaš stáhtalaš eiseválddiid ja sámedikkiid gaskkas leat bušeahttagažaldagain.</p>
<p>Danin go riikkarájit leat háddjen sámiid, de lea rádjerasttideaddji sámepolitihkalaš ovttasbargu lunddolaš oassi sámi iešmearrideamis. Konferánsa deattuha ja geardduha ahte Sámi parlamentáralaš ráđđi ferte oažžut diehttevaš ja bissovaš ruđalaš vuođu iežas doaimma várás, ja sii bovdejit nationála eiseválddiid searvat konkrehta konsultašuvnnaide dan birra ahte mot dán hástalusa buoremusat sáhttá čoavdit. Konferánsa čujuha dasa ahte ILO konvenšuvdna nr. 169 ja Ovttastuvvon Nášuvnnaid eamiálbmotjulggaštus geatnegahttá stáhtaid dahkat ulbmilaš doaibmabijuid, earret eará lágaid ja riikkaidgaskasaš šiehtadusaid bokte, ja mat láhčet dili gulahallamii ja ovttasbargui gaskkal eamiálbmogiid rastá rájiid, dása gusket ekonomalaš, sosiálalaš, kultuvrralaš, vuoiŋŋalaš ja biraslaš doaimmat. 3. Sámedikkiin, sámi álbmotválljejuvvon orgánan, lea vuoigatvuohta ja geatnegasvuohta ovddastit sámi álbmoga nationála ja riikkaidgaskasaš oktavuođain ge. Danin lea dárbu sámedikkiide sihkkarastit stáhtusa ON-vuogádagas vai dat besset ollásit searvat buot ON proseassaide ja orgánaide gos meannudit sámi guoskevaš áššiid. Konferánsa bivdá ahte ráđđehusat, dain riikkain gos sámit ásset, ovttas sámedikkiiguin, árjjalaččat bargat dan ala ahte sihkkarastit ovddasteaddji eamiálbmotásahusaide, nugo eamiálbmotparlameanttaide, dohkálaš stáhtusa ON:s. 4. Suopma, Norga, Ruošša ja Ruoŧŧa leat geatnegahtton dohkkehit ja sihkkarastit čađaheami sámiid oktasaš vuoigatvuođain. Dohkkeheapmi ja sihkkarastin sámiid historjjálaš vuoigatvuođain čáziide, eatnamiidda ja resurssaide ja gielalaš ja kultuvrralaš rievttit leat vuođđoeaktun sámi álbmoga birgejupmái sierra álbmogin. 4 5. Sámiid vuoigatvuođat iežaset guovlluid luondduresurssaide eai leat ráddjejuvvon dušše resurssaide maiguin dábálaččat leat ávkkástallan. Sámiin lea vuoigatvuohta govttolaš ja vuoiggalaš oassái dan ávkkástallanárvvus mii boahtá go sámi guovlluin ávkkástallet eará resurssaiguin. Konferánsa ávžžuha iešguđetge riikkaid stáhtalaš eiseválddiid ásahit šiehtadallamiid sámedikkiiguin dáid dilálašvuođaid birra, earenoamážit guoská dat dilálašvuođaide mas industriála doaibma, hálddahus- dahje láhkadoaimmat, ásahit dahje leat ásahan gáržžidemiid árbevirolaš geavaheapmái, dahje mas dakkár doaibma mearkkaša sámiid duohta eret duvdima. Konferánsa ávžžuha industriála doaimmaid mat plánejit dahje mat juo leat ásaiduvvan sámi guovlluide, dahje eará eamiálbmotguovlluide, ráhkadit ja čuovvut etihkalaš njuolggadusaid doaimmaid váste eamiálbmotguovlluin, nu ahte čuvvot riikkaidgaskasaš olmmoš- ja eamiálbmotvuoigatvuođaid. 6. Ođđaset álbmotrievtti mielde, nugo ON eamiálbmotvuoigatvuođajulggaštusa, de sámi álbmogis lea riekti bisuhit, hálddašit, suddjet ja ovddidit iežas kulturárbbi, árbedieđuid ja kultuvrralaš ovdanbuktimiid. Stáhtat leat danin geatnegahtton árvvus atnit ja sihkkarastit sámi álbmoga rievtti hálddašit iežaset árbedieđuid ja árbevirolaš kulturovdanbuktimiid. 7. Bioteknologalaš ovdáneapmi buktá sámi álbmogii ođđa hástalusaid. Konferánsa deattuha ahte sámi álbmot ferte ieš hálddašit ja eaiggáduššat dieđuid iežas genaid (DNA) birra, ja ahte sámi álbmot dađistaga galgá gulahallat stáhtalaš eiseválddiiguin ja dutkanbirrasiiguin vai sáhttá čuovvut dán ovdáneami ja váikkuhit dasa. 8. Norgga, Ruoŧa, Ruošša ja Suoma stáhtat leat geatnegahtton árvvusatnit, bisuhit ja doalvut ovddasguvlui sámiid dieđuid, innovašuvnnaid ja geavadiid mat ovddastit árbevirolaš eallinvugiid mat leat deaŧalaččat biologalaš valljivuođa bisuheapmái ja ceavzilis geavaheapmái; earret eará ON biologalaš valljivuođa konvenšuvnna mielde. Sámi árbediehtu ja árbevirolaš geavadat leat vuođđoeaktun báikkálaš sámi servodagaid ovdáneapmái ja birgennákcii, liikká ollu go eaktun biologalaš valljivuođa geavaheapmái sámi guovlluin. 9. Konferánsa čujuha Nagoya-beavdegirjái mii lea genehtalaš resurssaid olaheami birra ja dan birra mot vuoiggalaččat juogadit dakkár resurssaid ávkkástallama ovdamuniid.</p>
<p>Nagoya-beavdegirjji sisdoallu biologalaš valljivuođa ON 2010 konvenšuvdnii, lea nu earenoamáš ja dehálaš sámi vuoigatvuođaid ja beroštumiid ektui, ahte stáhtat ovttas 5 sámedikkiiguin fertejit álggahit proseassaid árvvoštallan dihte mot dán sáhttá implementeret ja láhkavuođđudit jus dálá lágaid rievdada dahje jus šaddá ođđa láhka árbedieđuid birra. Nagoya-beavdegirji lea dehálaš daningo dat dohkkeha ja áimmahuššá vuoigatvuođaid ja beroštumiid mat eamiálbmogiin leat genehtalaš resurssaide ja árbedieđuide mat gullet genehtalaš resurssaide, maiddái dat ahte eamiálbmogat galget sáhttit oažžut ávkki ovdamuniin mat šaddet genehtalaš resurssaid ávkkástallamis. Nagoyabeavdegirji nanne ahte siskkáldas dilálašvuohta gaskal genehtalaš resurssaid ja árbedieđuid gullet hui nannosit oktii daningo eamiálbmogiin lea eaiggátvuohta dasa. 10. Árktalaš guovllus ja álbmogis leat stuora hástalusat ovddasguvlui dálkkádatrievdamiid geažil. Vaikko dálkkádatrievdamat vissis muddui áitet sámi árbevirolaš eallinvugiid ja resursaávkkástallama, de mii liikká leat vissásat dasa ahte min árbedieđut ja min heivehanvásáhusat maiddái veahkehit sihkkarastime min servodagaid boahtteáiggis nai, ja sáhttet veahkkin bargui ráhkadit heivehan- ja veahkehanmálliid mat sáhttet ávkin stuoraservodahkii nai. Konferánsa deattuha ahte heivehan- ja veahkehandoaimmat maid plánejit čađahit sámi guovlluin, eaktudit ahte sámit addet friddja ja dieđihuvvon ovddalgihtii lobi, ja ahte min vuoigatvuođat ollislaččat adnojuvvojit árvvus. 11. Konferánsa deattuha ahte stáhtaid geatnegasvuođat sámi kultuvrra ektui maiddái siskkildit ávnnaslaš kulturvuođu, nugo sámiide sihkkarastit dárbbašlaš ealáhuslaš ja ekonomalaš eavttuid vai sii sáhttet sihkkarastit ja ovddidit kultuvrraset. Sámi árbevirolaš ealáhusat ja sámi resursaávkkástallan, nu go boazodoallu, guolásteapmi, bivdu, sámi eanandoallu ja eará sámi árbevirolaš lotnolasealáhusat ja resursaávkkástallanmállet, fertejit oažžut earenoamáš suodjaleami rievttálaš ja ekonomalaš doaimmaiguin, ja earenoamáš doaimmaiguin go dasa lea dárbu, dása guoská boraspirehálddašeapmi mii sihkkarastá vuođu sámiid árbevirolaš ealáhusaide. Konferánsa deattuha ahte riikkaidgaskasaš riekti, nugo 27. artihkal ON siviila ja politihkalaš vuoigatvuođaid konvenšuvnnas, láhkavuođđuda ja geatnegahttá stáhtaid álggahit positiivvalaš sierrameannudemiid go dasa lea dárbu, sihkkarastin dihte eamiálbmogiid vuoigatvuođaid, nugo sin ávnnaslaš kulturvuođu. 12. Stáhtaid riikkaidgaskasaš geatnegasvuođaid olis sámiid ektui čuovvu dat ahte vuoigatvuohta sámegieloahpahussii ja oahpahussii sámegillii galgá váfistuvvot árjjalaččat buot sámiide geat ásset sámi guovlluin. Sámi mánáin ja nuorain, geat orrot sámi guovlluid 6 olggobealde, lea vuoigatvuohta oažžut oahpahusa sámegielas ja vejolašvuođa oahppat iežaset kultuvrra birra.</p>
<p>Konferánsa ávžžuha Norgga, Ruoŧa, Ruošša ja Suoma stáhtaid oahppoplánaid bokte sihkkarastit ahte lea buorre kvalitehta dan máhtus mii oahpahuvvo sápmelaččaid birra riikkaid eamiálbmogin. Konferánsa ávžžuha maiddái daid riikkaid mat eai leat lágaid bokte geatnegahttojuvvon juohkit dieđuid sámiid birra, johtilit árvvoštallat dákkár lágaid mearridit.</p>
<p>Go dárbbašuvvo, de lea sámiin vuoigatvuohta ásahit ja hálddašit iežaset sierra oahppovuogádaga ja ásahusaid mat addet sámegieloahpahusa ja oahpahusa sámegillii, dakkár lági mielde ahte dat čuvvot min iežamet oahpahus- ja oahppanvugiid. 13. Dan sihkkarastit ahte sámiin lea riekti alimus vejolaš fysalaš ja psykalaš dearvvašvuhtii, eaktuda dan ahte dearvvašvuođa- ja sosiálabálvalusat sámi álbmogii eai leat dušše formálalaččat seamma vuoigatvuođat go riikka eará álbmotosiide, muhto ahte sámit duohtavuođas maiddái ožžot seamma fálaldaga. Dát mielddisbuktá earret eará ahte dearvvašvuođa- ja sosiálabálvalusat fertejit leat heivehuvvon sámiid earenoamáš gielalaš, kultuvrralaš ja sosiála dillái. Dán sáhttá buoremusat olahit go sámiid iežas ovddasteaddji ásahusat ožžot vejolašvuođa mearridit vuoruhemiid ja leat mielde hábmeme dearvvašvuođa- ja sosiálafálaldagaid sámi álbmogii. 14. Konferánssa mielas lea dehálaš ahte sámi dutkan, dása guoská diekkár dutkama ruhtadeapmi, dohkálaš lági mielde oktiivástida dainna dutkandárbbuin mii sámi servodagas lea. Seamma ládje mot stáhtalaš eiseválddit ásahit rámmaid nationála dutkamii, de Sámedikkiin danin ferte leat váldi ásahit bajitdási rámmaid sámi dutkamii, aŋkke nu ahte ii gáržžit akademalaš friddjavuođa. 15. Suopma, Ruošša ja Ruoŧŧa ávžžuhuvvojit farggamusat ratifiseret ILO konvenšuvnna nr. 169 eamiálbmogiid ja čeardda álbmogiid birra iešheanalis stáhtain. Ruošša ávžžuhit maiddái dohkkehit ON julggaštusa eamiálbmogiid vuoigatvuođaid birra. Konferánsa sihtá viidáset Suoma, Norgga ja Ruoŧa, konsultašuvnnaid ja ovttasbarggu bokte sámedikkiiguin, oažžut áigái heivvolaš doaimmaid, earret eará lágaid bokte, ollašuhttin dihte iežaset julggaštusgeatnegasvuođaid. Vaikko ON eamiálbmotvuoigatvuođaid julggaštus 7 formálalaččat ii leat geatnegahtti seamma ládje go ratifiserejuvvon konvenšuvdna, de das liikká lea nanu geatnegahtti vuoibmi daningo dat ollásit čuovvu rievttálaš geatnegahtti álbmotrievttálaš norpmaid, ja daningo dan mearrádusat earenoamážit leat heivehuvvon eamiálbmogiid historjjálaš, ekonomalaš, kultuvrralaš ja politihkalaš dillái.</p>
<p>Eamiálbmotjulggaštusa dohkkehemiin leat stáhtat iežaset maid geatnegahttán dasa ahte ollašuhttit julggaštusa mihttomeriid, nugo 3. artihkkalis oaidná mii lea oktavuođa ja ovttasbarggu birra riikkarájiid rastá. 16. Konferánsa ávžžuha Suoma, Norgga ja Ruoŧa ráđđehusaid konsultašuvnnaid ja ovttasbarggu bokte</p>
<p>Sámedikkiiguin, ollislaččat árvvoštallat mot</p>
<p>ON eamiálbmotvuoigatvuođaid earenoamášdieđiheaddji ávžžuhusaid, numot dat ovdanbohtet earenoamášdieđiheaddji raporttas sámi álbmoga dilálašvuođa birra Suomas, Norggas ja Ruoŧas (A/HRC/18/35/Add.2), buoremusat sáhttá čađahit iešguhtetge riikkas ja riikkarájiid rastá nai. Konferánsa ávžžuha Ruošša stáhta ollašuhttit ON earenoamášdieđiheaddji ávžžuhusaid dainna mihttomeriin ahte buoridit eamiálbmogiid dili Ruoššas (A/HRC/15/37/Add.5.) 17. Konferánsa lea ovttaoaivilis bargat dan ala ahte sámi servodagas ii galgga oktage vealahuvvot sohkabeali, seksuála soju, oskku dahje eará sivaid geažil. Deattuhit ahte sámi nissoniin ja dievdduin galget seammalágan vejolašvuođat, vuoigatvuođat ja geatnegasvuođat buot servodatsurggiin. Sámediggi áigu eastadit buot lágan vealahemiid, sihke sámi servodaga siskkobealde ja olggobealde. 18. Konferánsa deattuha ahte stáhtat leat geatnegahtton ollašuhttit sámi mánáid ja nuoraid rievtti eallit iežaset kultuvrra mielde, dovddastit iežas oskui ja doaimmahit dan, ja geavahit iežaset giela; earret eará ON mánáidkonvenšuvnna 30. artihkal doarju dan. 19. Konferánsa muittuha stáhta eiseválddiid sin riikkaidgaskasaš geatnegasvuođaid konsultašuvnnaid bokte ja ovttasbarggu bokte sámiiguin, álggahit beaktilis doaimmaid maiguin eastada ovdagáttuid ja jávkada vealahemiid ja ovddida gierdevašvuođa, áddejumi ja buriid oktavuođaid gaskal eamiálbmogiid ja álbmoga muđui. Konferánsa deattuha ahte maiddái mediain lea dehálaš doaibma eastadit ahte sámit vealahuvvojit, earret eará go áibbas bures čuvgejit gažaldagaid sámi vuoigatvuođaid hárrái ja speadjalastet sámi servodaga máŋggabealatvuođa. 8 20. Konferánsa deattuha ahte olmmoš- ja eamiálbmotvuoigatvuođaid čađaheami bargu lea reaidu mainna eastada riidduid. Stáhtaid ávžžuhit danin hilgut cealkámušaid, evttohusaid ja daguid mat rihkkot riikkaidgaskasaččat dohkkehuvvon olmmoš- ja eamiálbmotvuoigatvuođaid, geatnegasvuođaid mielde mat sis leat</p>
<p>ON čearddavealahankonvenšuvnna mielde. 21. Konferánsa gáibida ahte sámedikkit ožžot stuorát váikkuhanfámu bargguin ja proseassain mat leat Árktalaš ráđi ja Barentsovttasbarggu siskkobealde ja deattuhit man dehálaš lea ahte eamiálbmogat ollislaččat ja beaktilit servet goappeš proseassaide. Oasit árktalaš guovllus gullet árbevirolaččat sámi eatnamiidda, ja konferánsa eaktuda danin ahte sámi álbmot oažžu vejolašvuođa searvat mearridanproseassaide mat gusket min guovlluide ja resurssaide. Sámedikkit, sámiid álbmotválljen orgánan, fertejit oažžut formálalaš stáhtusa, mii sihkkarastá ahte sii ollásit sáhttet searvat namuhuvvon proseassaide, muhto nu ahte dat ii čuoza daid sámi organisašuvnnaide mat otne juo oassálastet dáid proseassaide. 22. Konferánsa deattuha dehálažžan ahte gávpefitnodagat Norggas, Ruoŧas, Suomas Ruoššas čájehit ja geavahit sámi kultuvrra dohkálaš etihkalaš vuođul. Danin galget riikkat, ovttas sámedikkiiguin, hábmet strategiijaid mat váldet dan vuhtii, ovdamearkka dihtii galget ásahuvvot etihkalaš njuolggadusat ja kvalitehtasertifiseren. 23. Konferánsa dovddasta ahte buot sámedikkiin, sierra ja ovttas, lea ovddasvástádus riikkaidgaskasaččat ovddidit ja suodjalit eamiálbmogiid vuoigatvuođaid ja beroštumiid.</p>
<p>Sámedikkit áigot maiddái aktiivvalaččat searvat jagi 2014 eamiálbmogiid máilmmikonferánssa ráhkkanemiide ja dan oassálastimii, ovddidan dihte sámi álbmoga ja eará eamiálbmogiid vuoigatvuođaid. Sámedikkit áigot searválagaid geahččalit váikkuhit dasa ahte eamiálbmogiid ráhkkanankonferánsa 2013:s Álttás lihkostuvvá bures.</p>
<p>Konferánsa ávžžuha iešguhtetge gullevaš stáhta addit ruđalaš doarjaga sihkkarastin dihte ahte dakkár ráhkkanankonferánssa sáhttá lágidit. 24. Konferánsa ávžžuha Ruošša stáhta ja Murmánskka guovllu eiseválddiid lágidit Ruošša bealde sámiide doarvái resurssaid vai sáhttet hálddašit, gáhttet ja ovddidit iežaset giela, ealáhusaid ja kultuvrra. Konferánsa ávžžuha ahte Ruošša, láhkarievdadeami bokte, dagaha vejolažžan ásahit sámiid álbmotválljen orgána Ruššii. 9</p>
<p xml:lang="nob"><em type="bold">Parlamentarihkkárat mat oassálaste sámeparlamentarihkkárkonferánsii: </em>1.Akio Maria Sofia, Sámediggi Suoma bealde/Sametinget i Finland/Suomen Saamelaiskäräjät 2.Allas Lars Jon , Sámediggi Ruoŧa bealde/Sametinget i Sverige 3.Aslaksen Marie Therese Nordsletta, Sámediggi Norgga bealde/Sametinget i Norge 4.Aslaksen Ragnhild Melleby, Sámediggi Norgga bealde/Sametinget i Norge 5.Baer Lars Anders , Sámediggi Ruoŧa bealde/Sametinget i Sverige 6.Baer Inger Omma , Sámediggi Ruoŧa bealde/Sametinget i Sverige 7.Balto Marianne, Sámediggi Norgga bealde/Sametinget i Norge 8.Bergström Eva, Sámediggi Ruoŧa bealde/Sametinget i Sverige 9.Bransfjell Ida Marie, Sámediggi Norgga bealde/Sametinget i Norge 10.Bær Per A., Sámediggi Norgga bealde/Sametinget i Norge 11.Dahlström Tommi, Sámediggi Ruoŧa bealde/Sametinget i Sverige 12.Dådring Helena, Sámediggi Ruoŧa bealde/Sametinget i Sverige 13.Eira Mathis Nilsen, Sámediggi Norgga bealde/Sametinget i Norge 14.Eriksen Hans J., Sámediggi Norgga bealde/Sametinget i Norge 15.Fjellström Lars-Erik, Sámediggi Ruoŧa bealde/Sametinget i Sverige 16.Fjellström Carola, Sámediggi Ruoŧa bealde/Sametinget i Sverige 17.Eira Mathis Nilsen, Sámediggi Norgga bealde/Sametinget i Norge 18.Gaup Marit Kirsten, Sámediggi Norgga bealde/Sametinget i Norge 19.Gavrilova Natalia, Murmánskka guovllu Sámesearvi (OOSMO) 20.Guvsám Kirsti, Sámediggi Norgga bealde/Sametinget i Norge 21.Haltta Tauno, Sámediggi Suoma bealde/Sametinget i Finland/ Suomen Saamelaiskäräjät 22.Henriksen Elin Kristine, Sámediggi Norgga bealde/Sametinget i Norge 23.Håkansson Veronica, Sámediggi Ruoŧa bealde/Sametinget i Sverige 24.Haaker Heidi Persdatter Greiner, Sámediggi Norgga bealde/Sametinget i Norge 10 25.Inga Arild, Sámediggi Norgga bealde/Sametinget i Norge 26.Inga Ingrid, Sámediggi Ruoŧa bealde/Sametinget i Sverige 27.Isaksen Alf, Sámediggi Norgga bealde/Sametinget i Norge 28.Jakovleva Elena, Guoládaga Sámesearvi (GSS) 29.Johansen Rolf, Sámediggi Norgga bealde/Sametinget i Norge 30.Jonassen Jarle, Sámediggi Norgga bealde/Sametinget i Norge 31.Jonsson Håkan, Sámediggi Ruoŧa bealde/Sametinget i Sverige 32.Juuso Tuomas Aslak, Sámediggi Suoma bealde, Sametinget i Finland/ Suomen Saamelaiskäräjät 33.Jønsson Sten, Sámediggi Norgga bealde/Sametinget i Norge 34.Keskitalo Aili, Sámediggi Norgga bealde/Sametinget i Norge 35. Kuoljok Paulus, Sámediggi Ruoŧa bealde/Sametinget i Sverige 36.Kroik, Lars Paul, Sámediggi Ruoŧa bealde/Sametinget i Sverige 37.Kråik, Anders Sámediggi Ruoŧa bealde/Sametinget i Sverige 38.Kuhmunen, Olof Anders, Sámediggi Norgga bealde/Sametinget i Norge 39.Kåven, Toril Bakken, Sámediggi Norgga bealde/Sametinget i Norge 40.Larsson, Sara, Sámediggi Ruoŧa bealde/Sametinget i Sverige 41.Lumisalmi Erkki, Sámediggi Suoma bealde/Sametinget i Finland/ Suomen Saamelaiskäräjät 42.Magga, Mariann Wollmann, Sámediggi Norgga bealde/Sametinget i Norge 43.Marainen, Marianne, Sámediggi Ruoŧa bealde/Sametinget i Sverige 44.Marthinsen, Aud, Sámediggi Norgga bealde/Sametinget i Norge 45.Mikaelsson, Stefan, Sámediggi Ruoŧa bealde/Sametinget i Sverige 46.Morén Helena, Sámediggi Ruoŧa bealde/Sametinget i Sverige 47.Muotka, Silje Karine, Sámediggi Norgga bealde/Sametinget i Norge 48.Nilsson Alice, Sámediggi Ruoŧa bealde/Sametinget i Sverige 49.Nordkild, Åge, Sámediggi Norgga bealde/Sametinget i Norge 50.Nordling Kristina, Sámediggi Ruoŧa bealde/Sametinget i Sverige 11 51.Nymo Isaksen Eirik, Sámediggi Norgga bealde/Sametinget i Norge 52.Nyvoll Hilde Anita, Sámediggi Norgga bealde/Sametinget i Norge 53.Näkkäläjärvi Klemetti, Sámediggi Suoma bealde/Sametinget i Finland/ Suomen Saamelaiskäräjät 54.Olli Egil, Sámediggi Norgga bealde/Sametinget i Norge 55.Oskarsson Erik-Oscar, Sámediggi Ruoŧa bealde/Sametinget i Sverige 56.Paltto Heikki, Sámediggi Suoma bealde/Sametinget i Finland 57.Pedersen Geir Tommy, Sámediggi Norgga bealde/Sametinget i Norge 58.Persson Mona, Sámediggi Ruoŧa bealde/Sametinget i Sverige 59.Retter Gunn-Britt, Sámediggi Norgga bealde/Sametinget i Norge 60.Rimpi Agneta, Sámediggi Ruoŧa bealde/Sametinget i Sverige 61. Sevä Katarina, Sámediggi Ruoŧa bealde/Sametinget i Sverige 62.Skerk Josefina, Sámediggi Ruoŧa bealde/Sametinget i Sverige 64.Sparrock Britt, Sámediggi Ruoŧa bealde/Sametinget i Sverige 64.Svarto Ronny, Sámediggi Ruoŧa bealde/Sametinget i Sverige 65.Skerk Josefina, Sámediggi Ruoŧa bealde/Sametinget i Sverige 66.Svonni Lars Wilhelm, Sámediggi Ruoŧa bealde/Sametinget i Sverige 67.Utsi Hannasofie, Sámediggi Ruoŧa bealde/Sametinget i Sverige 68.Utsi Per Mikael, Sámediggi Ruoŧa bealde/Sametinget i Sverige 69.Vannar Karin, Sámediggi Ruoŧa bealde/Sametinget i Sverige 70.Winka Jan-Olov , Sámediggi Ruoŧa bealde/Sametinget i Sverige 71.Wälitalo Sten, Sámediggi Ruoŧa bealde/Sametinget i Sverige 72. Äärelä Sámediggi Suoma bealde/Sametinget i Finland/ Suomen Saamelaiskäräjät </p>
</body></document>
