<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>1562</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1695&amp;Itemid=10</origFileName><parallel_text xml:lang="fin" location="jokkomokin_julistus_suomi.pdf"/><metadata><uncomplete/></metadata><version>XSLtemplate $Revision: 125457 $; file-specific xsl  Revision; common.xsl  $Revision$; </version></header><body><p xml:lang="est"><em type="bold">JULGGAŠTUS </em></p>
<p xml:lang="vep"><em type="bold">SÁMEPARLAMENTARIHKKÁRIID </em></p>
<p xml:lang="vep"><em type="bold">VUOSTTAŠ KONFERÁNSSAS </em></p>
<p><em type="bold">Johkamohkki, guovvamánu 24. beaivi 2005 </em></p>
<p>Dát historjjálaš ja vuosttaš Sámeparlamentarihkkárkonferánsa, mas leat Suoma, Norgga ja Ruoŧa beale Sámedikkiid áirasat ja Ruošša sámiid ovddasteaddjit, čoahkkanan</p>
<p>Johkamohkkái guovvamánu 24. beaivvi 2005:</p>
<p><em type="italic">Atná </em>dán čoahkkima historjjálaš muitobázzin sámepolitihkalaš barggus, ja muittuhussan dasa ahte mii sámit leat okta álbmot, oktiičadnojuvvon oktasaš historjjá, kultuvrra, giela ja eatnamiid bokte ja duođastussan dasa ahte riikkarájit eai galgga, eai ge sáhte botket min oktasašvuođa; </p>
<p><em type="italic">Aiddostahttá </em>ahte Davviriikkat, jagi 1751 lappikodisilla bokte, leat dovddastan sámiid álbmogin mas lea vuoigatvuohta iežas boahttevuhtii almma ahte dalle bidjojuvvon riikkarájit dan hehttejit. Dat dahkkojuvvoi dainna lágiin ahte sámiide dáhkiduvvoi vuoigatvuohta geavahit eatnamiid ja čáziid ja siskkildii siskkáldas iešmearridanortnegiid. Dát guorrasa buori muddui ođđaáigásaš álbmotriektái; </p>
<p><em type="italic">Julggašta </em>ahte mii atnit iežamet geatnegahtton ovttasráđiid hálddašit ja ovddosguvlui doalvut min máttuid oktasaš árbbi buoremus ávkin sámi servodahkii ja ahte mii ain áigut suodjalit iežamet massekeahtes álgoálbmotvuoigatvuođaid eatnamiidda, čáziide ja luondduriggodagaide – vuođđuduvvon dasa ahte min álbmot lea dáid guovlluid geavahan dondološ áiggiid rájes. </p>
<p><em type="italic">Julggašta </em><em type="italic">maiddái </em>ahte mii leat sihke geatnegasat, vuoigatvuođalaččat ja gárvasat hálddašit iežamet servodagaid ja guovlluid ovdáneami guoddevaš vuogi mielde ja vuordá ahte náššunalstáhtat dorjot dán, dan bokte ahte ollásit dovddastit, doahttalit, sihkkarastet ja lágidit dilálašvuođaid dasa ahte sámi álbmoga iešmearridanvuoigatvuohta čađahuvvo álbmotvuoigatvuođalaš njuolggadusaid mielde; </p>
<p><em type="italic">Deattuha </em>dan oktavuođas ahte lea dárbbašlaš ahte náššunalstáhtat, jagi 1751 rádjesoahpamušaid, nugo maid lappekodisilla ja álbmotrievtti mielde, maiddái ain dovddastit ja doahttalit sámi álbmoga vuoigatvuođa geavahit ja hálddašit iežas luondduriggodagaid ja resurssaid buoremussan sámi servodahkii ja deattuha ahte ii guđege dáfus lea vejolaš váldit eret sámi álbmoga birgenvejolašvuođaid; </p>
<p><em type="italic">Deattuha </em>dárbbašlašvuođa ain sihkkarastit ja ovdánahttit sámi kultuvrra, giela ja oahpahusa, sámi árbevieruid ja ealáhusaid ja dovddasta dan dáfus min iežamet geatnegasvuođaid; </p>
<p><em type="italic">Vuordá </em>ahte maiddái náššunalstáhtat devdet iežaset geatnegasvuođaid sihkkarasit ja ovdánahttit sámi ealáhusaid, sámi kultuvrra, giela ja oahpahusa, ovttasbarggus Sámedikkiiguin ja iežaset álbmotrievttálaš geatnegasvuođaid mielde; </p>
<p><em type="italic">Atná deaŧalažžan </em>ahte sámi servodaga buot oasit servet min servodagaid hábmemii, maiddái nissonolbmot, mánát, nuorat ja boarrásat – geat buohkat iežaset erenoamáš vuogi mielde ovddastit deaŧalaš oktavuođačanastagaid min historjjá, dálá áiggi ja boahtteáiggi gaskka; </p>
<p><em type="italic">Atná stuora vuordámušaid </em>davviriikkalaš áššedovdijoavkku bargui davvirikkalaš sámekonvenšuvnnain ja atná deaŧalažžan ahte maiddái áiggi mielde oččodit mielde Ruošša barggus ahte dohkkehit ja sihkkarastit sámiid vuođđovuoigatvuođaid rastá riikkarájiid; </p>
<p><em type="italic">Gávnnaha duhtavašvuođain </em>ahte Eurohpa uniovdna dál lea dohkkehan sámiid oktan álgoálbmogin Eurohpas ja ahte vuoigatvuođat sámi kultuvrra, giela ja ealáhusaid dáfus nappo dalle leat uniovnna vuođustusa oassin; </p>
<p><em type="italic">Fuolastuvvá </em>dainna go Ovttastuvvon náššuvnnat guovttilogi jagi barggus universála julggaštusain álgoálbmotvuoigatvuođaid hárrái eai vel ge leat soahpan teavstta mii dovddastivččii universála unnimusmeriid álgoálbmogiid vuoigatvuođaid ja friddjavuođaid dáfus, seammás go davviriikkalaš stáhtaid bargu dán proseassas maŋemus jagiid dovddastuvvo deaŧalažžan rahčamušas olahit konsensusa; </p>
<p><em type="italic">Dovddasta duhtavašvuođa </em>Sámeráđi aktiiva oassálastimiin ON-julggaštusa šiehtadallamiin álgoálbmotvuoigatvuođaid hárrái, erenoamážit sin oppalaš teakstaevttohusain, man Sámi Parlamentáralaš Ráđđi lea dorjon; </p>
<p><em type="italic">Julggašta </em>čuovvovaš ovttaoaivilvuođa: 1. </p>
<p>Suopma, Norga, Ruošša ja Ruoŧŧa leat geatnegasat dovddastit ja sihkkarastitsámiid álgoálbmotvuoigatvuođaid, earret eará historjjálaš vuoigatvuođaid eatnamiidda, čáziide ja luondduriggodagaide; 2.</p>
<p>Seailluheapmi, suodjaleapmi ja fievrrideapmi sámí kultuvrras, earenoamážit árbevirolaš sámi ealáhusain nugo boazodoallu, bivdu ja guolásteapmi ja eará luondduvuođđuduvvon ealáhusat leat dan duohken ahte náššunalstáhtat dovddastit ja bevttolaččat sihkkarastet sámiid historjjálaš vuoigatvuođaid eatnamiidda, čáziide ja luondduriggodagaide, nugo dat dahkkui juo jagi 1751. Dát deavdá maiddái guđege náššunalstáhta geatnegasvuođaid ON konvenšuvnna olis siviila ja politihkalaš vuoigatvuođaid hárrái – erenoamážit 1. ja 27. artihkkaliid, ja ILOkonvenšuvnna nr. 169 olis álgoálbmogiid ja čearddalaš álbmogiid hárrái iešmearrideaddji stáhtain. 3.</p>
<p>Deattuha ahte náššunalstáhtat leat geatnegahtton dievaslaččat dovddastit ja sihkkarastit sámi álbmoga iešmearridanrievtti čađaheami álbmotrievtti olis</p>
<p>Side 2 av 6 erenoamážit oktasaš vuosttaš artihkkala mielde ON` konvenšuvnnain siviila ja politihkalaš vuoigatvuođaid ja ekonomalaš, sosiála ja kultuvrralaš vuoigatvuođaid birra; 4. Álbmotvuoigatvuođalaččat dohkkehuvvon rievtti olis iešmearrideami birra lea sámi álbmogis vuoigatvuohta ieš mearridit iežas politihkalaš dili ja ovddidit iežas ekonomalaš, sosiála ja kultuvrralaš ovdáneami ja iežas ulbmiliidda ráđđet iežas luondduriggodagaid ja gávdnoštumiid. Ii guđege dáfus lea vejolaš váldit eret sámi álbmoga birgenvejolašvuođaid; 5.</p>
<p>Náššunalstáhtat garrasit ávžžuhuvvojit sihkkarastit dan ahte áigeguovdilis sámi vuoigatvuođaproseassain farggamusat bohtet konklušuvnnat ja čovdosat mat vástidit historjjálaš sámi vuoigatvuođaide ja álbmotrievtti oainnuide ja dáhkidit ahte loahpalaš konklušuvnnat ja mearrádusat eai dahkkojuvvo ovdal go sámit leat miehtan daidda; 6. Sámiid iešmearridanvuoigatvuohta sisttisdoallá maiddái ahte sámi álbmogis lea vuoigatvuohta ieš ovddastit iežas vuoigatvuođaid ja beroštumiid náššuvnnalaš, guovllulaš ja riikkaidgaskasaš oktavuođain ja nappo vurdojuvvo ahte náššunalstáhtat veahkehit ja lágidit dilálašvuođaid dasa ahte sámit sáhttet searvat guovllulaš ja riikkaidgaskasaš oktavuođaide, dás maiddái beassat miellahttun guovllulaš ja riikkaidgaskasaš organisašuvnnaide maidda sámiide lea lunddolaš searvat; 7. Dan njealji riikka sámit leat okta álbmot mas lea vuoigatvuohta ovdánahttit iežas servodaga, ealáhusaid, ásahusaid ja boahtteáiggevišuvnnaid, iežas giela ja iežas kultuvrra beroškeahttá ja hehttekeahttá riikkarájiin ja dan dihte bivdojuvvojit náššunalstáhtat ollásit oktiiheivehit rievttálaš, politihkalaš, hálddahuslaš ja ekonomalaš eavttuid sámiid guovdu iešguđet riikkain; 8. Sámi nissonolbmot guddet vuđolaš árvvuid ja máhtuid, man galgá erenoamážit deattuhit. Sis galget leat seammadássádas vejolašvuođat oassálastit buot sámi servodatsurggiin. Fertejit čađahuvvot erenoamáš doaibmabijit sihkkarastit sámi nissonolbmuid bevttolaš oassálastima buot sámi servodateallimis ja servodaga ovdánanttimis. 9. </p>
<p>Sámi mánát ja nuorat lea deaŧalaš resursa sámi servodaga ovdáneamis. Sidjiide ferte sihkkarastit vejolašvuođa oažžut oahpahusa sámegielas ja sámegillii ja oahpahusa sámi kultuvrra birra ja sidjiide ferte addit seammá vejolašvuođaid dakkár boahtteáigái, mii lea vuođđuduvvon iežaset kultuvrras. Norggas, Ruoŧas, Suomas ja Ruoššas leat ovttas Sámedikkiiguin ja Sámi Parlamentáralaš Ráđiin erenoamáš ovddasvástádus das ahte oččodit ja oktiiordnet dievaslaš politihka sámi nuoraid váste, erenoamážit oahpahusas ja oahpus. Ferte álggahit erenoamáš doaibmabijuid sihkkarastit sámi mánáide ja nuoraide servodatoassálastima ja mieldemearrideami. 10.</p>
<p>Bargu davviriikkalaš sámekonvenšuvnnain lea deaŧalaš proseassa sámi vuoigatvuođaid dohkkeheami, sihkkarastima ja oktiiheaiveheami dáfus ja sámi</p>
<p>Side 3 av 6 servodaga ovdánahttima dáfus riikkarájiid rastá; 11. Davvirikkat vurdojuvvojit ain doaibmat ovddasmannin álgoálbmot-vuoigatvuođaid dohkkeheami ja ovdánahttima dáfus. Vurdojuvvo nappo ahte davviriikkalaš sámekonvenšuvdna šaddá historjjálaš lávkin álgoálbmogiid vuoigatvuođaid dovddasteami dáfus ja ahte konvenšuvdna bisuha, sihkkarastá ja nanne dálá álbmotvuoigatvuođalaš dásiid álgoálbmotvuoigatvuođaid dáfus; 12. Davviriikkalaš sámekonvenšuvnna áššedovdijoavkkus, mii vurdojuvvo geiget iežas evttohusa skábmamánus 2005, lea čoahkkádus ja gelbbolašvuohta mii dagaha ahte mis leat stuora vuordámušat sin sámekonvenšuvdnaevttohussii; 13.</p>
<p>Vurdojuvvo ahte Sámedikkit ožžot vejolašvuođa searvat ovttadássásaš beallin stáhtaidgaskasaš šiehtadallamiidda loahpalaš konvenšuvdnateavstta hárrái. Sámi bealis lea čielga eaktun ahte konvenšuvdnateaksta ii sáhte dohkkehuvvot ja ratifiserejuvvot jus Sámedikkit eai leat dohkkehan loahpalaš teavstta; 14. Suopma, Norga ja Ruoŧŧa bivdojuvvojit davviriikkalaš sámekonvenšuvnna ásaheami maŋŋel maiddái bargat dan ovdii ahte Ruošša searvá geatnegahtti ja konvenšuvdnavuođustuvvon ovttasbargui sámi dilálašvuođaid ja vuoigatvuođaid hárrái <em type="bold">; </em>15. </p>
<p>Eurohpa uniovnna konstitušonála dovddasteapmi das ahte sámit leat álgoálbmot Eurohpas geatnegahttá uniovnna maiddái álggahit erenoamáš doaimmaid sihkkarastin dihte sámiid vuoigatvuođaid, earret eará ealáhusaid, kultuvrra ja giela dáfus; 16. Davviriikkat mat leat Eurohpa uniovnna miellahtut bivdojuvvojit uniovnna vuođđudusa olis, ja 3. protokolla olis sámiid birra, vuolggahit proseassa man ulbmil lea ovdánahttit uniovdnii sierra álgoálbmotpolitihka ; 17. Maŋemus ovdáneamit Eurohpa uniovnnas nannejit sámi searvama ja ovddasteami dárbbu uniovnna ásahusaid ja orgánaid ektui; 18.</p>
<p>Suopma, Ruošša ja Ruoŧŧa ávžžuhuvvojit farggamusat ratifiseret ILO konvenšuvnna nr. 169 álgoálbmogiid ja čearddalaš álbmogiid hárrái iešmearrideaddji riikkain, ja Norga ges ávžžuhuvvo dievaslaččat deavdit iežas geatnegasvuođaid ILO konvenšuvnna olis; 19.</p>
<p>Eaktuduvvo ahte Finnmárkoláhkaproseassas, mii lea čađahuvvame, olahuvvo čoavddus mii lea čielga álbmotvuoigatvuođalaš mearrádusaid siskkobealde. Sámi oamastan- ja hálddašanvuoigatvuođat Finnmárkku fylkkas fertejit identifiserejuvvot ja dovddastuvvot ja sámit fertejit oažžut doarvái váikkuheami resursahálddašeamis. 20.</p>
<p>Ferte bidjat gažaldaga Suoma stáhta oamastanvuoigatvuođa hárrái eatnamiidda masa sápmelaččain lea leamaš oamastanvuoigatvuohta ovdal. Earáid eanangeavahanvierut váikkuhit negatiivvalaččat sámiid árbevirolaš ealáhusaide –</p>
<p>Side 4 av 6 earenoamážit boazodoallui. Seammás dát eanangeavahanvierut riskerejit sámiid kultuvrra, giela, árbevirolaš eallinvuogi ja dakko bokte sin identitehta. Suoma ráđđehus galgá ovttas sámiiguin álggahit garra doaimmaid vai riidu sámiid eananvuogatvuođain čoavdašuvašii. Sápmelaččaide álgoálbmogin galgá dovddastuvvot iešmearrideapmi, mii guoská álbmoga vuoigatvuhtii mearridit luondduriggodagain. Dan botta Suopma galgá bissehit dakkár doaimmaid, mat sáhttet ovdagihtii váikkuhit negatiivvalaččat dáid čovdosiid dahkamii. 21.</p>
<p>Oažžut hárjehit árbevirolaš meahcásteami, guolásteami ja beassat árbevirolaš guohtuneatnamiidda, leat eaktun sámi kultuvrra seailluheapmái ja ovddideapmái. Ii sáhte dohkkehit ahte Ruoŧa duopmostuolut geavahit láhkačoahkádusaid, mat leat hábmejuvvon Ruoŧa ii-nomádalaš eanangeavaheami mielde. Boađus das lea ahte otná gustovaš lága mielde sápmelaččain ii leat vejolašvuohta jođihit vuoigatvuođaáššiid eatnamiid ja čáziid hárrái maid sii geavahit ja vearroeatnamiid hárrái. Sápmelaččat galget oažžut doarvái resurssaid, vai sis lea vejolašvuohta geahččalit eanan- ja čáhcevuoigatvuođa-áššiid duopmostuoluin. 22.</p>
<p>Mearraguolásteapmi ja riddoguovlluid lotnolasealáhusat leat guovddáš oasit sámi kultuvrras. Duohtavuohta lea ahte sámi guolásteapmi dál lea áitojuvvon ja dađistaga eanet sámi guolásteaddjit leat massán ja ain masset bivdo-vuoigatvuođaid. Náššunalstáhtat leat geatnegahttojuvvon addit čielga láhkamearrádusaid sámiid vuoigatvuođa birra searvat mearrabivdui ja earaládje ávkkástallat mearrariggodagaid ja vuoigatvuođa beassat leat mielde hálddašeame dáid resurssaid. Dát fertejit vástidit dan dárbui mii sámi kultuvrras oppalaččat lea erenoamáš doaibmabijuide vai sáhttá seailut sierra kultuvran. 23.</p>
<p>Adnojuvvo áibbas mearrideaddjin ON` šiehtadallamiid oktavuođas universála julggaštusa dáfus álgoálbmogiid vuoigatvuođaid hárrái ahte davviriikkat, ovttas eará seammadássásaš stáhtaiguin ja álgoálbmogiiguin, jotket barggu dan ovdii ahte oažžut áigái ovttamielalaš teavstta. Vurdojuvvo ahte náššunalstáhtat veahkehit Sámedikkiid deavdit iežaset geatnegasvuođaid sámi álbmoga ektui, dan bokte ahte lágidit dilálašvuođaid dasa ahte Sámedikkit ain dás duohko sáhttet aktiivvalaččat ja bevttolaččat searvat ON` šiehtadallamiidda álgoálbmotjulggaštusa hárrái <em type="bold">; </em>24. </p>
<p>Vurdojuvvo ahte Sámedikkit, sámi organisašuvnnat ja guoskevaš náššunalstáhtat ain servet aktiivvalaččat ON` álgoálbmotáššiid bistevaš foruma bargui, dainna ulbmiliin ahte ovddidit ja suodjalit álgoálbmogiid vuoigatvuođaid. Náššunalstáhtat bivdojuvvojit maiddái juolludit dárbbašlaš ekonomalaš veahki čađahit ON`nuppi logijagi máilmmi álgoálbmogiid nammii; 25.</p>
<p>Rádjerasttildeaddji sámepolitihkalaš ovttasbargu lea dan duohken ahte Sámi parlamentáralaš ráđđi oažžu diehttevaš ja bissovaš ruđalaš vuođu iežas doaimma várás. Náššunalstáhtat bivdojuvvojit ovttasráđiid Sámedikkiiguin ja Sámi parlamentáralaš ráđiin oččodit áigái bissovaš ruđalaš čovdosiid dán doibmii. 26.</p>
<p>Adnojuvvo maiddái hui deaŧalažžan rádjerasttildeaddji sámepolitihkalaš ovttasbargui ahte Sámedikkiid álbmotválljejuvvon ovddasteaddjit ožžot vejolašvuođa gávnnadit ja ságastallat rádjerasttildeaddji gažaldagaid ja</p>
<p>Side 5 av 6 hástalusaid birra, ja dás mearriduvvo ahte juohke goalmmát jagi dollojuvvo konferánsa sámi parlamentarihkkáriid várás (sámeparlamentarihkkárkonferánsa). Sámi parlamentáralaš ráđđi ovddasvástida diekkár konferánssaid organiserema ja čađaheami, gosa Sámedikkiid álbmotválljejuvvon ovddasteaddjit čoahkkanit. ######</p>
<p xml:lang="nob">Side 6 av 6</p>
</body></document>
