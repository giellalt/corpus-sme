<document xml:lang="sme" id="no_id"><header><title>Niina Siivikko álggaha Sámedikki ságajođiheaddji veahkkebargin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>261</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/09/07/niina-siivikko-alggaha-samedikki-sagajodiheaddji-veahkkebargin/?lang=dav</origFileName><parallel_text xml:lang="fin" location="niina_siivikko_aloittaa_saamelaiskarajien_puheenjohtajan_avustajana.html"/><parallel_text xml:lang="smn" location="niina_siivikko_aalgat_samitige_saavajodetteijee_isedeijen.html"/><parallel_text xml:lang="sms" location="niina_siivikko_alttad_saa_mtee_gg_saaggjaa_dteei_vea_kktee_jen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Niina Siivikko álggaha Sámedikki ságajođiheaddji veahkkebargin</p>
<p><em type="italic">Sámedikki ságajođiheaddji veahkkebargin álggaha Niina Siivikko. Barggus ovdal doaibman Laura Olsén-Ljetoff lea válljejuvvon Sámedikki ealáhusčálli virgái. </em></p>
<p>Sámedikki ságajođiheaddji veahkkebargin lea nammaduvvon 7.9.2022 rájes filosofiija magisttar Niina Siivikko. Sámediggi almmuhii ohcan láhkai ságajođiheaddji veahkkebargi barggu geassemánus. Áigemeari rádjai bohte guokte ohcamuša.</p>
<p>Hálddahushoavda nammadii ságajođiheaddji veahkkebargi Sámedikki bargoortnega 7 b § mielde. Sámedikki ságajođiheaddji veahkkebargi bargguide gullá veahkehit ságajođiheaddji sutnje dárkkuhuvvon bargguin. Veahkkebargi válmmaštallá ja ovdanbuktá dárbbu mielde stivrra, Sámedikki ja lávdegottiid čoahkkimiin doaibmasuorgásis gullevaš áššiid ja maiddái ollašuhttá daid mearrádusaid.</p>
<p>– Lean Avvilis eret, ja lean sápmelaš nákkosgirjedutki, vaikkege maŋimuš jagiid iešguđetlágan olmmošriektebarggut leat dolvon mu áiggis eanaš oasi, Siivikko muitala.</p>
<p>Siivikko lea dán ovdal doaibman iešguđetlágan prošeavttaid koordinerejeaddjin earret eará YK-lihttui, ja bargan Dearvvasvuođa ja buresveadjima lágádusa ja maiddái vuoigatvuođaministeriija bargojoavkkuin erenomážit arvedávgenuoraid áššiid oktavuođas. Siivikko lea maiddái Olmmošriektelihtu stivrra lahttu.</p>
<p>– Lean duođaige ilus das, ahte beasan bargat Sámedikkis! Dat lea sápmelažžan sihke stuorra gudni ja ovdavuoigatvuohta, ja lean duođaige movttáskan dán hástalusas, eandaliige, go in leat ovdal bargan Sámedikkis. Lean maiddái hui giitevaš das, ahte barggu olis beasan leat eanet davvin bearraša ja ustibiid luhtte. Beasan maiddái geavahit sámegiela, mii Turkus ásadettiin lea geažos áigge geahppánan, Siivikko muitala.</p>
<p>Siivikko doaibmá ságajođiheaddji veahkkebargin doaibmabaji 20220-2023 loahpa rádjai.</p>
<p type="title">Laura Olsén-Ljetoff Sámedikki ealáhusčállin</p>
<p>Ságajođiheaddji veahkkebargin dán ovdal bargan Laura Olsén-Ljetoff lea álggahan Sámedikki ealáhusčállin 1.8.2022. Sámedikki stivra válljii Olsén-Ljetoff ealáhusčálli virgái čoahkkimis 4/2022 (10.5.2022). Áigemeari rádjai virgái bohte golbma ohcamuša.</p>
<p type="title">Oktavuođadieđut:</p>
<p>Niina Siivikko Ságajođiheaddji veahkkebargi tel. 010 839 3164 / 040 584 0697 niina.siivikko@samediggi.fi</p>
<p>Laura Olsén-Ljetoff Ealáhusčálli tel. 010 839 3123 / 040 617 5113 laura.olsen-ljetoff@samediggi.fi</p>
</body></document>
