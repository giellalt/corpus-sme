<document xml:lang="sme" id="no_id"><header><title>Sámediggi ii dohkket Vuohču badjeskuvlaoahpahusa sirdima girkosiidii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>284</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/08/31/samediggi-ii-dohkket-vuohcu-badjeskuvlaoahpahusa-sirdima-girkosiidii/?lang=dav</origFileName><parallel_text xml:lang="fin" location="saamelaiskarajat_ei_hyvaksy_vuotson_ylakouluopetuksen_siirtamista_kirkonkylaan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi ii dohkket Vuohču badjeskuvlaoahpahusa sirdima girkosiidii</p>
<p><em type="italic">Sámediggi ii dohkket Vuohču skuvlla badjeluohkáid oahpahusa sirdima girkosiidii. Soađegili gielda pláne oktan čuvgehusdoaimma seastindoaibman sirdit badjeskuvlla ohppiid čavčča 2022 rájes Tähtikunta skuvlii. </em></p>
<p>Sámediggi lea addán 25.8. gildii ášši birra cealkámuša, mas dat muittuha ee. sámegiela ja sámegielat oahpahusa sierraruhtadeamis, mii lea leamaš fámus jagi 1999 álggu rájes. Ruhtadeapmi lea mearkkašahtti, daningo dat gokčá praktihkas sámegiela ja sámegielat oahpahusa oahpaheddjiid bálkágoluid. Sámeoahpahusa goasttádusaid máksá dađi lági mielde stáhta. Dát stáhtaoassevuogádaga olggobeale ruhtadeapmi ii leat váldojuvvon vuhtii rehkenastimiin, maid konsuleanta lea ráhkadan gildii.</p>
<p>– Sámeoahpaheddjiid ja -ohppiid fievrrideapmi čuođi, juobe 120 kilomehtera duohkái ja ruovttoluotta beaivválaččat ii leat seastindoaibma, muhto baicca lassegollu. Lassin dan haddin lea hedjoneaddji oktavuohta iežas servošii, iežas gillii ja kultuvrii, Sámediggi gávnnaha cealkámušastis.</p>
<p>Sámediggi lea fuolas ohppiid ja bearrašiid veadjimis ja earenoamážit sámegiela ja sámegielat oahpahusa dilis ja joatkašuvvamis Vuohčus. – Dát lea seamma ášši go fuolla sámegiela boahttevuođas dán guovllus, dadjá Sámediggi sátnejođiheaddji Tuomas Aslak Juuso. – Soađegili gielda ii min jáhku mielde diđolaččat háliit heajudit sámegiela sajádaga, mii lea juo ovddežisnai geahnoheapme, muhto oahpahusa sirdin juobe muhtun oassái eret lunddolaš birrasisttis mearkkašivččii dan goittotge.</p>
<p>Sámediggi lea bivdán gielddas Sámediggelága 9 § mielde ráđđádallamiid ja rehkenastimiid Vuohču skuvlla</p>
<list><p type="listitem">sáme- ja suomagielat oahpahusa oahppieinnostusain, main váldojuvvo vuhtii vuolleskuvlla sámegielat oahpahusa dáláš ohppiid sirdašuvvan badjeskuvlii,</p>
<p type="listitem">oahpahusgoasttádusain, main leat sirrejuvvon sámegiela ja sámegielat oahpahusa golut ja daid vuođul gieldda oažžun sierraruhtadeapmi</p>
<p type="listitem">ohppiid fievrrideamis beaivválaččat Soađegillái ja ruovttoluotta. Skuvlasáhttorehkenastimiin galgá váldit vuhtii sáhtuid gitta gieldda davverájis ja maiddái árktalaš dálvvi dagahan čuvges áiggi oanehisvuohta, mii guhkida skuvlamátkkiid bistima.</p>
</list><p>Loga olles cealkámuša dás .</p>
<p type="title">Lassedieđut:</p>
<p>sátnejođiheaddji Tuomas Aslak Juuso, 040 687 3394 / 010 839 3101, tuomas.juuso(at)samediggi.fi</p>
<p>skuvlenčálli Ulla Aikio-Puoskari, 040 767 3101 / 010 839 3112, ulla.aikio-puoskari(at)samediggi.fi</p>
</body></document>
