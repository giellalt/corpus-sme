<document xml:lang="sme" id="no_id"><header><title>Anni-Sofia Niittyvuopio joatká nuoraidráđi ságajođiheaddjin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>332</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/02/14/anni-sofia-niittyvuopio-joatka-nuoraidradi-sagajodiheaddjin/?lang=dav</origFileName><parallel_text xml:lang="fin" location="anni-sofia_niittyvuopio_jatkaa_nuorisoneuvoston_puheenjohtajana.html"/><parallel_text xml:lang="smn" location="anni-sofia_niittyvuopio_juatka_nuorairaadi_saavajodetteijen.html"/><parallel_text xml:lang="sms" location="anni-sofia_niittyvuopio_juatkk_nuorisuavtoozz_saaggjaa_dtee_jen_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Anni-Sofia Niittyvuopio joatká nuoraidráđi ságajođiheaddjin</p>
<p>Sámedikki nuoraidráđi ságajođiheaddjin válljejuvvui Anni-Sofia Niittyvuopio Gáregasnjárggas ja várreságajođiheaddjin Maria Mäkinen Jyväskyläs. Guktot doaimmaiga ságajođihangottis maiddái ovddit guovtti jagi bajis.</p>
<p>– Lea fiinnis beassat joatkit bures álgán barggu sámenuoraid sajádaga ovddideapmin. Korona-áiggi hástalusain fuolakeahttá nuoraidráđđi lea olahan bures daid joksanmeriid, maid lei ásahan válgabaji álggus ja bargan erenomážit dálkkádatrievdama bisseheami ovdii. Mii joatkit barggu maiddái eará nuoraidpolitihkalaš ovddidanprográmma joksanmeriid ovdii, lohká nuoraidráđi várreságajođiheaddji Maria Mäkinen.</p>
<p>Nuoraidráđđi lea fuomášan unna nuppástusaid sámenuoraid sajádagas servodatlaš váikkuheamis, muhto navdá barggu gávdnot ain dás ovddos. Nuoraidráđđi oaidná, ahte erenomážit sámegielat astoáiggedoaimmaid ovdii ferte vel bargat ja koronapandemiija lea lokten dan mearkkašumi sámenuoraide. Ášši ovdánahttet earret eará nu, ahte buvttadit sisdoalu sámegielat diehtu- ja rávvensiidduide.</p>
<p>– Nuoraidráđđi lea lokten oaivetemán sámenuoraid astoáigge doarjuma. Dan barget sámenuoraid astoáiggedoaimmaid čielggademiin ja sámegielat nuoraidbargi bálkáhemiin Sámediggái, muhto maiddái álkit olahahtti doaimma ordnemiin, dego sámenuoraide oaivvilduvvon gierdomátkki ordnemiin astoáiggedoaimma ja -sávaldagaid kártema váras, muitala nuoraidráđi ságajođiheaddji Anni-Sofia Niittyvuopio.</p>
<p>Nuoraidráđđi áigu jagi 2022 áigge johtit sámiid ruovttuguovllus ja sámiid ruovttuguovllu olggobealde doppe, gosa leat čoahkkanan ollu sámit. Gierdomátki dahkko ovttasbarggus báikkálaš sámeservviiguin ja gielddaid nuoraiddoaimmain. Nuoraidráđđi geavaha kártenmateriála doaimmas ovdánahttimii. Seammás nuoraidráđi doaimma birra muitaluvvo sámenuoraide.</p>
<p>– Mii háliidit maiddái fállat sámenuoraide dorvvolaš saji ságastallamiid servoša siskkáldas áššiid birra. Midjiide lea mannan jagi čoggon hárjánupmi daid ordnemis ja sámenuorain lea čielga dárbu daidda, joatká Niittyvuopio.</p>
<p>Nuoraidráđi doaibmabaji 2022 – 2023 vuosttas čoahkkin dollojuvvui 8.2.2022 ja áššelisttus lei ságajođiheaddji válljema lassin áššedovdilahtuid válljen nuoraidráđđái. Sámedikki bargoortnega mielde nuoraidráđđi sáhttá válljet guovtte jahkái hávil eanemustá vihtta fásta áššedovdi. Nuoraidráđi áššedovdit galget leat válljedettiin 15 – 17 -jahkásaččat. Nuoraidráđi áššedovdilahttun válljejuvvojedje <em type="italic">Mihku </em><em type="italic">Näkkäläjärvi, Lilja Ljetoff, Tiia-Káren Alakorva, Marielle Näkkäläjärvi </em>ja <em type="italic">Rosa-Máren Juuso. </em></p>
<p>Dasa lassin nuoraidráđđi oahpásmuvai Sámedikki ja nuoraidráđi doaimmaide ja ásahii vuosttas lahtuid bargojoavkkuide ja ovddasteaddjiid dáhpáhusaide.</p>
<p>Sámedikki dievasčoahkkin ásahii nuoraidráđi doaibmabadjái 2022 – 2023 čoahkkimisttis 17.12.2021. Nuoraidráđi lahtut ja várrelahtut doaibmabaji 2022 – 2023.</p>
<p>Nuoraidpolitihkalaš doaibma- ja ovddidanprográmma 2020 – 2023 (suomagillii)</p>
<p type="title">Lassedieđut:</p>
<p>Anni-Sofia Niittyvuopio, nuoraidráđi ságajođiheaddji anni-sofia.niittyvuopio(at)samediggi.fi 010 839 3142</p>
<p>Elli-Marja Hetta, Sámedikki nuoraidčálli elli-marja.hetta(at)samediggi.fi 010 8393134</p>
</body></document>
