<document xml:lang="sme" id="no_id"><header><title>Sámedikki ságajođiheaddji sávvá lávgadut oktasašbarggu ministeriiguin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>224</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/02/06/samedikki-sagajodiheaddji-savva-lavgadut-oktasasbarggu-ministeriiguin/?lang=dav</origFileName><parallel_text xml:lang="fin" location="saamelaiskarajien_puheenjohtaja_toivoo_tiiviimpaa_yhteistyota_ministereiden_kanssa.html"/><parallel_text xml:lang="smn" location="samitige_saavajodetteijee_tuaivu_covgadub_oovtastpargo_ministerijguin.html"/><parallel_text xml:lang="sms" location="saa_mtee_gg_saaggjaa_dteei_tuaivv_cappsab_ohttsaztuaj_ministeerivui_m.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki ságajođiheaddji sávvá lávgadut oktasašbarggu ministeriiguin</p>
<p><em type="italic">Sámi álbmotbeaivve ságastis 6.2.2022 Sámedikki ságajođiheaddji sávai lávgadut oktasašbarggu njuolgga ministeriiguin. Lassin ságas bohte ovdan ee dálkkádatnuppástusa dagahan hástalusat sámeealáhusaide, dárbu sámediggelága nuppástussii sihke duohtavuođa- ja soabadankommišuvnna barggu álggaheapmi. </em></p>
<p>– Min oktasašbargu Suoma stáhta guvlui lea ovdánan maŋimuš jagiid áigge. Máŋggat ministarat leat maiddái persovnnalaččat oassálastán Sámedikkiin gevvon ráđđádallamiidda ja ságastallamiidda. Sávan, ahte dát oktasašbargu nanosmuvvá ain ovddežis boahttevuođas erenomážit stáhtaráđi lahtuiguin, gávnnahii ságajođiheaddji Juuso ságastis.</p>
<p>Ságajođiheaddji bajidii ovdan maiddái dálkkádatnuppástusa negatiivvalaš váikkuhusaid sámiid árbevirolaš ealáhusaiguin nugo boazodoaluin ja guolástusain bargiide. Son deattuhii dálkkádatlága ođastusa ovdáneami dehálašvuođa ja sámiid vuoigatvuođaid vuhtii váldima maiddái guoskevaš lága oktavuođas. Juuso mielde livčče dehálaš, ahte sámi dálkkádatráđđi beassá álggahit barggu nu jođánit go vejolaš.</p>
<p>Maiddái dárbu sámediggelága nuppástussii erenomážit olmmošrivttiid ollašuvvama perspektiivvas lei dehálaš temá ságajođiheaddji álbmotbeaivve ságas.</p>
<p>– Háliidange ovdan buktit Suoma ráđđehussii ja riikkabeailahtuide guorahallan láhkai árvogažaldaga das, leago Suopma dakkár stáhta, gos olmmošrivttiid ollašuvvan ovddiduvvo buot olbmuid oasil vai searvágo Suopma dakkár stáhtaid fárrui, geat diđolaččat jotket olmmošrivttiid rihkkuma, jearrá Juuso.</p>
<p>Juuso oaidná sámiid duohtavuođa- ja soabadankommišuvnna vuođđudeami lávkin guovtte álbmoga gaskasaš oktasašbarggu buorideami guvlui. Dehálaš eaktun kommišuvnna barggu lihkosmuvvamii Juuso oaidná dan, ahte sámeálbmogis lea luohttámuš prosessii ja maiddái dan, ahte gávdno viidásut jurddašanvuogi nuppástus suopmelaš servodagas.</p>
<list><p type="listitem">Loga Sámedikki ságajođiheaddji Tuomas Aslak Juuso álbmotbeaivve sága dáppe .</p>
<p type="listitem">Geahča video Sámedikki ságajođiheaddji Tuomas Aslak Juuso álbmotbeaivve ságas dáppe .</p>
</list></body></document>
