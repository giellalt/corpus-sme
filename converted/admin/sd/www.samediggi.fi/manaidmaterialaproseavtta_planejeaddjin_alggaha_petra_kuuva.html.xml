<document xml:lang="sme" id="no_id"><header><title>Mánáidmateriálaprošeavtta plánejeaddjin álggaha Petra Kuuva - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>171</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/01/03/manaidmaterialaproseavtta-planejeaddjin-alggaha-petra-kuuva/?lang=dav</origFileName><parallel_text xml:lang="fin" location="lastenmateriaalihankkeen_suunnittelijana_aloittaa_petra_kuuva.html"/><parallel_text xml:lang="smn" location="parnaimateriaalhaava_vuavajeijen_aalgat_petra_kuuva.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Mánáidmateriálaprošeavtta plánejeaddjin álggaha Petra Kuuva</p>
<p>Oahpahus- ja kulturministeriija lea juolludan Sámediggái 125 500 e sturrosaš prošeaktadoarjaga sámegielat mánáidmateriála ovddideami várás. Prošeavttas lea ulbmilin buvttadit vuollái skuvlaahkásaš mánáide heivvolaš digi- ja speallomateriála golmma sámegillii. Ná geahččaluvvo doarjut árrabajásgeassinovttadagaid ja bearrašiid sámegiela ja sámekultuvrra sirdimis ja nannemis sihke ollašuhttit sámemánáid ovttaveardásaš vuoigatvuođa návddašit máŋggabealat mánáidkultuvrras iežaset gillii ja iežaset kultuvrra vuođul.</p>
<p><span type="quote">“Dát lea fiinna vejolašvuohta beassat ollašuhttit ideaid, maid guhkes hárjánupmi mánáid máilmmis lea láddadan”</span>, illuda Petra. <span type="quote">“Ulbmilin lea hutkat buot golmma sámegillii áibbas ođđa materiála, mii lea aiddo dál mánáid siste áigeguovdil ja bivnnut. Lea buorre leat mánáidkultuvrra dahkkin millosabbot ovtta lávkki ovddabealde go maŋábealde!”</span> Petra oaidná, ahte prošektii lea dehálaš oažžut fárrui maiddái suorggi buoremus áššedovdiid, nappo mánáid.</p>
<p>Sámegielat mánáidmateriálaprošeavtta ruhtadeapmi lea oassi jahkásaš sámiid kultur- ja giellabeassedoaimma doarjaga, mas bázii ruhta eará atnui, go giellabesiid doaibmabadji rievddai. Gažaldagas lea doaisttážii geardelunddot prošeakta, mii bistá borgemánu 2019 lohppii. Prošeavttas vástida Sámedikki sámegiela doaimmahat.</p>
<p type="title">Lassediehtu:</p>
<p>Gielladorvočálli Anne Kirste Aikio, anne-kirste.aikio(at)samediggi.fi / 010 839 3124</p>
<p>Prošeaktaplánejeaddji Petra Kuuva, petra.kuuva(at)samediggi.fi / 010 839 3128</p>
</body></document>
