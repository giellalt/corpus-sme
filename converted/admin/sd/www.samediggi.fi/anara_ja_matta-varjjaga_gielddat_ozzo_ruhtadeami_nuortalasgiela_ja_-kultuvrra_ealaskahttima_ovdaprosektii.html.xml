<document xml:lang="sme" id="no_id"><header><title>Anára ja Mátta-Várjjaga gielddat ožžo ruhtadeami nuortalašgiela ja -kultuvrra ealáskahttima ovdaprošektii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>301</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/12/15/anara-ja-matta-varjjaga-gielddat-ozzo-ruhtadeami-nuortalasgiela-ja-kultuvrra-ealaskahttima-ovdaprosektii/?lang=dav</origFileName><parallel_text xml:lang="fin" location="inarin_ja_sor-varangin_kunnat_saivat_rahoituksen_esihankkeelle_koltansaamen_kielen_ja_kulttuurin_elvyttamiseksi.html"/><parallel_text xml:lang="smn" location="aanaar_ja_maada-vaarjag_kieldah_finnejii_ruttadem_ovdahaahan_nuorttalaskiela_ja_-kulttuur_ialaskitman.html"/><parallel_text xml:lang="sms" location="aanar_da_sor-varangi_kaa_dd_vuozhzhu_teaggtoozz_vuossha_ngkko_sse_nuorttsaa_m_kiol_da_kulttuur_jealltummsen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Anára ja Mátta-Várjjaga gielddat ožžo ruhtadeami nuortalašgiela ja -kultuvrra ealáskahttima ovdaprošektii</p>
<p>Anára ja Mátta-Várjjaga gielddat álggahit nuortalašgiela ja -kultuvrra ealáskahttima ovdaprošeavtta. Prošektii juolluduvvui ruhtadeapmi Interreg Aurora -prográmma Sápmi-oasis prográmmabaji 2021-2027 vuosttas ohcamis. Prošeavtta álbmotlaš stáhta ruhtadanoassi Norggas boahtá Sámedikkis ja Romssa ja Finnmárkku fylkkain ja Suomas Lappi lihtus. Interreg Aurora 2021-2027 lea ođđa prográmma Eurohpá Interreg-servoša rájáid rasttildeaddji barggu várás ja dan Sápmi-oassi gokčá Sámeguovlluid Norggas, Suomas ja Ruoŧas. Prošeavtta leat leamašan mielde plánemin ee. Nuortalaškulturfoandda ovddasteaddjit ja Sámedikki giellaáššedovdit.</p>
<p>Sámedikki ságajođiheaddji Gáijjot Ánte Issáha Duommá dahjege Tuomas Aslak Juuso mielas prošeakta lea dehálaš ja son lohká: <span type="quote">“Illudan go prošeakta ollašuvvá. Prošeakta lea duođaid dehálaš danin go dat ealáskahttá ja nanne nuortalašgiela ja -kultuvrra dakkár ovttasbargguin, mii dáhpáhuvvá rastá rájáid. Prošeakta veahkeha ovddidit maiddái Sámedikki Giellapolitihkalaš doaibma- ja ovddidanprográmmas 2020-2023 nammaduvvon joksanmeari čielggadit vejolašvuođaid vuođđudit giellaguovddážiid erenomážit daid guovlluide, main giellaealáskahttin dárbbašuvvo, degomat nuortalašgiela hállanguovlluin.”</span></p>
<p>Maiddái Sámedikki giellaráđi ságajođiheaddji Tauno Ljetoff illuda ođđasis: <span type="quote">“ Lea hui fiinna ášši ahte nuortalaš giella- ja kulturguovddáža ovdačielggadanprošektii lea mieđihuvvon ruhtadeapmi. Dát lea buorre ovdamearka das mo EU ja Interreg ruhtadeapmi sáhttá doarjut nuortalaškultuvrra ja áitatvuloš nuortalašgiela ealáskahttima ja čájeha dan, ahte maiddái áitojuvvon unnitlogugielaid atnet árvvus. Nuortalašgiela ja -kultuvrra ealáskahttin lea lunddolaš stáhta rájáid rasttildeaddji ovttasbargu. Sávan, ahte nuortalaččat sihke Anára ja Mátta-Várjjaga gielddain oassálastet stuorra joavkkuin ovdačielggadanprošeavtta čoahkkimiidda vai servoša oainnut ja dárbbut boađášedje ovdan.”</span></p>
<p>Prošeakta lea jođus 15.1.-15.7.2023 ja ovdaprošeavtta áigge plánejuvvo ieš máŋggajagáš váldoprošeakta nuortalaš giella- ja kulturguovddáža duohtan dahkama várás. Prošeavtta áigge gullat viidát nuortalaš álbmoga oainnuid ja dárbbuid sihke Norgga ja Suoma bealde.</p>
<list><p type="listitem">Interreg Aurora First Interreg Aurora projects approved</p>
<p type="listitem">Anára gieldda ruoktosiidu: Inarin ja Sör-Varangin kunnat aloittavat esihankkeen koltansaamen kielen ja kulttuurin elvyttämiseksi</p>
</list><p type="title">Lassedieđu</p>
<p>Tuomas Aslak Juuso Ságajođiheaddji 040 687 3394 tuomas.juuso(at)samediggi.fi</p>
<p>Marko Marjomaa Sámi giellaáššiid čálli 050 438 2484 / 010 839 3183 marko.marjomaa(at)samediggi.fi</p>
<p><em type="italic">Govva: Ville Fofonoff </em></p>
</body></document>
