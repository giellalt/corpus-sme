<document xml:lang="sme" id="no_id"><header><title>Sámi šuoŋat! Säämi šuoŋah! Sääʹm suõm! -musihkkabottut 2.-4.2. – Oahpásnuva láidesteddjiide ja oassálastinrávvagiidda - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>284</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/01/sami-suonat-saami-suonah-saam-suom-musihkkabottut-2-4-2-oahpasnuva-laidesteddjiide-ja-oassalastinravvagiidda/?lang=dav</origFileName><parallel_text xml:lang="fin" location="saamen_savelet_sami_suongat_saami_suongah_saa_m_suom_-musiikkituokiot_2_-4_2__-_tutustu_ohjaajiin_ja_osallistumisohjeisiin.html"/><parallel_text xml:lang="sms" location="sami_suongat_saami_suongah_saa_m_suom_-virtuaalmusikkpoodd_2_-4_2__-_tobdstood_ohjjee_jid_da_vuassoottamvua_ppoozzid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámi šuoŋat! Säämi šuoŋah! Sääʹm suõm! -musihkkabottut 2.-4.2. – Oahpásnuva láidesteddjiide ja oassálastinrávvagiidda</p>
<p>Sámegielaid gáiddusoahpahusa pilohttaprošeakta lágida <em type="italic">Sámi šuoŋat! Säämi šuoŋah! Sääʹm suõm! </em>-virtuála musihkkabottuid sámi álbmotbeaivahku 2.–4.2. Oahpásnuva musihkkabottuid láidesteddjiide ja oassálastinrávvagiidda! </p>
<p><span type="quote">Dárkilut rávvagat ja oassálastinliŋkkat</span></p>
<p>Kuobžâ-Piäká Ánná, Anna Morottaja lea Anáris eret. Son lea musihkkár, guhte livđu, juoigá ja lávlu. Anna váimmu lahka lea erenomážit anárašgielat vokálamusihkkaárbi, mii lea ealáskeame. Son lea oahpahan livđe mánáide giellabesiin ja skuvllain ja maiddái rávesolbmuide bargobájiin. Anna musihkas gullojit vásáhusat luonddus eallimis, ja son sáhttá haŋkit čuonján dahje skeaikit rievssahin. Anna acapella vuosttašskearru Livđe almmustahtto giđđat 2021. Anna bargá maiddái anárašgiela ja sámi kultuvrra oahpaheaddjin ja freelancer-jorgaleaddjin. Astoáiggis Anna guolásta, murje ja duddjo.</p>
<p>Hanna-Maaria Kiprianoff lea eret Čeavetjávrris ja son bargá dál nuortalašgiela oahpaheaddjin Čeavetjávrri skuvllas. Son oahpaha leu´dd mánáide ja nuoraide, ja leu´dd lea lunddolaš oassi nuortalašgiela diimmuid. Hanna-Maaria loaiddasta Suõmmkar-joavkkuin ja maiddái okto árbevirolaš vuogi mielde čuojaheami haga. Árbevirolaš musihkkašlájat gullet kultuvrii. Vai dat seilot, daid galgá ealáskahttit. Árbevirolaš <em type="italic">leu’dd </em>lea Hanna-Maaria váimmu lahka. Dat geasuha su sakka ja Hanna-Maaria rahčánai árbevieru ovdii hui ollu. <em type="italic">Leu’dd </em>-árbevierru lea gáržžohallan muhto arkiivvaid bokte lea leamašan vejolaš ealáskahttit ja fámuiduhttit árbbi ja seammás kultuvrra. </p>
<p>Risten Anine Gaup lea Guovdageainnus eret ja lea árbevirolaš juoigi ja dáiddár. Son lea mánnávuođa rajes juoigan ja ovdanbuktá sihke luđiin, teáhterin ja eará ovdanbuktinmállin lávddiin ja eará arenain. Sutnje lea dehalaš seailluhit luohteárbbi boahttevaš buolvvaide ja háliida movttiidahttit erenoamážiid mánáid ja nuoraid juoigagoahtit árgabeaivvis. Su juoiganbottuin sáhtát earet eará gullát muitalusaid luonddu ja elliid birra, gullát ovdamearkkaid luđiin ja vel oahppat muhtun luođi. Bures boahtin digitálalaš juoiganboddui!</p>
<p type="title">Lassedieđut:</p>
<p>Hanna Helander, prošeaktahoavda hanna.helander(at)edu.utsjoki.fi, 040 7012 094</p>
<p>Arla Magga, prošeaktakoordináhtor arla.magga(at)samediggi.fi, 040 1985 033</p>
<p>Unna-Maari Pulska, prošeaktakoordináhtor unna.pulska(at)samediggi.fi, 040 614 5949</p>
<p>www.saamenetaopetus.com www.oktavuohta.com/</p>
</body></document>
