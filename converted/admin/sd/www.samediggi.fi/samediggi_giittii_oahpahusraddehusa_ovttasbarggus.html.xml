<document xml:lang="sme" id="no_id"><header><title>Sámediggi giittii Oahpahusráđđehusa ovttasbarggus - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>285</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/05/30/samediggi-giittii-oahpahusraddehusa-ovttasbarggus/?lang=dav</origFileName><parallel_text xml:lang="fin" location="saamelaiskarajat_kiitti_opetushallitusta_yhteistyosta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi giittii Oahpahusráđđehusa ovttasbarggus</p>
<p><em type="italic">Sámediggi giittii Oahpahusráđđehusa buori ovttasbarggus ja sámeoahpahusa ovddideami duvdimis. Oahpahusráđđehus lea almmuhan sámiid ja sámi kultuvrra iežas temán eurohpalaš kulturárbejahkái 2018. Sápmelaččat ja sámeoahpahus ledje vuossárgga 28.5. fáddán Oahpahusráđđehusas ordnejuvvon Unna Skábmagovat -dáhpáhusas. </em></p>
<p>Sámedikki ja Oahpahusráđđehusa ovttasbarggus leat leamaš máŋggat ođđa áššit maŋimuš jagiin. Oahpahusráđđehus lea juo guhká ruhtadan sámegielat oahppamateriálabarggu. Sámediggi ollašuhttii ovttasbarggus Oulu universitehtain jagis 2015 Sámi giellalávgun skuvllas -oahpaheaddjiid dievasmahttinskuvlejumi, man Oahpahusráđđehus ruhtadii. Ovttasbargu sámi giellalávgunoahpahusa gieđahalli temágirjji olis joatkkašuvvá ain ja girji almmuhuvvo dán jagi.</p>
<p>Sámi giellalávgunoahpahus/ guovttegielat oahpahus oaččui ávkki skuvlenfitnus. Giellalávgunluohkká doaibmá juo Ohcejotnjálmmis. Giela riggodahtti oahpahus addojuvvo Eanodaga Heahtás. Oulus, Anáris, Roavvenjárggas ja Soađegili girkosiiddas leat plánat giellalávgun- dahje guovttegielat oahpahusa álggaheamis. Pasila vuođđoskuvla Helssegis álggaha sámi-suoma-guovttegielat oahpahusa boahtte čavčča.</p>
<p>Sámediggi ja Oahpahusráđđehus leat ovttasbargan maid giellabajásgeassimis ja diehtojuohkimis. Sámiid álbmotbeaivve 6.2.2017 rahppokuvvojedje oktasašbargun ođasmahttojuvvon oktavuohta.com -siiddut, mat fállet sámedieđu oahpahussii. Ovttasbargu joatkkašuvvá ain siidduid doaimmahemiin ja ovddidemiin iešguđet oahppaávdnasiidda heihevuvvon oahppamateriálan.</p>
<p>Sámediggi ja Oahpahusráđđehus leat maiddái ovttas kárten sámeoahppiid sámegielaid gáiddusoktavuođaid geavaheaddji pilohttaprošektii, mii galggašii beassat johtui čakčat 2018. Ohcejoga gielda jođiha prošeavtta, man čuvgehuslávdegoddi gieđahallá prošeavtta johtui bidjama čoahkkimistis geassemánu 7. beaivve.</p>
<p>Sámediggi lea váldán ovttasvástádusa maid oahppaplána- ja árabajásgeassinplána vuođuštusaid jorgaleamis sámegielaide. Sámegielat áššegirjjit leat almmuhuvvon Oahpahusráđđehusa fierbmesiidduin.</p>
<p>Oahpahusráđđehusa oaivehoavda Olli-Pekka Heinonen galledii Anáris skábmamánus 2017 ja oahpásnuvai Sámedikki doaimmaide ja sámeoahpahussii. Čakčat Sámediggi oažžu guossin sámeoahpahusas vástideaddji virgeolbmuid ja Oahpahusráđđehusa Poiju-fierpmádaga, mii ovddida giella- ja kulturjoavkkuid oahpahusa Suomas.</p>
<p>Unna Skábmagovat -dáhpáhussii oassálastii Sámedikkis skuvlenčálli Ulla Aikio-Puoskari, Sámi oahpahusguovddážis rektor Eeva-Liisa Rasmus-Moilanen ja goahkka Anne Tervaniemi. Filbmakomissára Liisa Holmberg ja doaimmajođiheaddji Sunná Nousiniemi International Sámi Film Instituhtas buvttiiga dáhpáhussii sámi oanehisfilmmaid ráiddu. Dasa lassin dáhpáhussii oassálastii Skábmagovat -filbmafestivála dáiddalaš jođiheaddji Jorma Lehtola.</p>
<p><em type="italic">Lassidieđut </em></p>
<p>Skuvlenčálli Ulla Aikio-Puoskari, t. 010 839 3112, ulla.aikio-puoskari(at)samediggi.fi</p>
</body></document>
