<document xml:lang="sme" id="no_id"><header><title>Stáhtaráđi kansliija almmustahtii raportta duohtavuohta- ja soabadanproseassa válmmaštallama doarjjan dollon gullamiin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>240</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/11/27/stahtaradi-kansliija-almmustahtii-raportta-duohtavuohta-ja-soabadanproseassa-valmmastallama-doarjjan-dollon-gullamiin/?lang=dav</origFileName><parallel_text xml:lang="fin" location="valtioneuvoston_kanslia_julkaisi_raportin_totuus-_ja_sovintoprosessin_valmistelun_tueksi_pidetyista_kuulemisista.html"/><parallel_text xml:lang="smn" location="staataraadi_kanslia_almostitij_raapoort_tuotavuota-_ja_sovadattamproosees_valmastallam_toorjan_tohhum_kulamijn.html"/><parallel_text xml:lang="sms" location="riikksuavtoozz_pravlee_nn_ja_olmstoo_tti_rapoort_tuottvuott-_da_suavadvuottprosee_ss_valmstoollmoozz_tuarjjan_onnum_kuullmoozzi_pirr.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Stáhtaráđi kansliija almmustahtii raportta duohtavuohta- ja soabadanproseassa válmmaštallama doarjjan dollon gullamiin</p>
<p>Suoma ráđđehus lea Sámedikki evttohusas álggahan sámeáššiid gieđahalli duohtavuohta- ja soabadanproseassa válmmaštallama golggotmánus 2017. Sámedikki čoahkkin evttohii sáttaságastallamis 9.2.2018, ahte proseassas ordnejuvvošedje sámiid gullamat nu sámiid ruovttuguovllus go dan olggobealdege. Stáhtaráđi kansliija almmustahtii gullamiin raportta 26.11.2018.</p>
<p>– Raporta čoahkkáigesii duohtavuohta- ja soabadanproseassa áigge gullamiin ovdan boahtán jurdagiid namaheapmin dahjege anonyman. Geahčan, ahte erenomáš dehálaš raporttas lea dat, maid áššiid ja dáhpáhusaid galggašii dutkat, juos duohtavuohta- ja soabadankomišuvdna mearriduvvo ásahuvvot, dadjá Sámedikki ságajođiheaddji Tiina Sanila-Aikio.</p>
<p>– Bajidivččen raporttas guokte váldofuopmášumi, main vuosttas lea dat, ahte sámit leat sierraárvvolaččat suopmelaččaid ektui nu láhkaásaheami dásis go ng. dábálaš eallimisge. Raportta nubbi váldočuoččuhus – assimilašuvdna dahjege suomaiduhttin ja kolonisašuvdna eanageavaheamis joatkašuvvet – lea lossa, bures vuođustallon ja galggašii leat duohtavuohta- ja soabadanproseassa ráđđádallamiid vuolggasadji, joatká Sanila-Aikio.</p>
<p>Almmustahtton gullanraporttas lágiduvvo buohkaide rabas ságastallandilálašvuohta 17.12.2018 dmu 17:30 Anáris Sajosa auditorios. Báikki alde leat ee. stáhtačálli Paula Lehtomäki sihke stáhtaráđi kansliija ja vuoigatvuođaministeriija virgeolbmot.</p>
<p>Sámediggi, vuoigatvuođaministeriija ja stáhtaráđi kansliija sohpe sámiid gullamiid ordnemis giđđat 2018. Sámiid ruovttuguovllus ja Suoma stuorámus gávpogiin dollojedje 29 gullama 2.5.–29.6.2018 gaskasaš áigge. Stáhtaráđi kansliija almmustahtii gullamiin raportta 26.11.2018. Raporta lea olggosaddon viđain gielain; anáraš-, nuortalaš- ja davvisámegillii, suomagillii ja ruoŧagillii. Lassin raporta almmustahtto maŋŋá maiddái eaŋgalsgillii.</p>
<p>Sámiid áššiid guoski soabadanproseassa -gullanraporta</p>
<p>Lassidieđut sámiid duohtavuohta- ja soabadanproseassa válmmaštallamis</p>
<p>Stáhtaráđi dieđáhus gullanraportta almmustahttimis (26.11.2018): https://valtioneuvosto.fi/artikkeli/-/asset_publisher/10616/kuulemisraportti-on-julkaistu</p>
<p><em type="italic">Lassidieđut: </em></p>
<p>Ságajođiheaddji Tiina Sanila-Aikio, tel. 050 300 1780, tiina.sanila-aikio(at)samediggi.fi</p>
<p>Sierraáššedovdi Anni-Kristiina Juuso, tel. 0295 160 169, stáhtaráđi kansliija</p>
</body></document>
