<document xml:lang="sme" id="no_id"><header><title>Eallima ivnnit oaidninláhkai Anáris 22.2.-31.5.2022                               - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>254</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/02/23/eallima-ivnnit-oaidninlahkai-anaris-22-2-31-5-2022/?lang=dav</origFileName><parallel_text xml:lang="fin" location="elaman_varit_esilla_inarissa_22_2_-31_5_2022_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Eallima ivnnit oaidninláhkai Anáris 22.2.-31.5.2022</p>
<p><em type="italic">Sámi mánáidkulturguovddáš MÁNNU čalmmusdahtta dábálaš sámiid dáidda-ja duodje čehppodaga mánáidkultur- doaimmain. Dán háve sámi áhkku Biret-Ánne Paadara Eallima ivnnit -dáiddačájáhus ráhpojuvvo disdaga 22.2. Sajosis, Anáris. Eallima ivnnit lea čoakkaldat 83-jahkasačča muittuin ja fearániin iežas eallima vásáhusain ja duovdagiin. </em></p>
<p>Biret-Ánne Paadar lea riegádan jagis 1939 Gánddaš Márjja ja Juho Sammol Paadara nieidan. Oktiibuot bearrašii riegadedje guhtta máná. Son lea 83 jagi boaris. Paadar lea eret Lusminjárggas Anáris muhto eallima bálgát nugo áhči jápmin soađis 1945 ja dan geažil birgejupmi dien áigge eallimis dahke hástalusaid. Paadar gárttai earáid dikšui, skuvlii Rivdolii, evahko -mátkái Ylivieskai, biigodettiin ieš guđet sámi báikkiide Lismai, Menešjávrái, Leammái, Detnui ja Garegasnjárgii. Ráves olmmožin son fárrii náittoslihtuin Kelontekemäi, Ruŧŧii Boråsii ja Haaparandai ja dal son bisanan Gihtelii mánáid lahkosii.</p>
<p>Čájáhusas leat oktiibuot 18 oljoivdne-gova iešguđet sturrodagas. Govat leat buhtes ja šerres ivniiguin málejuvvon. Govain vuhtto sápmelačča dárkilis čalbmi mo birrasa ja bargguid leat áican juo mánnávuođa rájes gitta rávasnuvvamii. Govain leat Biret-Ánne orrunbáikkit, sámi árbevirolaš barggut ja luonddu iešvuođat.</p>
<p>Paadar lea váldán málemii dáidda-oahpahusa Haaparanddas Ruoŧas. Su maleriijat leat oidnon čájáhusain earret eará Kolaris ja Soađegilis. Čájáhussii leat laktojuvvon oanehis videobihtta, mas Biret-Ánne lávlu ja muitala iežas riegádeamis. Čájáhus bistá Sajos kulturguovddážis miessemánu loahppa rádjái. Korona-dávdda geažil rahpandoalut eai ordnejuvvo vaikko sámi searvvuš livččii gearggus juo čoahkkanit iešguđetlágan kulturdoaluide. Paadar illosa, ahte távvalat bohtet oidnosii Sajosii, ja eandaliige Anárii gos son lea ieš maid eret. Mánu doaimmajođiheaddji Magga-Vars áigu geavahit čájáhusa kulturbajasgeassimis ja plánet bargobájiid mas govat leat sisdoalu oassin.</p>
<p type="title">Eambbo dieđuid</p>
<p>tel. 040-7325503 MÁNNU Sámi mánáikulturguovddaš SÁMEDIGGI</p>
</body></document>
