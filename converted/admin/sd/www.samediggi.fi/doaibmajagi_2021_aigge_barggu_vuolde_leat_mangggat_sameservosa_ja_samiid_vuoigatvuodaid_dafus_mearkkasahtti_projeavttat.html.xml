<document xml:lang="sme" id="no_id"><header><title>Doaibmajagi 2021 áigge barggu vuolde leat máŋggat sámeservoša ja sámiid vuoigatvuođaid dáfus mearkkašahtti projeavttat - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>355</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/01/20/doaibmajagi-2021-aigge-barggu-vuolde-leat-manggat-sameservosa-ja-samiid-vuoigatvuodaid-dafus-mearkkasahtti-projeavttat/?lang=dav</origFileName><parallel_text xml:lang="fin" location="toimintavuonna_2021_tyon_alla_useita_saamelaisyhteiskunnan_ja_saamelaisten_oikeuksien_kannalta_merkittavia_hankkeita.html"/><parallel_text xml:lang="smn" location="toimaive_2021_pargo_vyelni_maanggah_samisiarvaduv_ja_sammilij_vuoigadvuodai_taahust_merhasittee_haavah.html"/><parallel_text xml:lang="sms" location="toi_mmjemee_jjest_2021_tuajjan_lie_manggg_saa_mohttsazkaa_dd_da_sa_mmlai_vuoiggadvuodid_miarkteei_ha_ngkkoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doaibmajagi 2021 áigge barggu vuolde leat máŋggat sámeservoša ja sámiid vuoigatvuođaid dáfus mearkkašahtti projeavttat</p>
<p><em type="italic">Sámedikki jagi 2021 váldoulbmilat leat sámediggelága ođasmahttin, davviriikkalaš sámesoahpamuša ovddideapmi, sámiid vuoigatvuođaid ovddideapmi, doaibmabijuid ovddideapmi dálkkádatnuppástusa ráddjema várás nu ahte sámiid vuoigatvuođat vuhtii váldojit, Sámedikki doaimma ovddideapmi ja sápmelaš identitehta, giela ja kultuvrra doarjun. </em></p>
<p>– Jahki 2021 lea Sámedikki 25. doaibmajahki. Jagi áigge sámeservoša ja sámiid vuoigatvuođaid ollašuvvama dáfus máŋggaid mearkkašahtti projeavttaid boahtit ovddidit doaibmaplána mielde, muitala Sámedikki ságajođiheaddji Tuomas Aslak Juuso doaibmaplána sáttasániin.</p>
<p>Doaibmagotti, mii válmmaštallá sámediggelága nuppástusa, doaibmabadji álggii 1.12.2020 ja dan barggu lea mearri oažžut gárvvisin 15.5.2021. Bargu davviriikkalaš sámesoahpamuša ovddideami várás jotkojuvvo ja figgojuvvo dasa, ahte soahpamušteaksta ožžojuvvo gárvvisin dán jagi áigge.</p>
<p>– Sámediggelága ođasmahttimis ja davviriikkalaš sámesoahpamuša guoski ráđđádallamiin deháleamos vuolggasadjin leat sámiid vuođđo- ja olmmošvuoigatvuođaid ollašuvvama sihkkarastin eamiálbmogin nu álbmotlaš láhkaásaheami go riikkaidgaskasaš vuoigatvuođa olis, lohká Juuso.</p>
<p>Sámediggelága ođasmahttima, davviriikkalaš sámesoahpamuša, duohtavuođa- ja soabadankommišuvnna barggu ovddideami ja sode-ođastusa lassin maiddái sámiid perspektiivvas eará mearkkašahtti láhkaođastusat geahččaluvvojit gearggahuvvot jagi 2021 áigge.</p>
<p>– Ovdamearkan ruvkelága, eanageavahan- ja huksenlága ja luonddusuodjalanlága ođastusprojeavttat leat lávga čatnasis sámiid eanageavahan- ja ealáhusvuoigatvuođaid ollašuvvamii ja Sámediggi boahtá bargat, vuoi sámiid jietna boahtá gullot maiddái dáid proseassaid oktavuođas ja oidnot barggu loahppabohtosis, joatká Juuso doaibmajagi ulbmiliin.</p>
<p>Oahpahus- ja kulturministeriija ásahan sámegielaid ja sámegielat oahpahusa ovddidanbargojoavku oažžu doaibmajagi álggus barggu gárvvisin.</p>
<p>– Sámediggi boahtá iežas beales doalvut ovddos ovddidanbargojoavkku ráhkadan evttohusaid doibmii bidjama. Sámi Giellagáldu ođđa bissovaš hálddahusmálle mieldásaš doaibmaneavttuid sihkkarastin lea dehálaš, vuoi bastit maiddái boahttevuođas sihkkarastit sámegielaid tearbma- ja normerenbarggu jotkkolašvuođa, loahpaha Juuso.</p>
<p>Stivrra evttohusas jagi 2021 bušeahttan vuoigatvuođaministeriija váldoluohkás momeanttas 25.01.50 lea čujuhuvvon sámiid kulturiešráđđemii 3 909 000 euro, mas 2 056 000 euro Sámedikki almmolaš doibmii. Sámediggi dohkkehii doaibmaplána-bušeahta jahkái 2021 čoahkkimis 18.12.2020.</p>
<p>Oahpásmuva Sámedikki doaibmaplánii jahkái 2021 (suomagillii)</p>
<p type="title">INFO</p>
<p>Sámit leat eamiálbmot, geas lea iežas historjá, giella, kultuvra, ealáhusat, eallinvuohki ja identitehta. Suoma vuođđoláhka sihkkarastá sámiide ruovttuguovllustis sin giela ja kultuvrra guoski iešráđđema dan mielde, go lágain ásahuvvo (VL 121.4 §). Sámiid iešráđđenláhkaásahemiin ásahuvvon Sámedikki deháleamos bargun lea plánet ja ollašuhttit sámiid iešráđđema. </p>
<p type="title">Lassidieđut:</p>
<p>Ságajođiheaddji Tuomas Aslak Juuso tel. 040 687 3394 / 010 839 3101, tuomas.juuso(at)samediggi.fi</p>
<p>Hálddahushoavda Pia Ruotsala-Kangasniemi tel. 010 839 3106 / 040 726 2688, pia.ruotsala(at)samediggi.fi</p>
</body></document>
