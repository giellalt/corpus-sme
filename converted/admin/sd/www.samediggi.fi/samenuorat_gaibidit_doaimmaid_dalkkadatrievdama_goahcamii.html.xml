<document xml:lang="sme" id="no_id"><header><title>Sámenuorat gáibidit doaimmaid dálkkádatrievdama goahcamii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>286</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/09/23/samenuorat-gaibidit-doaimmaid-dalkkadatrievdama-goahcamii/?lang=dav</origFileName><parallel_text xml:lang="eng" location="sami_youth_demand_actions_to_mitigate_climate_change.html"/><parallel_text xml:lang="fin" location="saamelaisnuoret_vaativat_toimia_ilmastonmuutoksen_hillitsemiseksi.html"/><parallel_text xml:lang="smn" location="saminuorah_vaatih_tooimaid_songngadahnubastus_raijim_tiet.html"/><parallel_text xml:lang="sms" location="saa_mnuor_oolgte_taaimaid_aimm-muttaz_tuo_lstoollmo_sse.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámenuorat gáibidit doaimmaid dálkkádatrievdama goahcamii</p>
<p><span type="quote">Mii dovdát dálkkádatroasu ja gáibidit njulges doaimmaid goahcan dihte birasrievdadusaid. Mis lea vuoigatvuohta boahttevuhtii, ja dat galgá leat min vuohkái.</span></p>
<p>Sámenuoraid resolušuvdna čalmmustahttá fuola Sámi luonddu dilis ja boahttevuođas ja čohkke evttohusaid doaibmabidjun. Sámenuorat gáibidit doaimmaid dálkkádatrievdama goahcamii ja dasa vuogáiduvvamii. Sámenuorat leat fuolas dálkkádatrievdama váikkuhusain earenoamážit sámiid árbevirolaš ealáhusaide ja kultuvrii.</p>
<p>– Resolušuvnnas mii ovdanbuktit gáibádusa, ahte sámi árbediehtu buktojuvvo dásseárvosaš diehtogáldun, go dutket ja hupmet dálkkádatrievdama birra, guovlluid geavaheamis ja árbevirolaš ealáhusain. IPCC-raporta muitala roavva dieđuid dálkkádatroasus. Mii leat hupman dálkkádatrievdama čuovvumušain ja min servoša deaividan váikkuhusain juo jahkeviissaid. Mii eat bastte caggat váikkuhusaid, muhto baicca mii galgat álggahit vuogáiduvvandoaimmaid dorvvastan dihte min kultuvrra, giela ja ealáhusaid, gávnnahit resolušuvnna ráhkadeapmái oassálastán Suoma Sámedikki nuoraidráđi sátnejođiheaddji <em type="italic">Anni-Sofia Niittyvuopio </em>ja Ruoŧa Sámedikki nuoraidráđi sátnejođiheaddji <em type="italic">Maria Unnes. </em></p>
<p>Das lassin resolušuvnnas gávnnahuvvo, ahte ovttasbargu sámenuoraid gaskkas galgá dorvvastuvvot oktasaš dáhpáhusaid ja čoahkkanemiid bokte, ja ovttasbarggu sámiid gaskkas riikkarájiid rastá ja ovttasbarggu eará eamiálbmogiiguin, galgá nannet ja lasihit.</p>
<p>Sámenuorat leat válmmastan resolušuvnna oassin davviriikkalaš sámenuoraid konferánssas. Resolušuvdna doaibmá bargoreaidun davviriikkalaš sámenuoraid ovttasbarggus, ja dat lea doaibmamálle dálkkádatrievdama vuostá rastá riikkarájiid.</p>
<p type="title">Resolušuvnna sáhttá lohkat</p>
<list><p type="listitem">davvisámegillii</p>
<p type="listitem">anárašgillii</p>
<p type="listitem">nuortalašgillii</p>
<p type="listitem">suomagillii</p>
<p type="listitem">eaŋgalasgillii</p>
</list><p>Davviriikkalaš sámenuoraid konferánsa dollojuvvui gáiddusdáhpáhussan 26.8.2021. Konferánsa váldolágideaddji lei Suoma Sámedikki nuoraidráđđi. Konferánsa lágiduvvui ovttasbarggus Norgga, Ruoŧa ja Suoma Sámedikkiid nuoraiddoibmiiguin. Konferánssas dolle sáhkavuoruid Suoma biras- ja dálkkádatministtar <em type="italic">Krista Mikkonen </em>, Sámi parlamentáralaš ráđi ságajođiheaddji <em type="italic">Aili Keskitalo, </em>Sámedikki ságajođiheaddji <em type="italic">Tuomas Aslak Juuso </em>ja nuorra badjealmmái <em type="italic">Jussa Seurujärvi. </em>Bargobájiid dolle <em type="italic">Emmi Nuorgam </em>, artivista <em type="italic">Pauliina Feodoroff </em>ja globála nuoraidorganisašuvdna <em type="italic">Youth4Nature. </em>Konferánssa temá lei dálkkádatrievdan, ja doppe ráhkaduvvui resolušuvdna. </p>
<p type="title">Lassedieđut</p>
<p><em type="italic">Anni-Sofia Niittyvuopio </em>Suoma sámedikki nuoraidráđi ságadoalli +358 40 708 2072 anni-sofia.niittyvuopio(at)samediggi.fi </p>
<p><em type="italic">Maria Unnes </em>Ruoŧa sámedikki nuoraidráđi ságadoalli maria.unnes(at)sametinget.se </p>
<p><em type="italic">Elli-Marja Hetta </em>Suoma sámedikki nuoraidčálli +358 50 382 5179 elli-marja.hetta(at)samediggi.fi </p>
</body></document>
