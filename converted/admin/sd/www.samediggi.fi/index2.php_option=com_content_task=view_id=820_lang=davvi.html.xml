<document xml:lang="sme" id="no_id"><header><title>Samediggi - Saamelaiskäräjät - Kultuvra</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>1208</wordcount><conversion_status type="standard"/><availability><free/></availability><submitter name="Børre Gaup" email="albbas@gmail.com"/><multilingual><language xml:lang="fin"/><language xml:lang="sme"/></multilingual><origFileName>http://www.samediggi.fi/index2.php?option=com_content&amp;task=view&amp;id=820&amp;lang=davvi.html</origFileName><parallel_text xml:lang="fin" location="index2.php_option=com_content_task=view_id=820_lang=finnish.html"/><parallel_text xml:lang="smn" location="index2.php_option=com_content_task=view_id=820_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kultuvra</p>
<p type="title">Juoiggus</p>
<p>Suomas leat golbma juoiganárbbi: davvisápmelaš luohti, anáraš livđe ja nuortalaš leu´dd. Árbevirolaš juoiggus leamaš álggos sámiid riittaide čadni ja luondduálbmogiidda mihtilmas albmabuktinvuohki heaggamáilmmi ja reálamáilmmi albmaneapmi.</p>
<p>Juigosat leat árgga rutiinnaid ja sosiálalaš diliid oassin. Boazodoalus juigosiin lea vuodjeluvvon spiret ja ráhkaduvvon gaskavuohta geahččuealli ja olbmo gaskii. Juigosiin oahpahit nuorat buolvva olbmuid ja fuolkevuogádaga birra, luonddus, báikkiin, boazodoallovugiin ja ealliin. Juigosiid fáttat šaddet servoša dehalašolbmuin, historjjálaš dáhpáhusain, boažodoalus, luonddubirrasis ja ealliin. Juigosat albmabuktet sosiálalaš vuogádaga ja kulturlaš jotkkolašvuođa. Ovdamearkan mánáid juigosat leat variašuvnnat vánhemiid juigosiin, mat leat fas variašuvnnat sin iežaset vánhemiid juigosiin. Mánáid riegádettiin, juoiggus lea addojuvvon dego gástanama hámis vuos ovttageardásaš nuohttan (tovdna) maŋŋelis olmmošjuoiggusin dievasmahtimin. Dát árbi lea measta jávkan Suoma sámiid siste.</p>
<p>Juigosis eai leat álo sánit (dajahusat), nuohtta ja jienageavahus leat dalle váibmosis. Oarjjasápmelaš vuohki juoigat lea albmabuktima dáfus gievrrat ja jienageavahus molsašuddá jođáneappot go nuortasápmelaš juoiganvuogis.</p>
<p><em type="italic">Suoma Sámi Grand Prix oassegilvvu vuoiti 2014, juoigi Petra Magga-Vars </em></p>
<p>Sámiid musihkkaárbbis eai olus geavahuvvo instrumeanttat. Dán áigge juoigama sáhttá dáktet dološ shamánaid geavahan mearvrresgáriin. Dan lassin dovdat 3-5-suorbmaráigge njurgganas, fádnobiipa, mii ráhkaduvvui olbmoborranrási vesás. Maiddái skilanasaid diehtit geavahuvvon.</p>
<p>Ruoŧasápmelaš Maj-Lis Skaltje lea girjjistis Luondu juoiggaha govvidan juigosa čuovvovvaččat (2005):</p>
<p><em type="italic">Juoiggus lea bohcco nuohtta </em></p>
<p><em type="italic">Juoiggus lea ožžon šuoŋáid lottiid, jogaid ja biekkaid jienain </em></p>
<p><em type="italic">Juoiggus lea oanedan guhkes sevdnjes dálveijaid, </em></p>
<p><em type="italic">lea leamašan skibirin viiddes meahcceguovlluin, </em></p>
<p><em type="italic">lea addán fámu go miellla lea šlunddas ja bargu lossat. </em></p>
<p><em type="italic">Juoiggus lea illu. </em></p>
<p><em type="italic">Juoiggus seailluha olbmo nuorran. </em></p>
<p><em type="italic">Juoiggus lea muitinvuohki, oktasašillu ja vuohki čujuhit ráhkisvuođa. </em></p>
<p><em type="italic">Juoiggus ollá guhkkelii go sánit, </em><em type="italic">lagada ja ovttasta sogaid, </em><em type="italic">ustibažžaid ja olmmošbuolvvaid. </em></p>
<p><em type="italic">Maiddái dat geat juo lea guođđán dán máilmmi </em></p>
<p>Sámiid juoiganárbi leai váras jávkat. Kristtalašosku doalai juigosa hui guhká bahádábálažžan ja dan leat maiddái váldekultuvra badjelgeahččan. Suomas juigosa árvu álggii lassánit suopmelaččaid siste sámiid stuorra dáiddára Nils Aslak Valkeapää ( Á  illohaš) dáidaga mielde. Áillohaš buvtii juigosa servodatlaččat dohkkehahttin ja árvvusatnon dáiddavuohkin ja čujuhii juoiganárbbi sodjilvuođa ja ovdáneami. Áillohaš buvttii juoiganárbái váikkuhusaid jazzis ja eará musihkkastiillain.</p>
<p>Sámeservoša ja dáiddáriid aktiiva barggu boađusin juoiganárbi lea álgán ealáskit ja juoigama oahpahit maiddái skuvllain. Kristtalašosku ii jurddaš šat negatiivalaččat juigosis ja juoigan lea maiddái gullon girkuin. Juoigama gullá geavatlaččat dušše Yle Sápmi prográmmain earet eará muhtun váldegottálaš konsearttaid dahje prográmmavurkemiid.</p>
<p>Juoiganárbi lea goit ainge áitatvuloš. Bargoeallin, eretfárren sámiid ruovttuguovllus ja gielamolsun leat váikkuhan sámiid siste juigosa gullamii ja geavaheapmai.</p>
<p>Sápmelaš juoigiin lea iežas gáhttoorganisašuvnna, Sámi juoigiid searvi. Stuorámus juoigandáhpáhus lea jahkásaččat Norgga Guovdageainnus beassážiid áigge lágiduvvon Sámi Grand Prix-gilvu, mas válljejit jagi buoremus juoiganluoiddastemiid.</p>
<p type="title">Modearna sámemusihkkka</p>
<p>Dálásámemusihkka oažžu váikkuhusaid nannosit árbevirolaš juigosis ja albmabuktimin ođđa albmabuktinvugiid ja sámekultuvrra ovdáneami. 1960-logu rájes sámegielat musihkka álggii čuovvut áiggi trendiid. Otná beaivve sámegillii rockki, poppi, etno, hevi, dánsamusihka, tekno, mánáidlávlagiid, sálmmaid ja ráp-musihka. Erenomážit sámegielat ráp-musihkka lea ožžon fuopmášumi maiddái álbmotlaš dásis.</p>
<p><em type="italic">Anárašgillii ráp-lávlu Amoc </em></p>
<p type="title">Girjjálašvuohta</p>
<p>Sámegielat girjjálašárbi lea nuorra. Máidnasiid muitaleapmi ja njálmmálaš muitalanárbi lea leamaš dehalaš sámekultuvrra oassi ja dieđusirdima buolvvas nubbái ja ráhkadan vuođu sámegielat girjjálašvuođa šaddamii. Vuosttas sámegielat prentosat ledje Ruoŧas jagi 1619 deaddiluvvon guokte kristtalaš girjji. Vuosttas davvisámegielat čáppagirjjálašvuođa bargu lei ruoŧasápmelaš Johan Turi čállán ja govuhan girji jagis 1910 <em type="italic">Muitalus sámiid birra </em>, mii lea muitalus badjesámiid eallimis.   Turi hálidii iežas sániid mielde muitalit eiseválddiide makkár leat sámiid eallin ja dilit, vai eiseválddit boađašedje dain diehtit. Turi govvida girjjistis erenoamáš dárkilit sámiid eallima, historjjá ja sámiid álbmotárbbi. Maiddái girječálli, dáiddár ja badjealmmái, Ruoŧa Jelleváris eret Nils Nilsson Skum govvidii sámiid luonddubirrasa ja baozodoalu. Muitaluvvui, ahte son árvvoštalai iežas girjji hátti das govviduvvon boazologu vuođul. Beakkánin Skum šattai, eandalii girjjiinnis Same sita - samebyn (1938). </p>
<p>Suoma sámeguovllus vuosttas mearkkašahtti sámegielat čáppagirjjálašvuođa girji lei vuovdaguoikkalaš oahpaheaddji Hans-Aslak Guttorma čoakkáldatgirji Koccam spalli (Herännyt tuulispää 1941). Čoakkáldagastis Guttorm ovddidii maiddái davvisámegiela čálalaš giela.</p>
<p>Sámegiela girjegiela ovdánettiin ja sámeservoša kultuvrralaš moriheami mielde sámegirjjálašvuohta álggii ovdánit 1970-logu álggu rájes. Girjjálašvuođas bođii vuohki govvidit servodaga dohkketmeahttun diliid ja láttiiduhttinproseassa váikkuhusaid sámiide.</p>
<p>Kirsti Paltto vuosttasromána Guhtoset dearvan min bohccot (Voijaa minun poroni ) lei Finlandia-evttohassan jagi 1986. Nils-Aslak Valkeapää diktaepos Beaivi, áhčážan, 1988 (Aurinko, isäni) vuittii Davvirikkaid ráđi girjjálašvuođabálkkášumi jagi 1991.</p>
<p>Suomas ii doaimma sámegielat girjjálašvuođa goasttideaddji goasttádus. Norggas doaibmi Davvi Girji goasttida maiddái Suoma sámiid dahkan girjjiid. Girjjálašvuođa ovdáneami váttásmahttet sm á  vva márkanat erenoamžit anáraš- ja nuortalašgielat čáppagirjjálašvuođas. Dán áigge čáppagirjjálašvuohta jorgaluvvo váldogiela ja sámegiela gaskkas.</p>
<p type="title">Govvadáidda</p>
<p>Vuosttas sápmelaš govvadáiddárat ledje girječálli Juhan Turi sihke norggasápmelaš John Savio. 1900-logu álggus eallán Savio bođii dovddusin muorrasárgosiiguin , mat ovdanbuktet árbevirolaš sápmelaš fáttaid.  Sápmelaš govvadáidaga golleáigodaga álggahii Nils Aslak Valkeapää sáme álbmoga mytologiijain ja luondogaskavuođas muitaleaddji dávvaliin. Govvadáidda váldá inspirašuvnnaidis dán áiggege nu báktetevnnegiin, shamanismmas, luonddus go duodjeárbbisge. Dán áigge govvadáidagis govvidit ain eanet sámiid vásihan servodatlaš dohkketmeahttun diliid ja láttiiduhttinpolitihka váikkuhusaid sámeservošii. Erenoamážit Anáris ássi Merja Aletta Ranttila lea beakkán shamanismma ja mytologiija málagovain gieđahalli. Árbevirolaččat dáidda lea sárgojuvvon bohcconáhkiide, dán áigge dáidaga dahket hui máŋggaide materiálaide ja máŋggain eará materiálain.</p>
<p><em type="italic">Dáiddár Outi Pieski dáiddabargu Sámekulturguovddáš Sajosis </em></p>
<p type="title">Dánsa</p>
<p>Sáme dánsaárbbis lea seilon dušše nuortalaččaid katrilla, mii lea ožžon váikkuhusaid ruošša dánsaárbbis. Katrilli oahpahit Anára skuvllain ja Čeavetjávrris ja Njellimis leat iežas katrillajoavkkut. Lea navdimis ahte sámiin leamašan shamanistalaš dološoskui ja bivdui gulavaš dánsaárbi, muhto das eai leat báhcán válddekeahttá dieđut sápmelaš álbmotárbái ii ge girjjálašvuhtii.</p>
<p type="title">Filbma ja dokumeanta</p>
<p>Filbmadáidagis ja dokumeanttain lea boahtán vuohki muitalit sámekultuvrras ja dan árbbis sihke govat váldekulruvraid doaimmaid váikkuhusain sámekultuvrii ja oktonas sámesogaide. Servodatlaš ovdanbuktin lea nana oassi sámi filbma - ja dokumeantadáidaga.</p>
<p>Sápmelaš filmma áigi álggii jagi 1987, go Nils Gaup bagadalai filmma Ofelaš (Tiennäyttäjä). Filbma lei Oscar-evttohassan. Sámefilmma <span type="quote">”ođđa bárru”</span> 2000-logu álggus lea buktán oidnosii ođđa bagadallibuolvva. Čalmmustahttima lea jođálmahttán filbmasuorggi lassánan oahpahus davvin. Jahkásaččat ođđajagemánus Anáris lágiduvvo eamiálbmogiid filbmafestivála Skábmagovat (<span type="quote" xml:lang="fin">”Kaamoksen kuvia”</span>) lea sámefilmma guovddáš forum.</p>
<p type="title" xml:lang="fin">Media</p>
<p>Oktasašrádio álggahii jeavddalaš sámegielat rádiosáddagiid Suomas jagi 1947 golggotmánus. Prográmmas lei álggos vuoiŋŋalaš prográmma sihke áigeguovdilis ođđasat. Dán áigge sámerádio, Yle Sápmi , lea ain dehalamos sámegielat diehtojuohkingaskaoapmi Suoma sámiide. Yle Sápmi sádde prográmma davvisámegillii, anáraš- ja nuortalašgillii. Yle Sápmi lea maid dehalaš čálalaš media, daningo dehalamos ođđasat leat čállon Yle Sápmi ruoktosiidduide. Yle Sápmi lea measta áidna media, gos sáhttá gullat sámiid juoiganárbbi ja ođđa sámemusihka. Yle Sápmi oažžui sámedikki sámi giellaráđi mieđihan gielladahku –bálkkášumi jagi 2013.</p>
<p>Oktasašrádio galgá buvttadit lága mielde oassin servodaga bálvalandoaimma bálvalusaid sámegillii. davviriikkaid oktasaš sámegielat tv-ođđasat, Ođđasat, álge jagi 2002 álggus. Dat buvttaduvvojit ovttasbarggus Suoma Yle Sámi Rádioin, Norgga NRK Sámi Radioin ja Ruoŧa SVT Sápmiin. Čakčat 2013 Oktasašrádio álggahii iežas sámegielat tv-ođđasiid sáddema váldegotti fierpmis. Yle Sápmi buvttada Suoma áidna sámegielat mánáidprográmma, Unna Junná.</p>
<p>Sápmelaš lei Suoma vuosttas sámegielat áigečála. Dat almmustuvai davvisámegillii jagiid 1935–2002. Dán áigge áidna sámegielat aviisa lea Norggas almmustuvvi Avvir, mii almmustuvvá guovtti geardde vahkus. Ánárašgielat searvi (Anarâškielâ Servi) lea almmustahttán Anarâš-lastta jagis 1987. Jagi 2011 addojuvvon ásahus aviissaid doarjagis dagai vejolažžan vuosttas geardde servodaga doarjaga mieđiheapmai sámegielat aviisamateriála buvttadeami várás. Doarjja lea mieđihuvvon ásahusa fápmui boahtima maŋŋá Lapin Kansai , mii buvttada sámegielat ođđasiid sihke deaddiluvvon aviisii ja fierbmái.</p>
<p>Álbmotlaš symbolat</p>
<p>Sámi soga lávll a lea sámiid virggálaš álbmotlávlla. Sámi soga lávlaga sániid lea čállán vuosttas sápmelaš riikkabeaialmmái (stuorradikki áirras) Isak Saba ja nuohta bidjan komponista Arne Sørlie.</p>
<p>Sámi leavgga lea plánen sápmelaš dáiddár Astrid Båhl. Dan fáddá boahtá meavrresgáris ja lullisápmelaš Anders Fjellnera divttas Páiven párneh (Beaivvi bártnit), mas Fjellner govve sámiid beaivvi nieidan ja bárdnin. Leavgga rukses gierdu govve beaivváža ja alit mánu.</p>
<p>Leavga ja Sámi soga lávlla dohkkehuvvojedje Sámiid 13. konferánssas Åres jagi 1986. Álbmotlávlaga melodiija dohkkehuvvui Sámiid 15. konferánssas Helssegis 1992.</p>
</body></document>
