<document xml:lang="sme" id="no_id"><header><title>Sápmelaččaid guolástanášši gearretrievttis vuoitán jurista Anne Nuorgam lea válljejuvvon ON:id eamiálbmogiid bissovaš foruma ságadoallin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>241</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/04/22/sapmelaccaid-guolastanassi-gearretrievttis-vuoitan-jurista-anne-nuorgam-lea-valljejuvvon-onid-eamialbmogiid-bissovas-foruma-sagadoallin/?lang=dav</origFileName><parallel_text xml:lang="fin" location="saamelaisten_kalastusasian_karajaoikeudessa_voittanut_juristi_anne_nuorgam_on_valittu_yk:n_alkuperaiskansojen_pysyvan_foorumin_puheenjohtajaksi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sápmelaččaid guolástanášši gearretrievttis vuoitán jurista Anne Nuorgam lea válljejuvvon ON:id eamiálbmogiid bissovaš foruma ságadoallin</p>
<p>Anne Nuorgam álggaha vuossárgga 22.4. ON:id eamiálbmogiid bissovaš foruma ságadoallin. Nuorgam lea vuoigatvuođadiehtagiid magisttar ja sámedikki áirras. Son lea nammaduvvon bissovaš foruma áššedovdilahttun árktalaš eamiálbmogiid, inuihtaid ja sápmelaččaid guovllus. Nuorgam háliida ságadoalliáigodagastis nanosmahttit eamiálbmogiid rolla dálkkádatrievdama caggamis ja eamiálbmogiidda laktáseaddji konflivttaid čoavdimis.</p>
<p>Njukčamánus Nuorgam vuittii ovttas golmmain eará sápmelaččain guolástangearregiid Lappi gearretrievttis. Gearretrievtti mielde guolástanláhka ráddjii sápmelaččaide vuođđolágas ja riikkaidgaskasaš rievttis dorvvastuvvon vuoigatvuođa guolástit iežaset ruovttuguovllus. Duopmu ii leat vel lágafámolaš.</p>
<p><span type="quote">“Lea áigi duohtandahkat rivttiid. Guovttelogi jagi áigge eamiálbmogiid vuoigatvuođat leat dovddastuvvon riikkaidgaskasaš rievttis. Háliidan, ahte vuoigatvuođat ollašuvvet maiddái dábálaš sápmelaččaid eallimis. Min guolástangearregastin lei dehálaš lávki dán bálgás. Ságadoallin áiggun dahkat álgagiid eamiálbmogiid vuoigatvuođaid nanosmahttima várás”</span>, muitala Nuorgam.</p>
<p>Bissovaš forum lea máilmmi stuorámus eamiálbmogiid čoahkkaneapmi. Eamiálbmogiid, ON:id organisašuvnnaid ja stáhtaid ovddasteaddjit čoahkkanit ON:id oaivegoartilii, mii lea New Yorkas. Forumii vuordit badjel 1500 oasseváldi. Bissovaš foruma temán lea dán jagi eamiálbmogiid árbevirolaš diehtu.</p>
<p>Nuorgama jođihan ON:id eamiálbmogiid bissovaš forum (UNPFII) addá ávžžuhusaid eamiálbmogiid vuoigatvuođaid ollašuhttimis. Forum heiveha ON:id eamiálbmotjulggaštusa (UNDRIP). Julggaštusas dorvvastuvvo eamiálbmogiid iešráđđenvuoigatvuohta ja vuoigatvuohta ráđđeohcamii ja ovddalgihtii mieđiheapmái gažaldagain, main lea mearkkašahtti váikkuhus eamiálbmogiid eallimii. UNFPII lea ON:id ekonomiija- ja sosiálaráđi ECOSOC vuollásaš ráđđeaddi doaibmaorgána.</p>
<p>Nuorgam lea válljejuvvon bissovaš foruma lahttun árktalaš guovllus. Son ovddasta forumis árktalaš eamiálbmogiid, sápmelaččaid ja inuihtaid.</p>
<p><em type="italic">Lassedieđut ja jearahallanbivdagat </em>: UNFPII ságadoalli Anne Nuorgam, telefonnummir +358 40 534 3316, šleađgapoasta anuorgam@gmail.com, twitter @ANuorgam </p>
<p>ON:id eamiálbmogiid bissovaš foruma UNFPII neahttasiiddut: https://www.un.org/development/desa/indigenouspeoples/</p>
</body></document>
