<document xml:lang="sme" id="no_id"><header><title>Eana- ja meahccedoalloministeriija čielggada spiehkastatmuohtadili váikkuhusaid boazodollui - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>285</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/13/eana-ja-meahccedoalloministeriija-cielggada-spiehkastatmuohtadili-vaikkuhusaid-boazodollui/?lang=dav</origFileName><parallel_text xml:lang="fin" location="maa-_ja_metsatalousministerio_selvittaa_poikkeuksellisten_lumiolosuhteiden_vaikutuksia_poronhoitoon.html"/><parallel_text xml:lang="smn" location="eennam-_ja_meccitualuministerio_seelvatskuat_spiekastahlas_muotatile_vaikuttasaid_puasuitualun.html"/><parallel_text xml:lang="sms" location="madd-_da_mea_cctaallministeria_ciolgad_a_lnn_aarrai_muottvue_jj_vaaiktoozzid_puazzhoiddu.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Eana- ja meahccedoalloministeriija čielggada spiehkastatmuohtadili váikkuhusaid boazodollui</p>
<p>Eana- ja meahccedoalloministeriija lea addán 5.3.2020 mearrádusa Bálgosiid ovttastusa álgaga vuođul vahága čielggadeamis, mii lea deaividan boazodoalu. Mearrádusa mielde Luondduriggodatguovddáš ráhkada boazovahátlágas dárkkuhuvvon čilgehusa muohtadili dihtii lágas dárkkuhuvvon vejolaš vahágin sihke dan váikkuhusain boazodollui. Čielggadeapmi ráhkaduvvo 2.8.2020 rádjai.</p>
<p>Eana- ja meahccedoalloministeriija oaidná mearrádusastis čielga áššin, ahte muohtadilli lea dán dálvve váddásut go gaskamearálaččat. Dálvvi 2019-2020 gassamuohttaga sáhttá maiddái gávnnahit dálkediehtaga lágádusa statistihkain . Eana- ja meahccedoalloministeriija oaivvilda, ahte dat addá doarvái vuođustallon siva álgit vahága čielggadeapmái boazovahátlága mielde.</p>
<p><span type="quote">“Sámediggi atná buorrin, ahte eana- ja meahccedoalloministeriija lea álggahan čielggadit spiehkastatmuohtadili duođalašvuođa boazodoalloguovllus”</span>, dadjá Sámedikki ságajođiheaddji Tuomas Aslak Juuso.</p>
<p>Ministeriija geahčai goittotge, ahte vahága viidodaga ii sáhte luohtehahtti láhkai čielggadit boazovahátlágas máinnašuvvon njealji vahku áigemearis, dasgo muohtadili guhkkodat ja dan váikkuhusat nugo eallit guđđon bohccuid jámut ja miesseproseanta čilget easkka maŋŋelabbos giđđat ja álgogeasi. Nugo maiddái vejolaš vahágat ja jámut leat duođaldeamis maŋŋá ee. boazologuid gárvánettiin.</p>
<p><span type="quote">”Lea fuotni, go dillái ii bastojuvvo reageret dál dalán go dasa livččii dárbu. Muohtadilli ja jiekŋagearddit skálvviid siste leat dagahan lassibiebmama dárbbu máŋggain bálgosiin. Jođánis reageremiin livčče vejolaččat sáhttán eastadit stuorát vahágiid”</span>, joatká II várreságajođiheaddji Leo Aikio.</p>
<p><span type="quote">”Rievdi dálkkádaga geažil bálgosiid ja siiddaid návcca reageret jođánit rievdi luonddudiliide deattuhuvvá. Lea dehálaš, ahte badjealbmát bastet ieža meroštallat iežaset doaimmaid luonddudili mielde”</span>, loahpaha ságajođiheaddji Juuso.</p>
<p>Sámediggi doarjalii eana- ja meahccedoalloministeriijai, ahte eana- ja meahccedoalloministeriija álggahivčče nu jođánit go vejolaš dahkat čilgehusa das, sáhttágo dán dálvvi muohtadili doallat dakkár boazodoalu deaividan áššin, man vuođul badjealbmáide livčče vejolaš oažžut luonddudili dagahan ekonomalaš massimiidda buhtadusa Bálgosiid ovttastusa álgaga mielde.</p>
<p><em type="italic">Govva: Tarja Länsman </em></p>
<p type="title">Lassidieđut:</p>
<p>Ságajođiheaddji Tuomas Aslak Juuso tel. 040 1871 331, tuomas.juuso(at)samediggi.fi</p>
<p>II várreságajođiheaddji Leo Aikio tel. 040 621 6505, leo.aikio(at)samediggi.fi</p>
<p>Ealáhusčálli Sarita Kämäräinen tel. 040 186 7258, sarita.kamarainen(at)samediggi.fi</p>
</body></document>
