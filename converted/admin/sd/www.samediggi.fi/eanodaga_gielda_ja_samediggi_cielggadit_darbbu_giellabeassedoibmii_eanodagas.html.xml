<document xml:lang="sme" id="no_id"><header><title>Eanodaga gielda ja Sámediggi čielggadit dárbbu giellabeassedoibmii Eanodagas - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>242</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/05/31/eanodaga-gielda-ja-samediggi-cielggadit-darbbu-giellabeassedoibmii-eanodagas/?lang=dav</origFileName><parallel_text xml:lang="fin" location="enontekion_kunta_ja_saamelaiskarajat_selvittavat_kielipesatoiminnan_tarvetta_enontekiolla.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Eanodaga gielda ja Sámediggi čielggadit dárbbu giellabeassedoibmii Eanodagas</p>
<p>Sámediggi ohcá jahkásaččat oahpahus- ja kulturministeriijas stáhtadoarjaga sámi kultur- ja giellabeassedoaimma váras. Giellabeassedoaimma bokte leat ealáskahttán ja nanosmahttán sámegielaid ja sámi kultuvrra iešguđetge guovlluin Suomas. Dál sámeguovllus doibmet logi giellabeasi ja njeallje eará sajiin Suomas. Dain leat ovcci davvisámegillii, golbma anárašgillii ja guokte nuortalašgillii. Eanodagas davvisámegielat giellabeassi lea leamaš oassin gieldda árrabajasgeassinfáladaga jagi 2018 álggu rájes.</p>
<p>Giellabeassi lea gielalaš vehádahkii dahje álgoálbmogii gullevaš mánáide oaivvilduvvon árrabajásgeassin, man ulbmilin lea sirdit mánáide giela, man váhnemat eai sáhte sirdit ruovttus obage dahje doarvai. Sámegielat giellabeasis buot doaibma lea álggu rájes dušše sámegillii, giellabesiin geavahuvvo giellabeassemetoda. Giela oahppet árgabeaivvi dilalašvuođain ja lunddolaččat bargguid bokte. Giellabeassi lea beaktileamos vuohki sirdit giela mánáide ruovttu olggobealde. Giellabesiid viggamuššan lea bajasgeassit mánáid šaddat ođđa giellahupmin ja giela sirdin. Sámegiella ovdana giellabeasis mána agi ja eará giellabirrasa mielde juogo nubbin eatnigiellan dahje unnimusat nana nubbi giella. Doaimma ulbmilin lea maid nanosmahttit máná identitehta ja oahppat dovdat sámekultuvrra.</p>
<p>Doaibma ollašuhtto nu ahte vuollel skuvlaahkásaččaide ordnejuvvo sámegielat árrabajasgeassin ja skuvlalaččaide dárbbu mielde eahketbeaivedoaibma. Giellabeassedoaimma plánema váras Eanodaga gielda ja Sámediggi čielggadit sámebearrašiid dárbbu ja dáhtu searvat giellabeassedoaibmii Eanodaga gielddas čávčča 2018 rájes.</p>
<p>Mii bivdit daid bearrašiid, geat leat beroštuvvan giellabeassedoaimmas, vástidit elektrovnnalaš Webropol-jearahallamii <em type="italic">bearjadaga 8.6.2018 radjái. </em>Jearahallan gávdno suomagillii ja davvisámegillii dán čujuhusas: </p>
<p>http://www.webropolsurveys.com/kielipesa.net</p>
<p><em type="italic">Lassidieđut </em></p>
<p>Sámedikki gielladorvočálli Anne Kirste Aikio: anne-kirste.aikio@samediggi.fi , 040 707 5626</p>
<p>Sámedikki giellabeassekordináhtor Annika Pasanen: annika.pasanen@samediggi.fi , 040 662 4741</p>
<p>Eanodat gieldda árrabajasgeassinstivrejeaddji Taina Ketola: taina.ketola@enontekio.fi , 040 569 4114</p>
</body></document>
