<document xml:lang="sme" id="no_id"><header><title>Sámediggi ovttamielalaš lassiáigge dárbbus duohtavuođa- ja soabadankommišuvnna bargui - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>342</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/22/samediggi-ovttamielalas-lassiaigge-darbbus-duohtavuoda-ja-soabadankommisuvnna-bargui/?lang=dav</origFileName><parallel_text xml:lang="fin" location="saamelaiskarajat_yksimielinen_lisaajan_tarpeesta_totuus-_ja_sovintokomission_tyolle.html"/><parallel_text xml:lang="smn" location="samitigge_oovtamielalas_laseaaigi_taarbust_tuotavuota-_ja_sovadattamkomissio_paargon.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi ovttamielalaš lassiáigge dárbbus duohtavuođa- ja soabadankommišuvnna bargui</p>
<p>Sámedikki čoahkkin ságastalai lassiáigge dárbbus duohtavuođa- ja soabadankommišuvnna bargui. Čoahkkin gávnnahii, ahte lassiáigge dárbu lea jagi 2023 loahpa rádjai. Álgomuttu mandáhta mielde raportta livčče galgan luohpadit skábmamánus 2022. Sámediggi mearridii áššis jagi vuosttas čoahkkimis guovvamánu 18 beaivve 2021.</p>
<p>– Kommišuvnna barggu álggaheapmi lea ádjánan ja min lea dehálaš sihkkarastit, ahte kommišuvdnii várrejuvvo doarvái áigi dán dehálaš barggu várás, dadjá Sámedikki I várreságajođiheaddji Anni Koivisto lassiáigge dárbbu birra.</p>
<p>Sámediggi gieđahalai čoahkkimis maiddái stáhtaráđi evttohusa, mii guoskkai duohtavuođa- ja soabadankommišuvnna lahtuid. Ášši gieđahallui čoahkkimis ii – almmolaš áššin, dasgo ášši gieđahallan lea ain gaskan. Nuortalaččaid siidačoahkkimat gieđahalle ášši 20.-21.2.2021, man maŋŋá kommišuvnna lahtuid oktiiheiveheapmi jotkojuvvo Sámedikkiin, Nuortalaččaid siidačoahkkimiin ja Stáhtaráđi kansliijain.</p>
<p type="title">Sámedikki muitalus stáhtaráđđái jagis 2020</p>
<p>Jagi 2020 áigge Sámedikki buot doibmii váikkuhii koronaviruspandemiija ja dan dagahan spiehkastatdilli. Sámediggi geahččala viidásabbot ovddidit oktasašbarggu ja diehtojuohkima Suoma stáhta guvlui. Dán dárkkuhusa várás jotkojuvvui riikkabeaibellodagaid ja Sámedikki oktasašbargoorgána bargu. Ja maiddái Sámedikki ja sierra ministeriijaid gaskasaš oktasašbargu ovddiduvvui sámeáššiid ráđđádallanbeivviid oktavuođas ollašuhtton ságastallamiid ja njuolggo ráđđádallamiid bokte.</p>
<p>Sámedikki doaimma ja váikkuhanvejolašvuođaid heajudii ain resursaváilevuohta. Bargodearvvasvuođafuolahus lea jagi 2020 dearvvasvuođadárkkistuscealkámušas bivdán Sámedikki giddet fuopmášumi barggu noađuheami geahpedeapmái.</p>
<p>Sámediggi addá jahkásaččat stáhtaráđđái ráđđehusa muitalusa ráhkadeami várás muitalusa das, mii mearkkašahtti lea dáhpáhuvvan sámiid erenomážit guoski áššiid ovdáneamis.</p>
<p>Loga Sámedikki muitalusa stáhtaráđđái jagis 2020 (suomagillii)</p>
<p type="title">Bargoveahkapolitihkalaš prográmma jođiha Sámedikki bargoveahkahálddahusa</p>
<p>Sámedikki bargoveahkapolitihkalaš prográmmain ovddiduvvojit bargoservoša buresveadjin, ámmátdáidu ja oassálastinvejolašvuođat sihke ovddiduvvojit bargosearvvuš, jođiheaddjiid- ja bargosearvvušdáiddut sámekultuvrii dehálaš árvvuid mielde.</p>
<p>Loga Sámedikki bargoveahkapolitihkalaš prográmma válgabadjái 2020-2023 (suomagillii)</p>
<p type="title">Sámi Giellagáldu anárašgiela giellajuhkosii Anna Morottaja ja Hannu Kangasniemi</p>
<p>Sámedikki čoahkkin evttoha anárašgiela giellajuhkosii doaibmabadjái 2020-2023 Anna Morottaja ja Hannu Kangasniemi. Giellajuhkosii ovdal válljejuvvon guokte lahtu ledje almmuhan, ahte luohpaba giellajuhkosa lahttovuođas.</p>
<p>Giellajuhkosat doibmet Sámi giellagáldu oktavuođas ja addet ávžžuhusaid áššiin, mat gusket sámegielaid geavaheami, nugo normerema ja ođđa terminologiija. SPR nammada dasto lahtuid giellajuhkosiidda.</p>
<p type="title">Lassidieđut:</p>
<p>Ságajođiheaddji Tuomas Aslak Juuso, 040 687 3394, tuomas.juuso(at)samediggi.fi</p>
<p>I várreságajođiheaddji Anni Koivisto, 040 415 5969, anni.koivisto(at)samediggi.fi</p>
<p>Dieđihančálli Johanna Alatorvinen, 010 839 3140 / 040 663 4493, johanna.alatorvinen(at)samediggi.fi</p>
<p>Ságajođiheaddji veahkkebargi Laura Olsén-Ljetoff, 010 839 3190 / 040 617 5113, laura.olsen-ljetoff(at)samediggi.fi</p>
</body></document>
