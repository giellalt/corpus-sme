<document xml:lang="sme" id="no_id"><header><title>Sámediggi sihtá Jiekŋameara ruovdegeainnu linnjádeami eret váldima eanangoddelávas - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>384</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/03/10/samediggi-sihta-jieknameara-ruovdegeainnu-linnjadeami-eret-valdima-eanangoddelavas/?lang=dav</origFileName><parallel_text xml:lang="fin" location="saamelaiskarajat_vetoaa_jaameren_radan_linjauksen_poistamiseksi_maakuntakaavasta.html"/><parallel_text xml:lang="smn" location="samitigge_kiasa_jiengameera_rade_linjim_meddalistman_eennamkoddekaavast.html"/><parallel_text xml:lang="sms" location="saa_mte_gg_annaatt_jiongngmiar_ru_vddcuokku_li_njjoozz_maddka_ddkaa_vest_jaukkeem_bea_lest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi sihtá Jiekŋameara ruovdegeainnu linnjádeami eret váldima eanangoddelávas</p>
<p>Lappi lihtu stivra mearridii njukčamánu 1. beaivve dohkkehit Davvi-Lappi eanangoddeláva 2040 ja evttoha, ahte Lappi lihtu váldostivra dohkkeha láva čoahkkimis miessemánu 17. beaivve 2021. Jiekŋameara ruovdegeainnu linnjádeapmi bissu eanangoddelávas viiddes vuostálastimis fuolakeahttá. Sámediggi doarjala Lappi lihtu váldostivrii ahte Jiekŋameara ruovdegeainnu linnjádeapmi eret váldo eanangoddelávas.</p>
<p>– Lappi lihttu doallá gitta Jiekŋameara ruovdegeainnus, vaikke ruovdegeaidnolinnjádeapmi ii gula johtolat- ja kommunikašuvdnaministeriija válmmaštallan johtolatvuogádatplánii jagiide 2021-2032. Dál livčče maiddái áigi juo dasa, ahte Lappi lihttu váldá vuhtii duohtaáššiid ja luohpá linnjádeamis, iige doala sápmelaččaid eahpediđolažžan čuovvovaš guoktelogi jagi, dadjá Sámedikki II várreságajođiheaddji Leo Aikio.</p>
<p>Sámediggi ja máŋggat eará dáfut leat máŋgii sierra oaiviliin ja cealkámušain buktán ovdan, ahte vuostálastet Jiekŋameara ruovdegeainnu merkema oppa čujuheapmin eanangoddelávvii. I várre-ságajođiheaddji Anni Koivisto lea oassálastán Sámedikki nammadan áššedovdilahttun Lappi lihtu stivrra čoahkkimiidda ja buktán maiddái doppe ovdan sámiid oainnuid ruovdegeaidnolinjjás. Lassin Jiekŋameara ruovdegeaidnu lea gávnnahuvvon johtolat- ja kommunikašuvdnaministeriija barggahan čielggadusas ekonomalaččat gánnátmeahttumin.</p>
<p>– Sámit ja máŋggat eará doaibmit leat buktán ovdan oainnuid ja vuođustallan oaiviliid olles proseassa áigge. Cealkámušain, muittuhusain, oaiviliin ja eará doaimmain ii leamaš váikkuhus Lappi lihtu stivrra oidnui, vaikke vuođustusat ruovdegeainnu negatiivvalaš váikkuhusain sámiid eallinbirrasii, gillii, servošii ja árbevirolaš ealáhusaide leamašan čielgasat, joatká Koivisto.</p>
<p>Sámediggi lea eanangoddeláva birra addin cealkámušas gávnnahan, ahte vuođđolága 17.3 § sihke KP-soahpamuša 27 artiklas váldon sámekultuvrra hedjonahttingielddus estet Jiekŋameara ruovdegeainnu huksema. Ollašuvadettiin fidnu hedjonahtášii dovdomassii eamiálbmot sámiid vuoigatvuođa doalahit ja ovddidit iežaset kultuvrra dagahemiin dasa dakkár mearkkašahtti hehttehusa nugo vuođđolágas dárkkuhuvvo. Sámediggi lea maiddái buktán ovdan, ahte ruovdegeainnu huksen dárkkuhivčče sámiid ja eará álbmoga bággosirdimiid, mii livčče vuostá ON:id eamiálbmotjulggaštusa 10 artikla.</p>
<p>Riikkadási johtolatvuogádatplána jagiide 2021-2032 ja Suoma árktalaš politihka strategiija leat bárrásiin válmmaštallama vuolde. Plánaide eai gula sámiid ruovttuguovllu čađa johtti ruovdegeaidnolinnjádeamit, muhto guktot plánat čuvodit ráđđehusprográmmii merkejuvvon linnjádemiid. Linnjádeamit gusket Giepma-Háhpárándi- máđija elrávdnjema ja Suoma ruovdegeaidnofierpmádaga laktima lávgadut Ruoŧa ruovdegeaidnofierpmádahkii ja dan bokte riikkaidgaskasaš dávvirfievrrideami duvdima Norgga Narvikii. Loga Sámedikki cealkámuš riikkadási johtolatvuogádatplánas jagiide 2021-2032</p>
<p>Davvi-Lappi eanangoddeláva 2040 lea dárkkuhus leat gárvvis giđđat 2021 ja dat guoská Anára, Soađegili ja Ohcejoga gielddaid. Loga lasi Lappi lihtu neahttasiidduin: https://www.lapinliitto.fi/aluesuunnittelu/maakuntakaavoitus/vireilla-olevat-maakuntakaavat/pohjois-lapin-maakuntakaava/</p>
<p type="title">Lassidieđut</p>
<p>II várreságajođiheaddji Leo Aikio, t. 040 621 6505, leo.aikio(at)samediggi.fi</p>
<p>I várreságajođiheaddji Anni Koivisto, t. 040 415 5969, anni.koivisto(at)samediggi.fi</p>
<p>Vs. birasčálli Tiina Lovisa Solbär, t. 010 839 3184 / 050 599 9725, tiinalovisa.solbaer(at)samediggi.fi</p>
<p>Má. láhkačálli Sarita Kämäräinen, t. 010 839 3143 / 040 186 7258, sarita.kamarainen(at)samediggi.fi</p>
</body></document>
