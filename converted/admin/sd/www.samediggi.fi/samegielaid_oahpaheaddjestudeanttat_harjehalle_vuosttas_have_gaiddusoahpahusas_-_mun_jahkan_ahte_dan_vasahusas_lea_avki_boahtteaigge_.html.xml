<document xml:lang="sme" id="no_id"><header><title>Sámegielaid oahpaheaddjestudeanttat hárjehalle vuosttaš háve gáiddusoahpahusas – “Mun jáhkán, ahte dán vásáhusas lea ávki boahtteáigge” - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>299</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/05/12/samegielaid-oahpaheaddjestudeanttat-harjehalle-vuosttas-have-gaiddusoahpahusas-mun-jahkan-ahte-dan-vasahusas-lea-avki-boahtteaigge/?lang=dav</origFileName><parallel_text xml:lang="fin" location="saamen_kielten_opettajaopiskelijat_harjoittelivat_ensimmaista_kertaa_etayhteyksin_-_uskon_etta_tasta_kokemuksesta_on_hyotya_tulevaisuudessa_.html"/><parallel_text xml:lang="smn" location="samikielai_mattaatteijeeuappeeh_harjuttallii_vuossamuu_tove_kaidusohtavuodaiguin_-_mun_oskom_ete_taan_feerimist_lii_avkki_puatteevuodast_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámegielaid oahpaheaddjestudeanttat hárjehalle vuosttaš háve gáiddusoahpahusas – <span type="quote">“Mun jáhkán, ahte dán vásáhusas lea ávki boahtteáigge”</span></p>
<p>Boahttevaš sámegielaid oahpaheaddjit leat vuosttaš háve čađahan oasi oahpaheaddjehárjehallamis gáiddusin Sámegielaid gáiddusoahpahusa pilohttaprošeavttas . Oahpaheaddjehárjehallit leat leamašan anáraš-, nuortalaš- ja davvisámegielas. Oahpaheaddjehárjehallamat gullet Oulu universitehta Geabbilis allaskuvla -prošektii , mas skuvlejuvvojit sámegielat ávnnasoahpaheaddjit.</p>
<p>Oahpaheaddjehárjehallamis studeanttat leat oahpásnuvvan gáiddusoahpahusa pedagogihkkii ja didaktihkkii ja maiddái čiekŋudan iežaset máhtu digitála oahpahusreaidduid geavaheamis. Oahpaheaddjehárjehallit leat čuvvon gáiddusoahppodiimmuid ja maiddái doallan diimmuid ieža. Oahpaheapmái sii leat ožžon doarjaga ja láidema gáiddusprošeavtta oahpaheddjiin. – Oahpaheaddjehárjehallamis lean oahppan maiddái ieš, go hárjehallit leat geavahat duostilit iešguđegelágan digitála reaidduid iežaset oahpahusas, illuda láidesteaddji oahpaheaddji Satu Pieski.</p>
<p>– Gáiddusoahpahus lea boahtteáiggi oahpahusvuohki, muitala Sámegielaid gáiddusoahpahusa pilohttaprošeavtta prošeaktahoavda Hanna Helander. – Lea fiinna ášši, ahte mii leat bastán hukset ođđa sámegiela oahpaheddjiide vejolašvuođa oahpásnuvvat gáiddusoahpahussii ja dan geavatlaš beliide juo sin studerenmuttus. Gáiddusoahpahusa dovdan lea dehálaš boahttevaš oahpaheddjiide.</p>
<p>Maiddái Geabbilis allaskuvla -prošeavtta koordináhtor Tiina Mattanen oaidná, ahte ovttasbargu lea lihkostuvvan ja dat lea leamašan dehálaš. – Mii leat ožžon movttiidahtti máhcahaga sihke hárjehalliin ja oahpaheddjiin. Lean ilus, go mii beasaimet geahččaladdat ođđa vugiid čađahit oahpaheaddjehárjehallama.</p>
<p>Boahttevaš davvisámegiela oahpaheaddji Máren-Elle Länsman lea duđavaš, go beasai hárjehallat gáiddusoahpahusas. – Háliidin beassat oaidnit ja geahččaladdat ieš, mo gáiddusin oahpahuvvo. Lei maiddái somá hárjehallat dakkár oahpaheaddji oahpus, gii lea juo guhkit áigge oahpahan gáiddusin. Mun jáhkán, ahte dán vásáhusas lea ávki boahtteáigge.</p>
<p>Sámegielaid gáiddusoahpahusprošeavttas oahpahuvvojit dán lohkanjagi 17 ovda- ja vuođđoskuvlajoavkku ja golbma logahatjoavkku anáraš-, nuortalaš- ja davvisámegielas. Geabbilis allaskuvla -prošeavttas studerejit logenár oahpaheaddjestudeantta, ja sin pedagogalaš oahput joatkašuvvet dán jagi lohppii. Skuvlenprošeavtta skuvlejumiid ordnejit ovttasbarggus Oulu universitehta Giellagas-instituhta, bajásgeassindiehtagiid dieđagoddi ja Sámi oahpahusguovddáš. Sihke gáiddusoahpahus- ja skuvlenprošeavtta ruhtada Oahpahus- ja kulturministeriija.</p>
<p type="title">Lassedieđut:</p>
<p>Sámegielaid gáiddusoahpahusprošeakta Hanna Helander hanna.helander(at)edu.utsjoki.fi 040 701 2094</p>
<p>Geabbilis allaskuvla -prošeakta Tiina Mattanen tiina.mattanen(at)oulu.fi 029 4483 451</p>
<p>Sámegielaid gáiddusoahpahusprošeakta Unna-Maari Pulska unna.pulska(at)samediggi.fi 040 614 5549</p>
</body></document>
