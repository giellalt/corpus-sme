<document xml:lang="sme" id="no_id"><header><title>Sámediggi oassálasttii Barents guovllu Sámi Summit -allačoahkkimii Brysselis - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>338</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/31/samediggi-oassalasttii-barents-guovllu-sami-summit-allacoahkkimii-brysselis/?lang=dav</origFileName><parallel_text xml:lang="fin" location="saamelaiskarajat_osallistui_barentsin_alueen_sami_summit_-huippukokoukseen_brysselissa.html"/><parallel_text xml:lang="smn" location="samitigge_uasalistij_barents_kuavlu_sami_summit_-njunoscuakkiman_brysselist.html"/><parallel_text xml:lang="sms" location="saa_mte_gg_vuassoodi_bareents_vuu_d_sami_summit_-jonnsabbra_brysslest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi oassálasttii Barents guovllu Sámi Summit -allačoahkkimii Brysselis</p>
<p>Sámedikki delegašuvdna oassálasttii 22.-24.3.2023 lágiduvvon Barents guovllu eamiálbmogiid allačoahkkimii (Summit of Barents Euro-Arctic Indigenous Sámi People). Sámi allačoahkkima lágidedje Suoma sámediggi ja Suoma Barents euroárktalaš ráđi ságajođiheaddjit ovttasbarggus Eurohpa parlameanttain.</p>
<p>Allačoahkkima ságajođiheaddjin doaimmai Sámedikki 1. várreságajođiheaddji Anni Koivisto, guhte ovddasta Suoma Sámedikki Barents euroárktalaš ráđi (BEAC) eamiálbmogiid bargojoavkkus. Sámedikki delegašuvdnii gulle lassin stivrra lahttu Anne Nuorgam, kulturlávdegotti ságajođiheaddji Pirita Näkkäläjärvi, ealáhus- ja vuoigatvuođalávdegotti ságajođiheaddji Asko Länsman, skuvlen- ja oahppamateriálalávdegotti ja giellaráđi ságajođiheaddji Tauno Ljetoff, láhkačálli Kalle Varis, riikkaidgaskasaš áššiid čálli Inka-Saara Arttijeff ja ságajođiheaddji veahkkebargi Niina Siivikko.</p>
<p>– Lea hui dehálaš, ahte mii doalvut sámiid sáni Eurohpa uniovnna dássái viiddes arenas ja lasihit áddejumi das, man máŋggabealagit EU-mearrádusat čuhcet min árgabeaivái. Sávan, ahte dát allačoahkkin veahkeha min boahttevuođas hukset bissovaš oktavuođa min parlameanttaid gaskii, gávnnaha várreságajođiheaddji Anni Koivisto.</p>
<p>Prográmmas ledje hállamin Eurohpa komišuvnna ja parlameantta lahttut ja sámiid ja eará riikkaid ovddasteaddjit. Allačoahkkima rahpansáhkavuoru doalai Eurohpa parlameantta ságadoalli Roberta Metsola, guhte muittuhii, ahte parlameantadállu gullá maiddái sámiide. Allačoahkkima rahpanoasis dearvvahansáhkavuoru geavahii maiddái Suoma oaiveministtar Sanna Marin, guhte buvttii ovdan dehálaš áššin ee. sámiid duohtavuođa- ja soabadankomišuvnna barggu ja sámediggelága ođastusa. Sámi parlamentáralaš ráđđi luobahii sutnje seammás ávžžuhusa , mii guoská sámiid iešmearridanvuoigatvuođa nannema. Loahpahussáhkavuoru doalai Eurohpa parlameantta várreságadoalli Heidi Hautala, guhte muittuhii ee. ahte ruoná sirdašuvvamis ii oččošii dagahit vahága olmmošvuoigatvuođaide, man ii sáhte máhcahit.</p>
<p>Sámedikki delegašuvdna deaivvadii allačoahkkima oktavuođas maiddái máŋggaid Eurohpa parlameantta suopmelaš lahtuid, ja lassin komissára Jutta Urpila, Eurohpa dorvvolašvuođa- ja ovttasbargoorganisašuvnna vehádatáittardeaddji doaimmahaga ovddasteaddjiid ja Suoma bissovaš EU-ovddasteaddjiid. Deaivvademiin ságastallojuvvui ovttas ee. vugiin nannet sámiid oassálastinvuoigatvuođa Eurohpa parlameanttas ja dárbbus EU siskkáldas eamiálbmotpolitihkkii. Maiddái Sámedikki nuoraidráđi ovddasteaddjit deaivvadedje allačoahkkima áigge EU-mearrideaddjiid.</p>
<p>– Eu-dási mearrádusat gusket sámiid sihke njuolga ja eahpenjuolgadit. Lea vealtameahttun, ahte sámiid oassálastin mearrádusdahkamii dorvvastuvvo, vai sámiid dárbbut ja oainnut váldojuvvojit vuhtii, joatká Koivisto.</p>
<p>Allačoahkkima sáhttá geahččat Eurohpa parlameantta siidduin: 23.3. ja 24.3.</p>
<p>Allačoahkkima ruovttusiiddut: https://www.samisummit.org/</p>
<p>Govat allačoahkkimis:</p>
<list><p type="listitem">Eurohpa parlameanta</p>
<p type="listitem">Stáhtaráđi kansliija</p>
</list><p type="title">Lassedieđut:</p>
<p>Anni Koivisto I várreságajođiheaddji 040 415 5969 anni.koivisto@samediggi.fi</p>
<p>Inka-Saara Arttijeff riikkaidgaskasaš áššiid čálli 010 839 3198 / 050 574 7629 inka-saara.arttijeff@samediggi.fi</p>
</body></document>
