<document xml:lang="sme" id="no_id"><header><title>Sámediggi almmuha ohcan láhkai restoráŋŋabargi fásta barggu - ohcanáigi lea jotkojuvvon 31.7.2023 rádjai - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>222</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/05/26/samediggi-almmuha-ohcan-lahkai-restorannabargi-fasta-barggu/?lang=dav</origFileName><parallel_text xml:lang="fin" location="saamelaiskarajat_ilmoittaa_haettavaksi_ravintolatyontekijan_toistaiseksi_voimassa_olevan_tehtavan_-_hakuaikaa_jatkettu_31_7_2023_saakka.html"/><parallel_text xml:lang="smn" location="samitigge_almoot_uuccamnaal_raavadviasupargee_tuaistaazan_vyeimist_orroo_tooima.html"/><parallel_text xml:lang="sms" location="saa_mte_gg_i_lmmat_ooccamnalla_restrantt-tuajjla_poossinalla_vioggast_aarrai_tuaj_-_ooccamaai_j_lie_juatkkam_31_7_2023_rajja.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi almmuha ohcan láhkai restoráŋŋabargi fásta barggu – ohcanáigi lea jotkojuvvon 31.7.2023 rádjai</p>
<p>Anára girkosiidii Juvdujoga gáddái huksejuvvon sámekulturguovddáš Sajos lea Suoma sápmelaččaid hálddahusa ja kultuvrra guovddáš. Sajos lea máŋggakultuvrralašvuođa deaivvadansadji – dáhpáhusdállu, kongreassaguovddáš ja čoahkkinbáiki.</p>
<p>Mii ohcat fásta bargogaskavuhtii Sajosa Restoráŋŋa Čaijui restoráŋŋabargi, guhte lea iešráđálaš ja čeahppi ja geas leat buorit vuorrováikkuhusdáiddut. Bargu álggášii 1.9.2023 dahje soahpamuša mielde. Gelbbolašvuođaeaktun lea barggu eaktudan heivvolaš skuvlejupmi ja sámegiela máhttu (ásahus 1727/95). Barggu ceavzilis dikšuma veahkeha buorre sámekultuvrra dovdámuš, doarvái bargohárjánupmi sullasaš bargguin ja buorit streassagierdannávccat.</p>
<p>Máŋggabealat barggut sisttisdollet áššehasbálvaleami, koahka veahkeheami iđitbeaiborramuša ja vitriidnabuktagiid ráhkadeamis, čoahkkinguossohemiid, lihtiid, rusttegiid ja gievkkana doallama buhtisin ja eará bargguid, mat leat dábálaččat restoráŋŋas. Mii sávvat, ahte ohccis lea hygieniija- ja alkoholapássa. Barggus dárbbašuvvo beaivválaččat sámegiella, suomagiella ja eaŋgalasgiella. Bargoáigi lea restoráŋŋa Čaiju rabasáiggiid mielde váldoáššis árgabeivviin 8–17 gaskkas, muhto muhtumin bargu lea ovdamearkan dáhpáhusaid oktavuođas eahkediin ja vahkkoloahpain.</p>
<p>Restoráŋŋabargi bálkkámáksin mearrašuvvá Sámedikki bálkávuogádaga gáibádusdási VI/III mielde (vuođđobálká 2027,13 euro/mb). Vuođđobálkká lassin barggus máksojuvvojit 24 % sámeguovllu lassi ja ahkelasit, mat mearrašuvvet bargohárjánumi mielde. Friddjahápmásaš ohcanreivve ja vejolaš ánsologahallama ja eará mildosiid galgá máhcahit 31.7.2023 rádjai dán ohcamušskovi bokte (rahpasa ođđa ruvttui) .</p>
<p>Lassedieđuid barggus addá hálddahushoavda Pia Ruotsala-Kangasniemi tel. 040 726 2688 ja Restoráŋŋa Čaiju beaivválaš jođiheamis vástideaddji koahkka Sari Mikkola, tel. 040 588 4062.</p>
<p>Lassedieđut Sajosis ja Sámedikkis neahttasiidduin www.sajos.fi ja www.samediggi.fi</p>
<p>Anáris 26.5.2023 Sámediggi</p>
</body></document>
