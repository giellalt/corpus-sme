<document xml:lang="sme" id="no_id"><header><title>Sámemusihka konsearttat njuolggosáttan Sajosis - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>282</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/10/samemusihka-konsearttat-njuolggosattan-sajosis/?lang=dav</origFileName><parallel_text xml:lang="fin" location="saamelaismusiikin_konsertteja_suoratoistona_sajoksesta.html"/><parallel_text xml:lang="smn" location="samimuusik_konserteh_stream-vuolgattassan_sajosist.html"/><parallel_text xml:lang="sms" location="strii_mjum_saa_m-musiikk_konsee_rt_sajoozzast.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámemusihka konsearttat njuolggosáttan Sajosis</p>
<p>Sámedikki sámemusihkkaguovddáš ja sámekulturguovddáš Sajos lágidit livestream-konsearttaid ráiddu geassemánus. Konsearttat sáddejuvvojit njuolggosáttan sámekulturguovddáš Sajosis, Anáris ja daid sáhttá čuovvut nuvttá. Konseartabáikái eai váldojuvvo olbmot. Konsearttaid sáhttá čuovvut čujuhusas sajos.fi/live .</p>
<p>Konsearttaid ráiddu álggaha gaskavahku 10.6. nuortalašgielat <em type="italic">Suõmmkar-joavku </em>. Suõmmkar ovttastahttá boares nuortalaš árbemusihka ođđaáigásaš máilmmimusihkkii. Joavkkus lávluba ja leuddeba nuortalaš Anna Lumikivi ja Hanna-Maaria Kiprianoff, geat leaba váldán sogaideaskka giela ja kultuvrra ruovttoluotta easka rávesolmmožin ja oahpahallan álbmogeaskka musihkkaárbevieru arkiivvaid bagadallamis. Musihkkajoavku almmustahtii vuosttaš albuma <em type="italic">Suõmmkar </em>borgemánus 2018, ja lea bárrásiin bargame nuppi albuma. </p>
<p>Duorastaga 11.6. konseartta doallá <em type="italic">Ulla Pirttijärvi-Länsman ovttas Ulda-joavkkuin </em>. Pirttijärvi-Länsman lea okta dovdoseamos sámemusihkar earenoamážit árbevirolaš vokálamusihka, juoigama olis ja luohti lea nannosit mielde maiddái Uldda musihkas. Joavku lea vuođđuduvvon jagi 2009 ja dat lea almmustahttán guokte albuma; <em type="italic">Ulda </em>(2012) ja <em type="italic">Roijk </em>(2016). Goalmmát album lea boahtime. </p>
<p>Gaskavahku 17.6. loaiddasta <em type="italic">Ante Aikio joavkkuinis </em>. Aikio lea anárlaš musihkar ja girječálli, guhte lea almmustahttán máŋggaid čálalaš bargguid ja juoigan publihkkii juo jahkeviissaid. Son lea leamaš mielde Korpiklaani-joavkku njunnoša, Jonne Järvelä, guovtti soloalbumis ja loaiddastan Saimaa Sinfonietta -orkestera juoigansolistan. Mannan gease son almmustahtii iežas vuosttaš persovnnalaš single, <em type="italic">Šuvvá </em>, man buvttadii ruoŧŧelaš ráppejeaddji Kitok. Miessemánus 2020 Aikio almmustahtii iežas vuosttaš albuma <em type="italic">Eret. </em></p>
<p>Konsearttaid ráiddu loahpaha 24.6. <em type="italic">Wimme &amp; Rinne </em>. Wimme Saari ja Tapani Rinne leaba bargan musihka ovttas juo badjel njealjádasjahkečuođi ja leaba johtán loaiddasteame iešguđet nannámiin. Láveš guoktá dáláš čoakkádus lea duo, Wimme &amp; Rinne, mas guktuid persovnnaid duogáš ja vásáhus ovttastuvvet. Boađusin lea hearkkes ja fámolaš musihkka, mii lea mielde dás ja dál. </p>
<p>Buot konsearttat álget dmu 19.00 ja daid sáhttá čuovvut čujuhusas sajos.fi/live</p>
<p><span type="quote">Konsearttat10.6. Suõmmkar11.6. Ulla Pirttijärvi &amp; Ulda17.6. Ante Aikio24.6. Wimme &amp; Rinne</span></p>
<p type="title">Lassedieđut:</p>
<p>Sámemusihkkaguovddáža plánejeaddji Oula Guttorm oula.guttorm(at)samediggi.fi 040 6674545</p>
</body></document>
