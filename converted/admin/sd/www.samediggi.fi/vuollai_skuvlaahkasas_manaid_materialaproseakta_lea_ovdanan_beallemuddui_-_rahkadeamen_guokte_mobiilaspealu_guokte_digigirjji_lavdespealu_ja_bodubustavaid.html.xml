<document xml:lang="sme" id="no_id"><header><title>Vuollái skuvlaahkásaš mánáid materiálaprošeakta lea ovdánan beallemuddui - ráhkadeamen guokte mobiilaspealu, guokte digigirjji, lávdespealu ja bođubustávaid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>292</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/05/03/vuollai-skuvlaahkasas-manaid-materialaproseakta-lea-ovdanan-beallemuddui-rahkadeamen-guokte-mobiilaspealu-guokte-digigirjji-lavdespealu-ja-bodubustavaid/?lang=dav</origFileName><parallel_text xml:lang="fin" location="alle_kouluikaisten_lasten_materiaalihanke_on_edennyt_puolivaliin_-_tekeilla_kaksi_mobiilipelia_kaksi_digikirjaa_lautapeli_ja_irtokirjaimet.html"/><parallel_text xml:lang="smn" location="vuala_skovlaahasij_parnai_materiaalhaaha_lii_ovdanam_pelimuudon_-_rahtimnaal_kyehti_moobiilspeela_kyehti_digitaallii_kirje_lyevdispeela_ja_podoipuustaveh.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Vuollái skuvlaahkásaš mánáid materiálaprošeakta lea ovdánan beallemuddui – ráhkadeamen guokte mobiilaspealu, guokte digigirjji, lávdespealu ja bođubustávaid</p>
<p>Sámedikki Vuollái skuvlaahkásaš mánáid materiálaprošeakta álggahii doaimma ođđajagemánu álggus, ja lea ovdánan dál beallemuddui. Prošeavtta oktan ulbmilin lea doarjut mánáid sámegiela oahppama dálá áigge materiálaiguin árrabajásgeassimis, ovdaoahpahusas ja ruovttuin. Doarjaga várás leat dál ráhkadeamen guokte mobiilaspealu, guokte digigirjji, lávdespealu ja bođubustávaid.</p>
<p><em type="italic">Mánáid sárgumat boazofáttát lávdespealu várás. </em></p>
<p>Nana kartoŋŋas bustávaid hápmái čuhppon bođubustávat ráhkaduvvojit váldoáššis árrabajásgeassima ja ovdaoahpahusa dárbbuide lohkama ja čállima álgagiid doarjjan. Bustávaid fárus juhkkojit rávvagat ja pedagogalaš neavvagat daid geavaheami várás. Lávdespealu jurddan lea iežas boazočorraga stuorrudeami mielde oahppat bohccuide laktáseaddji sátneráju sihke ovddidit matematihkalaš jurddašeami. Miellagiddevaš ja suohtas lávdespealu leat plánen Onneli Sieppi ja Elle Máret Valkeapää oassin Sámi mánáidgárdeoahpaheaddjiskuvlema. Digitálalaš girjjiin nubbi ráhkaduvvo Satu Moshnikoff geasuheaddji diktagirjji Njuämmlaž njoikk vuođul, ja nubbi Ulla Sainio liekkus girjjis Karhu ja Kettu, mii lea almmustuvvan diibmá suomagielat dohpegirjin. Guktuid girjjiid digiveršuvdnii boahtá teavsttaid guldaleami lassin máná oassálahtti doaibma. Mobiilaspealut bohtet guovtte speallansuorggi máhttis, Kapy Toysis ja Zaibatsu Interactives, geaid barggut leat earret eará Pikku Kakkonen spealut Bigálus ja Nuottiniitty sihke Möllit. Mobiilaspealuid ulbmilin lea movttiidahtti ja beroštahtti dahkama lassin doarjut mánáid sátneráju viidáneami ja iežas máinnastandáiddu ovdáneami.</p>
<p><span type="quote">“Prošeakta lea buorre fárttas ja vuosttas bohtosiid vuordit vejolaččat juo ovdal geasi.”</span> muitala prošeavtta plánejeaddji Petra Kuuva. <span type="quote">“Oktasašbargu lea bargojuvvon fitnodagaid lassin priváhta olbmuiguin, geaidda olu giitosat rávvagiin, evttohusain ja veahkis. Leamašan illu plánet ja buvttadit prošeavtta, man bohtosiin lea illu ja ávki čuozahatjoavkku lassin maiddái sámegiela eará oahppiide.”</span></p>
<p>Prošeavtta ruhtadeapmi boahtá Oahpahus- ja kulturministeriijas, ja prošeakta nohká borgemánu maŋimuš beaivve. Buot materiálat buvttaduvvojit nuortalašgillii, davvisámegillii ja anárašgillii.</p>
<p type="title">Lassidieđut prošeavttas:</p>
<p>Petra Kuuva / Piäkkáá Heeihâ Petra má. materiálaplánejeaddji Sámediggi Sajos | FI-99870 Anár tel. +358 10 839 3128 | +358 40 623 3341 petra.kuuva(at)samediggi.fi facebook Kuuva Petra Työ</p>
</body></document>
