<document xml:lang="sme" id="no_id"><header><title>Samediggi - Saamelaiskäräjät - Gilbbesjávrri ovddideapmi boastto luottaid alde</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>251</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=451&amp;lang=davvi.html</origFileName><parallel_text xml:lang="fin" location="index2.php_option=com_content_task=view_id=451_lang=finnish.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Gilbbesjávrri ovddideapmi boastto luottaid alde</p>
<p>Sámediggi lea addán otne cealkámuša Gilbbesjávri 2020-fidnus Eanodaga gildii. Gilbbesjávrri ovddidanplána oaivilin lea ráhkadit vuođu Gilbbesjávrri guvlui ráhkaduvvon oppalašlávvii. Fidnu válmmaštallá stivrenjoavku. Sámedikki ovddasteaddji stivrenjoavkkus lea badjealmmái Per Antti Labba. Fidnu jođiha Eanodaga gielda.</p>
<p>Ovddidanplánas evttohuvvojit duovddahissa ja parkerensadji Sánái, ođđa turisma- ja luopmoviste-guovllut, njealjejuvllatgeinnodat ja maiddái ođđa luottat Čahkaljávrái ja Jeahkkážii. Sámediggi ii sáhte guottihit dáid evttohusaid. Ovddideamis eai leat vuhtii váldon sámekultuvrra ja –boazodoalu dárbbut. Ovddidanplána bilidivččii Sáná riikkaviidosaččat divrras duovdaga ja maiddái Gilbbesjávrri guovllu kulturhistorjjálaš ja biraslaš árvvuid.</p>
<p>Sámediggi oaivvilda, ahte Gilbbesjávrri ovddideamis galgá deattuhit ekologalaš turismma ovddideami ja doarjut olmmošvuimmiiguin ollašuhtton vánddardeami. Ovddidanplánas galgá ovdasajis sihkkarastit guovllu orruid loaktima. Gávdnomis leahkki vuođđoinfrastruktuvrra, nugo duolvačáhceráidnenkapasiteahtta, elrávdnefierpmádat ja mátketelefonfierpmádat galget ožžojuvvot áššáigul-levaš dássái ovdal ođđa huksenfidnuid álggaheami.</p>
<p>Ođđa turismabálvalusaid sáhttá govttolaččat hukset. <span type="quote">”Sadji luopmo- ja turismabálvalusaide ožžojuvvo go luhppojuvvo mátkevovdnaguovlluin ja váldojit dain guorusin báhcán guovllut luopmoviste- ja turismabálvalusatnui”</span>, muitala Klemetti Näkkäläjärvi. Ovddidanplána lea válmmaštallon stuorra hoahpuin. Eanodaga gielda lea evttohan, ahte ovddidanplána dohkkehuvvošii 9.2.2011 stivrenjoavkku čoahkkimis. <span type="quote">”Sámediggi gáibida fidnui joatkkaáiggi geassemánu 2011 rádjái. Ovddidanplána lea gaskan ja ruossalas, váikkuhusaid árvvoštallamat leat váilevaččat ja guovllu orruid ja sámedikki galgá gullat ovdal plánas mearrideami, nu ahte lassiáigi lea duođaid dárbbatlaš”</span>, oaivvilda Näkkäläjärvi.</p>
<p>Gilbbesjávrri ovddidanplána fuolastuhttá guovllu sápmelaččaid. <span type="quote">”Juos evttohusat olláhuvvet, nohká máŋgasis boazodoallu dáppe Giehtaruohttasis. Ovddidanplánas evttohuvvojit nu stuorra guovlluid sirdimat boazodoalu olggobeallái, ahte sámiid vuođđovuoigatvuođat leat uhki vuolde. Ovddidanplána ii sáhte dohkkehit dákkárin”</span>, muitala Per Antti Labba.</p>
<p>Sámedikki cealkámuš Gilbbesjávri 2020-fidnus.</p>
<p>Lassidieđut: ságajođiheaddji Klemetti Näkkäläjärvi,</p>
<p>Sámedikki ovddasteaddji Gilbbesjávri 2020-fidnu stivrenjoavkkus, Per Antti Labba,tlf. 040-9639858</p>
</body></document>