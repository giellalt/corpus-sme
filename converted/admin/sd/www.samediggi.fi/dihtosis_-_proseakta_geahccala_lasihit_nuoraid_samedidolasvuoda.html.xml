<document xml:lang="sme" id="no_id"><header><title>Dihtosis – prošeakta geahččala lasihit nuoraid sámediđolašvuođa - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>240</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/12/dihtosis-proseakta-geahccala-lasihit-nuoraid-samedidolasvuoda/?lang=dav</origFileName><parallel_text xml:lang="fin" location="dihtosis-hanke_pyrkii_lisaamaan_nuorten_saamelaistietoisuutta.html"/><parallel_text xml:lang="smn" location="dihtosis-haaha_vigga_lasettid_nuorai_tiaduid_sammilijn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dihtosis – prošeakta geahččala lasihit nuoraid sámediđolašvuođa</p>
<p>Eurohpá rasismma ja utnohisvuođa vuostásaš kommišuvdna ECRI lea addán Supmii ohpit ávžžuhusaid rasismma ja utnohisvuođa vuostásaš bargui. Gieskat almmustuvvan raporttas kommišuvdna buvttii ovdan fuola earret eará sámekultuvrra uhcánaš dovdamis Suomas. ( Yle 12.9 .) Raporttas máinnašuvvo maiddái, ahte sámediđolašvuođa galggašii lasihit skuvllain ja váldoálbmoga gaskavuođas iešguđetlágan kampánjjain.</p>
<p>Sámedikki nuoraidráđi ja Nuoraid Akademiija oktasašprošeakta Dihtosis lea geahččalan iežas bealistis vástidit dán dárbui ja lasihit suopmelaš nuoraid ja oahppolágádusaid diđolašvuođa sámiin. Prošeavtta olis lea ráhkaduvvon metodapáhkka, gos leat olu dieđut, ja man vehkiin oahpaheaddjit sáhttet jođihit sámetemát skuvladiimmuid ieža. Sámedikki nuoraidráđđi ja Nuoraid Akademiija leat skuvlen skuvlagalledeaddjiid, geat leat guossástallan oahppolágádusain miehtá Suoma. Skuvlagalledeaddjit leat sámenuorat.</p>
<p>Oahpahus- ja kulturministeriija ruhtademiin ollašuhtton prošeakta váldui vuostá iluin álgojagis, ja fállojuvvon skuvlagalledeamit várrejuvvojedje visot oatnelanbottas. Erenomáš vuostáiváldin muitala goittotge justa das, maid ECRI:a raportage ovdan buktá: sámediđolašvuohta ii leat doarvái. Oahppamateriálain sápmelašvuođa birra muitaluvvo kánske dušše mottiin cealkagiin. Ovtta skuvlagalledeami áigge nuoraid sámediđolašvuohta sáhttáge lassánit mearkkašahtti láhkai.</p>
<p>Joatkit bargomet Dihtosis – prošeavtta olis stuorra movttain ja čeavláivuođain, muhto sátni <span type="quote">“prošeakta”</span> geažida juo dan, ahte jearaldagas ii leat fásta doaibmamálle. Danin livččiige erenomáš dehálaš hukset bissovaš vuogádagaid, ammes mánáid ja nuoraid sámediđolašvuohta leat dušše iešguđetlágan prošeavttaid dahje ovdamearkan skuvlagalledemiid oažžuma veagas. Sámit leat Eurohpá áidna eamiálbmot, man birra suopmelaš skuvlalágádus galggašii sáhttit muitalit ovttaveardásaččat buot suopmelaš nuoraide.</p>
<p>Minna Lehtola, prošeaktabargi, <em type="italic">Sámedikki nuoraidráđđi </em>, tel: 010 839 3132, minna.lehtola(at)samediggi.fi </p>
<p>Ulla Saalasti, prošeaktakoordináhtor, <em type="italic">Nuoraid Akademiija </em>, tel: 040 567 4203, ulla.saalasti(at)nuortenakatemia.fi </p>
</body></document>
