<document xml:lang="sme" id="no_id"><header><title>Sámediggi bivdá nammadanevttohusaid sámi dálkkádatráđi lahttun - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>409</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/05/02/samediggi-bivda-nammadanevttohusaid-sami-dalkkadatradi-lahttun/?lang=dav</origFileName><parallel_text xml:lang="fin" location="saamelaiskarajat_pyytaa_nimeamisehdotuksia_saamelaisen_ilmastoneuvoston_jaseniksi.html"/><parallel_text xml:lang="smn" location="samitigge_tattu_nomattemiavtuttasaid_saami_songngadahraadi_jesanin.html"/><parallel_text xml:lang="sms" location="saa_mte_gg_raukk_noomeeme_tkkoozzid_saa_m_aimmos-suavtoozz_vuazzli_zzen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi bivdá nammadanevttohusaid sámi dálkkádatráđi lahttun</p>
<p><em type="italic">Sámi dálkkádatráđđi ásahuvvo doarjut sámi árbevirolaš dieđu vuhtii váldima mearrádusbargamis, mii laktása dálkkádatpolitihkkii. Sámi dálkkádatráđđi čohkiida ságajođiheaddjis, várreságajođiheaddjis ja eanemustá logi lahtus. Uhcimustá bealli dálkkádatráđi lahtuin galget leat sámi árbevirolaš dieđu h </em><em type="italic">álddašeaddjit. Sámediggi válmmaštallá evttohusa dálkkádatráđi čoahkkáibidjun sámi árbevirolaš dieđu hálddašeaddjiid oasil. </em></p>
<p>Sámediggi bivdá sámeservošis evttohusaid sámi árbevirolaš dieđu hálddašeaddjiin sámi dálkkádatráđđái. Evttohusat bivdojuvvojit nu viidát go vejolaš sierra sámeealáhusaid ja -kultuvrra dovdiin, sierra ahkeluohkáid ja sohkabeliid ovddasteaddjiin, davvisámegiela, nuortalašgiela ja anárašgiela giellaguovlluin sámiid ruovttuguovllu sierra osiin. Sáhttá evttohit ovtta dahje juo eanet go ovtta olbmo. Nammadanevttohusa galgá vuođustallat.</p>
<p>Nammadanevttohusat bivdojuvvojit 21.5.2023 rádjai šleađgapoasttain info@samediggi.fi dahje poastta fárus Sámediggi, Sajos, 99870 Anár. Evttohusas galget oidnot iežas namma ja maiddái evttohuvvon olbmo oktavuođadieđut ja diehtu su njálmmálaš miehtamis evttohassan.</p>
<p type="title">Sámi dálkkádatráđđi</p>
<p>Sámi dálkkádatráđđi lea sorjjasmeahttun áššedovdiorgána, gos galget leat ovddastuvvon sámi árbevirolaš dieđu hálddašeaddjit ja maiddái ovddastus dehálaš dieđasurggiin. Sámi dálkkádatráđis ásahuvvo ođđa dálkkádatlága (423/2022) 21 §:s ja lága vuođul addojuvvon ásahusas (435/2023). Stáhtaráđđi ásaha sámi dálkkádatráđi ságajođiheaddji ja lahtuid njealje jahkái hávil. Lahttun sáhttá doaibmat eanemustá guokte doaibmabaji maŋŋálágaid. Sámi dálkkádatráđi lahtuide máksojuvvo jahkebuhtadus. Ságajođiheaddji buhtadus lea 5 000 euro, várreságajođiheaddji 3 000 euro ja lahtu 1 500 euro.</p>
<p>Sámi dálkkádatráđi bargun lea addit cealkámušaid dálkkádatpolitihka plánain sámekultuvrra ovddideami oasil. Dálkkádatráđđi sáhttá bargat dálkkádatnuppástussii ja maiddái sámekultuvrii ja vuoigatvuođaide laktáseaddji diehtovuođu buvttadeami guoski earáge doaimmaid. Sámi dálkkádatráđđi mearrida čoahkkimiin ja doaimmain iehčanasat dálkkádatlága ja stáhtaráđi ásahusa vuođul. Orgána geavada doaimmas ii leat ovddit vásáhus.</p>
<p>Sámi dálkkádatráđi vuođđudeapmi ávžžuhuvvui jagi 2021 Suoma árktalaš politihka strategiijas. Sámi dálkkádatráđi vuođđudeapmi evttohuvvui maiddái SAAMI – Sámiid vuogáiduvvan dálkkádatnuppástussii -prošeavtta loahpparaporttas. Dálkkádatnuppástus lea čielgasit oidnomis sámiid ruovttuguovllus.</p>
<p type="title">Sámedikki válgabaji guovddáš mihttomearri ollašuvvá</p>
<p>Sámi árbevirolaš ealáhusaid doarjun dálkkádatnuppástussii vuogáiduvvamis buot vugiiguin lea okta dain Sámedikki válgabaji 2020–2023 guovddáš mihttomeriin.</p>
<p>-Sámi dálkkádatráđi vuođđudeapmi lea leamaš Sámedikki válgabaji njunušmihttomearri. Illudan sakka, ahte mii sáhttit dál bivdit sámiin nammadanevttohusaid dálkkádatráđđái, gávnnaha Sámedikki ságajođiheaddji Tuomas Aslak Juuso</p>
<p>– Oasistis dálkkádatráđđi lea vuohki vástidit dálkkádatnuppástusa sámekultuvrii buktán hástalusaide. Dát ođđa orgána nanne sámiid osolašvuođa Suoma dálkkádatpolitihkas, lohká vs. birasčálli Tiina Lovisa Solbär.</p>
<p>Sámediggi čohkke iežas nammadanevttohusa sámi árbevirolaš dieđu hálddašeaddjin boahtán evttohusaid vuođul. Mihttomearrin lea, ahte sámi dálkkádatráđđi ásahuvvošii vuosttas njealje jagi badjái geasi 2023 áigge. Lahtuid čehppodaga ja duogáža oasil figgojuvvo máŋggabealat ja dássedettolaš čoahkkáibidjui. Juohke sámi ruovttuguovllu gielddas galgá leat uhcimustá okta ovddasteaddji.</p>
<p>Sámi dálkkádatráđi lahtuid ohcan álggahuvvui | Birasministeriija</p>
<p type="title">Lassedieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso@samediggi.fi</p>
<p>Tiina Lovisa Solbär vs. birasčálli 050 5999 725 tiinalovisa.solbaer@samediggi.fi</p>
<p><em type="italic">Govva: Ville Fofonoff </em></p>
</body></document>
