<document xml:lang="sme" id="no_id"><header><title>Sámenuorat čohkkejit fámuideaset dálkkádatrievdama vuostá konferánssas 26.8. - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>230</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/08/23/samenuorat-cohkkejit-famuideaset-dalkkadatrievdama-vuosta-konferanssas-26-8/?lang=dav</origFileName><parallel_text xml:lang="eng" location="sami_youth_come_together_to_fight_climate_change_in_a_conference_on_26_august.html"/><parallel_text xml:lang="fin" location="saamelaisnuoret_kokoavat_voimansa_ilmastonmuutosta_vastaan_konferenssissa_26_8_.html"/><parallel_text xml:lang="smn" location="saminuorah_cuakkejeh_vuoimijdis_songngadahnubastus_vuasta_konferensist_26_8_.html"/><parallel_text xml:lang="sms" location="saa_mnuor_na_rre_vioggees_aimmosmuuttas_vuastta_konferee_nsest_26_8_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámenuorat čohkkejit fámuideaset dálkkádatrievdama vuostá konferánssas 26.8.</p>
<p><em type="italic">Davviriikkalaš sámenuoraid konferánsa lágiduvvo 26.8.2021. Konferánssa temá lea dálkkádatrievdan ja dat lágiduvvo gáiddusin. Konferánsa lea nuvttá ja rabas buot sámenuoraide. </em></p>
<p>– Lea hui fiinna ášši, ahte sámenuorat besset guhkes áigái rastá riikkarájáid ságastallat sidjiide áigeguovdilis ja dehálaš áššiin. Jáhkán, ahte mii gávdnat dehálaš čalmmustemiid dálkkádatrievdamii ja dan vuostásaš bargui, muhto maiddái vuogáiduvvama birra, illuda nuoraidráđi ságajođiheaddji Anni-Sofia Niittyvuopio.</p>
<p>Konferánssas leat miellagiddevaš sáhkavuorut biras- ja dálkkádatministtar Krista Mikkonenis, Sámi parlamentáralaš ráđi ságajođiheaddjis Aili Keskitalos, nuorra badjealbmás Jussa Seurujärvis ja maiddái Sámedikki ságajođiheaddjis Tuomas Aslak Juusos. Dan lassin konferánssa prográmmas leat bargobájit. Bargobájiid dollet nuoraid jođihan globála organisašuvdna Youth4Nature, someváikkuheaddji Emmi Nuorgam ja maiddái aktivista, bagadalli-giehtačálli Pauliina Feodoroff.</p>
<p>-Mii sávvat, ahte nuorat oassálastet roahkkadit bargobájiide, main ohcat nuoraide alcceseaset heivvolaččamus váikkuhanvugiid. Dálkkádatrievdan sáhttá dárpmehuhttit, muhto mii háliidit arvvosmuhttit gávdnat oktasaš fámu ja sága dálkkádatrievdama vuostásaš servodatlaš barggus, muitala konferánssa prošeaktabargi Milla Pulska.</p>
<p>Árktalaš eamiálbmogat vásihit dálkkádatrievdama garrasepmosit ja sámenuorat leatge fuolastuvvan dálkkádatrievdama váikkuhusain sámiid árbevirolaš ealáhusaide ja sámekultuvrii. Konferánssas hábmejuvvo dálkkádatrievdama vuostásaš resolušuvdna ja plánejuvvojit sámenuoraid doaibmamállet rastá stáhtaid rájiid.</p>
<p>Sámi parlamentáralaš ráđi vuollásaš nuoraidráđđi lágida guovtti jagi gaskkaid davviriikkalaš sámenuoraid konferánssa. Konferánssa lágidit veahkkálaga Norgga, Ruoŧa ja Suoma Sámedikkiid nuoraiddoaibmit. Konferánssa váldolágideaddji lea Suomabeale Sámedikki nuoraidráđđi. Konferánssa mihttomearri lea arvvosmuhttit sámenuoraid ovddidit sámi servodaga.</p>
<p>Lassedieđut konferánssas: www.nuor.fi</p>
<p type="title">Lassedieđut:</p>
<p>Anni-Sofia Niittyvuopio Sámedikki nuoraidráđi ságajođiheaddji 040 7082 072 anni-sofia.niittyvuopio(at)samediggi.fi</p>
<p>Milla Pulska prošeaktabargi 040 669 5295 milla.pulska(at)samediggi.fi</p>
</body></document>
