<document xml:lang="sme" id="no_id"><header><title>Seminára sámenuoraid vásihan seksuálalaš heađušteamis ja -veahkaválddis sihke digitálalaš muitaleami bargobádji iešsoardimiid eastadeami dihtii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>395</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/08/21/seminara-samenuoraid-vasihan-seksualalas-headusteamis-ja-veahkavalddis-sihke-digitalalas-muitaleami-bargobadji-iessoardimiid-eastadeami-dihtii/?lang=dav</origFileName><parallel_text xml:lang="fin" location="seminaari_saamelaisnuorten_kokemasta_seksuaalisesta_hairinnasta_ja_-vakivallasta_seka_digitaalisen_tarinankerronnan_tyopaja_itsemurhien_ehkaisemiseksi.html"/><parallel_text xml:lang="smn" location="seminaar_saminuorai_kuahtam_seksuaallii_heemadmist_ja_-viehavaaldist_sehe_digitaallii_mainastallam_pargopaaja_jiessuurmij_estiman.html"/><parallel_text xml:lang="sms" location="seminaar_saa_mnuori_seksuaal_laz_heammummsest_da_viokkvaa_ldest_di_digitaal_laz_musttlem_tuajjpaa_jj_jiocchiavtummsi_coggma.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Seminára sámenuoraid vásihan seksuálalaš heađušteamis ja -veahkaválddis sihke digitálalaš muitaleami bargobádji iešsoardimiid eastadeami dihtii</p>
<p><em type="italic">Sámedikki nuoraidráđđi lágida golggotmánu 5. bve seminára sámenuoraid vásihan seksuálalaš heađušteamis ja -veahkaválddis sihke sámenuoraide dárkkuhuvvon digitálalaš muitaleami bargobáji golggotmánu 5.-7. bve ovttasbarggus eará doaibmiiguin Anáris. </em></p>
<p type="title">Seminára sámenuoraid vásihan seksuálalaš heađušteamis ja -veahkaválddis 5.10.2018</p>
<p>Semináras guorahallat, man láhkai sihkkarastit sámemánáide ja -nuoraide dorvvolaš šaddanbirrasa, mii lea seksuálalaš heađušteapmi- ja veahkaváldi, maid sáhttá bargat dan eastadeami dihtii ja maiddái movt galgá doaibmat, juos ieš vásiha seksuálalaš heađušteami dahje -veahkaválddi. Seminára čohkiida ámmátolbmuid sáhkavuoruin, sámenuoraid iežaset vásáhusain ja bargobájiin. Seminára lea buohkaide rabas ja nuvttá ja dat lágiduvvo Sámekulturguovddáš Sajosis Anáris.</p>
<p>Nuoraidráđi jagi 2018 temán lea buktit oidnosii sámenuoraid deaividan seksuálalaš heađušteami ja -veahkaválddi ja ohcat dasa darvánanvugiid. Norgga Sámedikki nuoraidpolitihkalaš lávdegoddi (SáNuL) lea bajidan ovdan, ahte sápmelaš nissonat, albmát ja mánát vásihit dávjá seksuálalaš heađušteami ja SáNuL atná ášši servodaga probleman, masa olles servodat galgá darvánit.</p>
<p type="title">Digitálalaš muitaleami bargobádji 5.-7.10.2018</p>
<p>Bargobáji ulbmilin lea juogadit muitaleami vehkiin vásáhusaid ja ideaid iešsoardimiid eastadeamis ja miela buresveadjima doarjumis sámenuoraid gaskavuođas. Oassálastit ohppet, mo muitalusas ráhkaduvvo digitálalaš muitalus nu ahte geavahuvvo ávkin Adobe Final Cut Pro – prográmma. Bargobádji bajálašto dainna, ahte oassálastit juhket iežaset muitalusa jovkui.</p>
<p>Digitálalaš muitaleami bargobadjái sáhttet oassálastit 16-30-jahkásaš sámenuorat, geat barget ámmátdáiddolaš fasilitáhtorjoavkkuin. Digitálalaš máinnasteami vuohki doarju oassálastiid geavahit teknologiija iežaset muitalusaid ovdanbuktimis. Fasilitáhtorat fállet oassálastiide fáddávuođu, mii veahkeha sin álggahit muitalusa ráhkadeami. Oassálastit sáhttet ráhkadit muitalusa okto dahje smávva joavkkuin. Muitalusat vudjot mielladearvvasvuhtii ja miela buresveadjimii, iešsoardimiid eastadeapmái, psyhkalaš nanusvuhtii ja servoša doaibmamii sámenuoraid perspektiivvas.</p>
<p>Muitalusat báddejuvvojit, ja daid sáhttá juohkit eará olbmuide seminárain ja dáhpáhusain ja/dahje interneahtas. Dutkit geavahit muitalusaid dutkanmateriálan ovddidan dihtii áddejumi das, man láhkai mielladearvvasvuođa sáhttá ovddidit ja iešsoardimiid eastadit árktalaš guovllu eamiálbmogiidda gullevaš nuoraid gaskavuođas. Muitalusaid ráhkadeami lassin oassálastit gullet árktalaš ráđi ja dan suvdilis ovdáneami bargojoavkku barggus, iešsoardimiid eastadeamis ja dutkanetihkas.</p>
<p>Bargobáji ordne Suoma sámedikki nuoraidráđđi oktasašbarggus kanádalaš áššedovdijoavkkuin, sosiála- ja dearvvasvuođaministeriijain ja árktalaš ráđiin. Dat lea oassi árktalaš ráđi prošeavttas Circumpolar Resilience, Engagement and Action Through Story (CREATeS). Bargobáji bargangiella lea eaŋgalsgiella, muhto tulkon sámegielaide lea fállun.</p>
<p>Bargobádji lea árktalaš guovllu álbmotlaš bargobájiid ráiddu oassi. Sajosis, Anáris, lágiduvvo bargobádji 30.1.-1.2.2019, mii loahpaha ráiddu. Dasa sáhttet oassálastit árktalaš guovllu sierra eamiálbmogiid nuorat.</p>
<p><em type="italic">Lassidieđut: </em></p>
<p>Risten Mustonen, Nuoraidráđi ságajođiheaddji, risten.mustonen@samediggi.fi, 040 529 60 93</p>
<p>Kaisa Tapiola-Länsman, Nuoraidčálli Sámediggi, kaisa.tapiola-lansman@samediggi.fi, 050 382 5179</p>
<p><em type="italic">Digitálalaš muitaleami bargobádji: </em></p>
<p>Meri Larivaara, Ráđđádalli virgeolmmoš, Sosiála- ja dearvvasvuođaministeriija, meri.larivaara@stm.fi, 050 563 3634</p>
</body></document>
