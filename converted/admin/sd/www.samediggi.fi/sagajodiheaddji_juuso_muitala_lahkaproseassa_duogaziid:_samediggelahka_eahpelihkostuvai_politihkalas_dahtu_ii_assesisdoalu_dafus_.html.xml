<document xml:lang="sme" id="no_id"><header><title>Ságajođiheaddji Juuso muitala láhkaproseassa duogážiid: ”Sámediggeláhka eahpelihkostuvai politihkalaš dáhtu, ii áššesisdoalu dáfus” - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>261</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/03/sagajodiheaddji-juuso-muitala-lahkaproseassa-duogaziid-samediggelahka-eahpelihkostuvai-politihkalas-dahtu-ii-assesisdoalu-dafus/?lang=dav</origFileName><parallel_text xml:lang="fin" location="puheenjohtaja_juuso_kertoo_lakiprosessin_taustat:_saamelaiskarajalaki_epaonnistui_poliittisessa_tahdossa_ei_asiasisallossa_.html"/><parallel_text xml:lang="smn" location="saavajodetteijee_juuso_mustal_lahaproosees_tuavaa:_samitiggelaaha_feilij_pooliitlii_taatust_ij_assisiskaldasast_.html"/><parallel_text xml:lang="sms" location="saaggjaa_dtee_jj_juuso:_saa_mte_gglaa_jj_hue_neld_kiavvmoozzast_leai_kooccmos_poliittlaz_taattast_ij_a_ss-siiskoozz_vaiggadvuodin_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ságajođiheaddji Juuso muitala láhkaproseassa duogážiid: <span type="quote">”Sámediggeláhka eahpelihkostuvai politihkalaš dáhtu, ii áššesisdoalu dáfus”</span></p>
<p><em type="italic">Sámedikki ságajođiheaddji Tuomas Aslak Juuso lea čállán viiddes oppalašgeahčastaga oainnuidis birra, das mo maŋimus sámediggelága ođasmahttingeahččaleapmi ovdánii Timosa doaibmagotti mandáhta ásaheamis gopmáneapmái vuođđoláhkaváljagottis. Juuso muitala suomagielat teavsttastis dárkilabbot das, mo Sámediggi vikkai ráđđádallat čovdosa maŋimuš rádjai. </em></p>
<p>Timosa doaibmagotti bargu sámediggelága nuppástusa válmmaštallamin álggii juovlamánus 2020 ja gárvves smiehttamuš almmustahttojuvvui 11.5.2021. Marina ráđđehusa evttohus dolvojuvvui riikkabeivviid gieđahallamii viimmat skábmamánus 2022, man maŋŋá riikkabeivviid vuođđoláhkaváljagoddi bissehii evttohusa gieđahallama 24.2.2023 doarjalemiin áiggi vátnivuhtii. Ságajođiheaddji Juuso muitala teavsttastis láhkadoaibmagotti barggus ja Sámedikki ráđđádallanviggamušain riikkabeivviid siste badjel bellodatrájiid.</p>
<p type="title"><span type="quote">”Lea dehálaš, ahte láhkaođasmahttinproseassa jorggáldagat leat buohkaid dieđus”</span></p>
<p>Sámediggelága jorggáldagat leat ožžon maiddái medias ollu fuomášumi, erenomážit go lága gieđahallan fanai riikkabeivviid doaibmabaji lohppii. Ságajođiheaddji Juuso háliidiige iežas oasis sihkkarastit, ahte buot dieđut ođasmahttinproseassas leat nu dárkilit go vejolaš sin geavahusas, geat háliidit diehtit das.</p>
<p>–Háliidin, ahte buohkat sáhtášedje gullat mii proseassa áigge dáhpáhuvai, ja doaivvunge, ahte nu máŋggat áššis beroštuvvan olbmot go vejolaš, vedjet lohkat deavstta, ságajođiheaddji Juuso muitala.</p>
<p>Juuso atná vahágin erenomážit dan, ahte guovddášbellodat, mii vuostálasttii láhkaevttohusa, ii háliidan ráđđádallat čovdosiin.</p>
<p>–Lea vahát ja imaš, ahte guovddášbellodaga ságajođiheaddji Annika Saarikko ii miehtan deaivvadit min oktiige. Gádden ahte dan ášši birra ságastallan, man sii oidne ovdáneami easttan, livččii leamaš sin mielas dárbbašlaš, vai livččiimet sáhtán juobe geahččalitge gávdnat čovdosiid, Juuso imaštallá.</p>
<p>Sámediggelága ođasmahttin lea dál gopmánan golmma ráđđehusa áigge maŋŋálagaid. Maiddái ON:id olmmošvuoigatvuođakomitea ja nállevealahankomitea leat geatnegahttán Suoma divvut dálá lága gudnejahttit sámiid iešstivrenvuoigatvuođaid ee. válgalogahallama kritearaid oasil.</p>
<p>Liŋka: Ságajođiheaddji Juuso muitala: Sámediggeláhkaevttohusa bálggis eahpelihkostuvvamii</p>
<p><em type="italic">Lassedieđut: </em></p>
<p>Tuomas Aslak Juuso Ságajođiheaddji 040 687 3394 tuomas.juuso(at)samediggi.fi</p>
</body></document>
