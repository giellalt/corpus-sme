<document xml:lang="sme" id="no_id"><header><title>Sámediggi gáibida Suoma EU:a ságajođiheaddjiriikan reageret Brasilias dáhpáhuvvan eamiálbmothoavdda Emyra Wajãpi goddimii ja eamiálbmogiid rivttiide čuohcci loavkidemiide - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>235</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/08/19/samediggi-gaibida-suoma-eua-sagajodiheaddjiriikan-reageret-brasilias-dahpahuvvan-eamialbmothoavdda-emyra-wajapi-goddimii-ja-eamialbmogiid-rivttiide-cuohcci-loavkidemiide/?lang=dav</origFileName><parallel_text xml:lang="eng" location="sami_parliament_calls_for_finland_holding_the_presidency_of_the_council_of_the_eu_to_react_to_the_murder_of_the_indigenous_leader_emyra_wajapi_and_violations_of_indigenous_rights_in_brazil.html"/><parallel_text xml:lang="fin" location="saamelaiskarajat_vaatii_suomea_eu:n_puheenjohtajamaana_reagoimaan_brasiliassa_tapahtuneeseen_alkuperaiskansajohtaja_emyra_wajapin_murhaan_ja_alkuperaiskansojen_oikeuksiin_kohdistuviin_loukkauksiin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi gáibida Suoma EU:a ságajođiheaddjiriikan reageret Brasilias dáhpáhuvvan eamiálbmothoavdda Emyra Wajãpi goddimii ja eamiálbmogiid rivttiide čuohcci loavkidemiide</p>
<p>Sámediggi attii bearjadaga 9.8.2019 Suoma olgoriikkaministeriijai bealiváldima , mii guoskkai eamiálbmothoavdda Emyra Wajãpi goddima ja Brasilias dáhpáhuvvan eamiálbmogiid rivttiid loavkidemiid.</p>
<p>Earret eará IWGIA:a (International Work Group for Indigenous Affairs) neahttasiidduin olggosaddon dieđuid mielde, Wajãpi-hoavda gávdnui goddojuvvon Mariry gili lahkosis seammá áigge, go s. 50 ruvkebargi (eaŋgalsg. gálduin geavahuvvon tearbma gold miner) ledje boahtán Wajãpi – eamiálbmoga eatnamiidda Brasilia davvioasis leahkki Amapán oassestáhtas. Interneahtas olggosaddon gálduin muitaluvvui, ahte ruvkebargit almmustuvve Wajãpi – álbmoga guovlluide ja válde háldui Mariry gili, man ássit gárte báhtarit Aramirãn gillái.</p>
<p>Brasilia dáhpáhusat leat ožžon maiddái viiddes riikkaidgaskasaš fuopmášumi, ja ee. ON:id olmmošriektekomissára Michelle Bachelet lea addán cealkámuša Brasilia dáhpáhusain . Brasilia presideanta Jair Bolsonaro lea buktán ovdan máŋggain sierra oktavuođain hálo váldit viiddes guovlluid ee. Amazonis árbevirolaččat eamiálbmogiid anus leahkki eatnamiid omd. iešguđetlágan industriija hámiid geavahussii. Dákkár doaimmain livčče negatiivvalaš váikkuhusat erenomážit guovllu eamiálbmogiid kultuvrraide ja dat rihkošedje ON:id eamiálbmogiid julggaštusa eamiálbmogiid vuoigatvuođaid (gč. omd. artikla 10 eamiálbmogiid eatnamat ja guovllut).</p>
<p>Lassin bealiváldimis Sámediggi buvttii ovdan fuola Brasilia presideantta ja ráđđehusa vuoddján politihka váikkuhusain olles planehta dálkkádahkii, ja doarjalii Suoma sihke sisriikkalaš ja riikkaidgaskasašge dásis ovddidan árvvuide ee. dálkkádatnuppástusa eastadeami dihtii ja olmmošvuoigatvuođaid ollašuvvama ovddideami dihtii, vuoi dat válddášii beali maŋimuš áiggiid dáhpáhusaide.</p>
<p type="title">Lassidieđut</p>
<p>Ságajođiheaddji Tiina Sanila-Aikio tel. +358 50 300 1780, tiina.sanila-aikio(at)samediggi.fi</p>
<p>Riikkaidgaskasaš áššiid čálli Laura Olsén-Ljetoff tel. +358 10 839 3155, laura.olsen-ljetoff(at)samediggi.fi</p>
</body></document>
