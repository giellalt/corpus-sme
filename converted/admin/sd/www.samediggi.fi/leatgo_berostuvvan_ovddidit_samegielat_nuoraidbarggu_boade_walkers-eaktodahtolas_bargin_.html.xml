<document xml:lang="sme" id="no_id"><header><title>Leatgo beroštuvvan ovddidit sámegielat nuoraidbarggu? Boađe Walkers-eaktodáhtolaš bargin! - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>289</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/04/09/leatgo-berostuvvan-ovddidit-samegielat-nuoraidbarggu-boade-walkers-eaktodahtolas-bargin/?lang=dav</origFileName><parallel_text xml:lang="fin" location="oletko_kiinnostunut_edistamaan_saamenkielista_nuorisotyota_tule_walkers-vapaaehtoiseksi_.html"/><parallel_text xml:lang="smn" location="lah-uv_kiddiistum_ovdedid_samikielalii_nuoraipargo_puadi_walkers-rijjatatulazzan_.html"/><parallel_text xml:lang="sms" location="keass-a_tuu_mioll_ooudeed_saa_mkiollsaz_nuorituaj_pua_d_walkers-_tuojju_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Leatgo beroštuvvan ovddidit sámegielat nuoraidbarggu? Boađe Walkers-eaktodáhtolaš bargin!</p>
<p>Sámedikki nuoraidráđđi lea ožžon Aseman Lapset ry:a Walkers-doaimma johtti nuoraidbarggu biilla ( Walkers biila, dahjege wauto ) geavahussii čakčamánus juovlamánnui 2018. Dárkkuhussan lea geahččalit, man láhkai johtti nuoraidbargu heivešii sámeguvlui. Biila johtá duon njealji mánotbaji áigge sámiid ruovttuguovllus, dahjege Ohcejoga, Anára, Eanodaga ja Soađegili Lappi bálgosa viidodagas. Walkers doaibman vuođđuduvvá dorvvolaš, eaktodáhtolaš rávesolbmuid nuoraide addin áigái.</p>
<p>Sámeguovllus jođidettiin Wauto lea máŋggagielat ja -kultuvrralaš báiki, gos buohkain lea vuoigatvuohta hállat iežas eatnigiela. Biilla fárus mátkkošta álo uhcimustá okta sámegiela dáiddolaš rávesolmmoš, gii fállá vejolašvuođa geavahit sámegiela. Biillas barget gielddaid ja searvegottiid nuoraidbargit ovttas eaktodáhtolaš bargiiguin. Biilla oktan dárkkuhussan leage vástidit stuorra dárbui oažžut sámegielat nuoraidbarggu sámiid ruovttuguvlui.</p>
<p>Sámedikki nuoraidráđđi ohcáge dál sámegielat eaktodáhtolaš bargiid Walkers-doibmii. Aseman Lapset ry skuvle eaktodáhtolaččaid Walkers-doaibmanprinsihpaide ja eaktodáhtolaš bargin sáhttet ohcat buot badjel 18-jahkásaččat. Dárkkuhussan lea oažžut fárrui davvisáme-, anáraš- ja nuortalašgiela hálli eaktodáhtolaččaid. Wauto jođášii lagamustá guovllus, gos eai leat nuoraidlanjat.</p>
<p>Wauto konseapta lea oktageardán: mannat dohko, gos nuorat leat ja buktit dorvvolaš rávesolbmuid sin asttuáigái. Fállun leat káfet, kortespealut ja rávesolbmuid háleštansearvi. Dárbbu mielde nuorra oažžu maiddái čiekŋalut rávvema iežas eallindillái. Wauto oamasta ja dan doaimma koordinere Aseman Lapset ry. Davás boahtti biila lea searvvi goalmmát, ja dat lea skáhppojuvvon Suomen Lions-lihtu skeŋkenváriin.</p>
<p>Sámegielat nuoraidbargu ii leat jur olláge lágiduvvon Suomas. Ohcejoga gielddas doaimmai sámegielat nuoraidbargi oahpahus- ja kulturministeriija mieđihan prošeaktaruhtademiin badjel jagi, doaibma nogai čakčat 2015. Nuorat vásihedje sámegielat nuoraidbargi buorre áššin, daningo vuosttas háve nuorain lei vejolašvuohta geavahit iežaset eatnigiela nuoraidbarggus.</p>
<p>Wauto doibmii sáhttá oahpásmuvvat Sámenuoraid dáiddadáhpáhusas Anáris 12.4.2018 . Ođđajagemánus geassemánnui Wauto doaibmá Gihttela ja Soađegili viidodagas, gos dan doaimmas vástidit gielddaid nuoraidbálvalusat.</p>
<p><em type="italic">Lassidieđut: </em></p>
<p>Kaisa Tapiola-Länsman Sámedikki nuoraidčálli kaisa.tapiola-lansman@samediggi.fi 050 382 5179</p>
<p>Niilo Karjalainen Wauto-doaibmavástideaddji, Aseman Lapset ry niilo.karjalainen@asemanlapset.fi 040 575 9364</p>
</body></document>
