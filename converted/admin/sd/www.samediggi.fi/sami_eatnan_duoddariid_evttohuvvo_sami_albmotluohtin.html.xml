<document xml:lang="sme" id="no_id"><header><title>Sámi eatnan duoddariid evttohuvvo sámi álbmotluohtin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>451</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/01/15/sami-eatnan-duoddariid-evttohuvvo-sami-albmotluohtin/?lang=dav</origFileName><parallel_text xml:lang="fin" location="sami_eatnan_duoddariid_ehdotetaan_saamelaisten_kansallisjoiuksi.html"/><parallel_text xml:lang="smn" location="sami_eatnan_duoddariid_iavtuttuvvoo_sammilij_aalmugjuaigusin.html"/><parallel_text xml:lang="sms" location="sami_eatnan_duoddariid_e_tkkeet_sa_mmlai_meersazjuoiggan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámi eatnan duoddariid evttohuvvo sámi álbmotluohtin</p>
<p><em type="italic">Sámi čearddalaš dovddaldagaid lávdegoddi evttoha ahte <span type="quote">«Sámi eatnan duoddariid»</span> maid Áillohaš – Nils-Aslak Valkeapää lea bidjan, galgá leat sámiid oktasaš álbmotluohtin. </em></p>
<p>– Juoigamis ja luođis lea guovddáš sajádat sámi kultuvrras ja dat lea min iežamet árbevierru. Sámiin lea iežamet lávlla Sámeálbmot lávlla. Danin lea lunddolaš ahte mis maiddái lea iežamet álbmotluohti vai čalmmustahttit luođi mearkkašumi sámiide.</p>
<p><span type="quote">“Sámi eatnan duoddariid”</span> luohti maid Áillohaš – Nils-Aslak Valkeapää lea bidjan, lea áiggiid čađa ožžon mearkkašumi sámi ovttastahtti symbolan, ja lea dávjá juigojuvvon sámi birrasiin sihke mánáidgárddiin, skuvllain, almmolaš dilálašvuođain ja muđui gos sámit leat čoahkkanan. Áillohaš – Nils Aslak Valkeapää dáidagis lea olles-sámi geahčestat ja son lei dáiddár geasa visot sámit dovdet fuolkevuođa. Sámi eatnan duoddariid- luođis leat olu sullasašvuođat iešguđet luohteárbevieruiguin Sámis, ja dat sáhttá ovttastahttit sihke <em type="italic">vuelie, vuolle, luohti, livđe </em>ja <em type="italic">leu´dd. </em>Luohti ovddasta sápmelaččaid gullevašvuođa Sápmái, seammás go dat govvida sámiid ráhkisvuođa iežaset eatnamiidda. Sápmi lea dat liegga litna salla man mii eahccit ja ohcalit. </p>
<p>Sámi čearddalaš dovddaldagaid lávdegoddi evttoha luohtešuokŋan dan mii lea oahpis miehta sámi ássanguovllu ja man oallugat leat juoigan, ja maid Áillohaš – Nils Aslak Valkeapää lea ieš bádden 1978:s. Sámi čearddalaš dovddaldagaid lávdegoddi evttoha dajahusaid luohtái maid Áillohaš – Nils Aslak Valkeapää lea ieš čállán 1996:s ja maŋŋel almmuhan girjjistis <em type="italic">Girddán, seivvodan </em>1999:s. Sámi álbmotluođi galgá sáhttit juoigat dušše luohtin, dahje muhtin dajahusaiguin, dahje buot dajahusaiguin. </p>
<p><em type="italic">Sámieatnan duoddariid </em><em type="italic">dáid sámi mánáid ruoktu </em><em type="italic">galbma geađge guorba guovlu </em><em type="italic">sámi mánáid ruoktu </em></p>
<p><em type="italic">Beaivi Áhči gollerisku </em><em type="italic">almmi allodagas </em><em type="italic">coahkká váibmu Eanan eatni </em><em type="italic">eallin eatnun šoavvá </em></p>
<p><em type="italic">Mánu silbbat šelggonasat </em><em type="italic">jietnja meara márra </em><em type="italic">guovssahasat násteboagán </em><em type="italic">lottit ráidarasas </em></p>
<p><em type="italic">Vuoi dáid Davvi duovdagiid </em><em type="italic">dán viiddis almmi ravdda </em><em type="italic">garra dálkkit juoiggadallet </em><em type="italic">máná vuohttunluđiid </em></p>
<p><em type="italic">vuoi dáid fávrrus eatnamiid </em><em type="italic">vuoi jávrriid čuovgi čalmmiid </em><em type="italic">liegga litna eatni salla </em><em type="italic">gievvudeaddji gietkka </em></p>
<p><em type="italic">Biegga buktá Biegga doalvu </em><em type="italic">duottar dat lea duottar </em><em type="italic">duoddar duohken duoddar askkis </em><em type="italic">sámi mánáid dorvu </em></p>
<p><em type="italic">Sámieatnan duoddariid </em><em type="italic">dáid sámi mánáid ruovttu </em><em type="italic">šearrát gearrá šealggáhallá </em><em type="italic">sámi mánáid ruoktu </em></p>
<p>Sámi čearddalaš dovddaldagaid lávdegotti evttohus ovddiduvvo Sámiid 22. Konferánsii 2021:s gos konferánsa de galgá meannudit evttohusa.</p>
<p type="title">Duogáš</p>
<p>Sámi čearddalaš dovddaldagaid lávdegotti leat Sámiráđđi ja Norgga, Ruoŧa ja Suoma Sámedikkit nammadan, ja láhttun leat Petra Biret Magga-Vars, Anders Kråik, Lars Anders Bær, Ol Johan Gaup, Thomas Åhren ja Anna Sakmarkina.</p>
<p>Sámiid 21. Konferánsa Tråantes 2017:s bivddii Sámi čearddalaš dovddaldagaid lávdegotti jođihit viiddis proseassa, ja válljet dahje bidjat heivvolaš luođi sámi álbmotluohtin, ja buktit evttohusa Sámiid 22. Konferánsii mearridanláhkái. Lávdegoddi lea bargan bivdagiin fargga guokte jagi ja gávdnan evttohusa. Bargu ain jotkojuvvo ja luohti galgá heivehuvvot sámi gielaide ja juoiganmálliide ja muđui ráhkkanahttojuvvot mearridanláhkái.</p>
<p type="title">Gulahallanolmmoš</p>
<p>Anders Kråik, tel. +46 70 224 71 61 Sámi čearddalaš dovddaldagaid lávdegotti ságadoalli gaskal 2017-2019</p>
<p>Petra Magga-Vars, tel+358 40 732 55 03 Sámi čearddalaš dovddaldagaid lávdegotti ságadoalli 19.09.2019 rájes</p>
<p><em type="italic">Kuva: Tarja Länsman </em></p>
</body></document>
