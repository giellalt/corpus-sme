<document xml:lang="sme" id="no_id"><header><title>Sámegielaid dulkonskuvlejupmi álgá - Sámediggi hástala ohcat skuvlejupmái - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>283</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/26/samegielaid-dulkonskuvlejupmi-alga-samediggi-hastala-ohcat-skuvlejupmai/?lang=dav</origFileName><parallel_text xml:lang="fin" location="saamen_kielten_tulkkauskoulutus_alkaa.html"/><parallel_text xml:lang="smn" location="samikielai_tulkkumskovlim_alga.html"/><parallel_text xml:lang="sms" location="saa_mkioli_tu_lkkeemskooultos_algg.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámegielaid dulkonskuvlejupmi álgá – Sámediggi hástala ohcat skuvlejupmái</p>
<p>Sámediggi lea guhká jo sávvan sámegielaide dulkonskuvlejumi ja dál viimmat sávaldat ollašuvvá go Sámi Oahpahusguovddáš álggaha dulkonskuvlejumi čakčat ovttas Diakonia-ámmátallaskuvllain ja Oulu universitehta Giellagas-instituhtain. Skuvlejupmi lea oassi prošeavttas, mii ruhtaduvvo Eurohpá sosiálaruhtaráju ruhtademiin ja prošeavtta leat maid mielde ruhtadeamen sámiid ruovttuguovlluid gielddain Anár, Ohcejohka ja Eanodat sihke Sámediggi.</p>
<p>Prošeavttas čađahuvvo 25 oahppočuoggá sámegielaid dulkaskuvlejupmi lohkanbajis 2020-2021. Oahput čađahuvvojit máŋggahámátoahppun, nu ahte daid lea vejolaš čađahit barggu olis. Skuvlejupmi lea oaivvilduvvon eandalii daidda, guđet barget jo dulkan, muhto heive maiddái earáide geain lea nuppi gráđa skuvlejupmi ja doarvái buorre čálalaš ja njálmmálaš suomagiela ja muhtun dan golmma sámegiela (anáraš-, nuortalaš-, dahje davvisámegiela) máhttu.</p>
<p>Sámedikki gielladorvočálli Anne Kirste Aikio</p>
<p>Sámediggi hástala sámegielagiid ohcat skuvlejupmái, danin go mis lea stuorra dárbu sámegielat dulkkaide. Sámedikki bargun leage veahkehit eiseválddiid gávdnat dulkkaid, muhto diehtá ahte dulkkaid gávdnan sáhttá leat hástaleaddji, daningo dulkkat leat unnán. Dulkka bargu heive hui vuohkkasit sámi eallinvuohkái, daningo dat lea heiveheamis liigebargun vaikke árbevirolaš ealáhusaide, studeremii dahje fitnodatdolliide, cavgila ieš guhká dulkan bargan Sámedikki gielladorvočálli Anne Kirste Aikio.</p>
<p>– Dulkka barggut ledje hui vuogas lassedietnasin studerema lassin, ja heivejit maid vaikke duojáriidda dahje jorgaleddjiide bures. Dulkka bargu lea miellagiddevaš, hástaleaddji ja addá maid vejolašvuođa čuovvut ja oahppat máŋggain áššiin. Dulkka barggus lean beassan mátkkoštit, čuovvut lahka sámepolitihka, deaivat ollu olbmuiguin ja gazzan vel seammás oahpu viidát iešguđetge servodatsurggiin.</p>
<p>Maiddái Sámediggi dárbbaša dulkkaid iežas čoahkkimiidda, nu maid gielddat ja eará eiseválddit. Loga lasi dulkaskuvlejumis ja dan sisdoaluin Sámi Oahpahusguovddáža siidduin .</p>
<p>Ohcanáigi skuvlejupmái lea rabas 3.4.2020 rádjai.</p>
<p type="title">Lassidieđut:</p>
<p>Iiris Mäenpää, SAKK, iiris.maenpaa@sogsakk.fi, 040 487 6887</p>
<p>Tiisu-Maria Näkkäläjärvi, SAKK, tiisu-maria.nakkalajarvi@sogsakk.fi, 040 378 0304</p>
<p>dahje</p>
<p>Sámedikki sámi gielladorvočálli Anne Kirste Aikio, anne-kirste.aikio@samediggi.fi, 010 839 3124 / 040 707 5626</p>
</body></document>
