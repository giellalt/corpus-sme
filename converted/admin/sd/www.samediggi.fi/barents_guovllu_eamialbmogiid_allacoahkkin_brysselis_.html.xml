<document xml:lang="sme" id="no_id"><header><title>Barents guovllu eamiálbmogiid allačoahkkin Brysselis  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>274</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/03/21/barents-guovllu-eamialbmogiid-allacoahkkin-brysselis/?lang=dav</origFileName><parallel_text xml:lang="fin" location="barentsin_alueen_alkuperaiskansojen_huippukokous_brysselissa.html"/><parallel_text xml:lang="smn" location="barents_kuavlu_algaaalmugij_njunoscuakkim_brysselist_.html"/><parallel_text xml:lang="sms" location="bareents_vuu_d_alggmeerai_jonnsaabbar_brysslest_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Barents guovllu eamiálbmogiid allačoahkkin Brysselis</p>
<p>Suoma Sámediggi ja Suoma Barents euroárktalaš ráđi ságajođiheaddjit ordnejit ovttas Eurohpa parlameanttain eamiálbmogiid allačoahkkima Brysselis 22.-24.3.2023. Čoahkkima guovddáš temát leat árktalaš guovllu dálkkádatrievdan, Eurohpa uniovnna davvi politihkkii ja sámiide laktáseaddji gažaldagat ja maiddái árbevirolaš diehtu ja kulturárbi sámeservošiin.</p>
<p>Sámi allačoahkkin lea áidnalunddot dilálašvuohta, mii buktá Suoma, Ruoŧa ja Norgga sápmelaččaid vuosttas háve ovttas ja stuorra čoahkkáibijuin Brysselii EU-mearrideaddjiid lusa. Mihttomearrin lea ovddidit sámedikkiid ja EU:a doaibmaorgánaid gaskasaš gulahallama ja oktasašbarggu sihke juohkit dieđuid ja vásáhusaid suvdilis ovdáneami doarjjan. Allačoahkkima hálliide gullet ee. riikkabeivviid ságajođiheaddji Matti Vanhanen, Suoma sámedikki I várreságajođiheaddji Anni Koivisto, ja maiddái Eurohpa parlameantta ságajođiheaddji Roberta Metsola. Allačoahkkin bajida ovdan maiddái sámi kultuvrra: Eurohpa parlameanttas leat oaidnin láhkai dáiddár Anders Sunna dáiddačájáhus ja čoahkkima prográmmas gullat musihka Niko Valkeapääs, Anna Morottajas ja Ailu Valles. Allačoahkkima oktavuođas Barents guvllolaš nuoraidráđđi (Barents Regional Youth Council, BRYC) lágida nuoraiddáhpáhusa ovttas EU-Sámi Youth Idea Lab prošeavttain.</p>
<p type="title">Barents euroárktalaš ráđđi</p>
<p>Barents euroárktalaš ráđđi (Barents Euro–Arctic Council, BEAC) vuođđuduvvui Norgga álgagis jagi 1993 addon Kirkonjárgga julggaštusain Suoma, Norgga, Ruoŧa ja Ruošša gaskasaš oktasašbargoforuman. Ruošša fallehansoađi čuovvumuššan oktasašbargu Ruoššain lea jiekŋuduvvon buot BEAC-konteavsttain ja joatkašuvvá Suoma dahkan <span type="quote">”Friends of the Presidency”</span> -formáhtas, masa gullet, earret Ruošša, buot eará BEAC-lahttoriikkat ja EU.</p>
<p>Geavada oktasašbargu bargojuvvo bargojoavkkuin, maidda maiddái eamiálbmogiid bargojoavku, mii návddaša ráđđeaddi orgána sierrasajádaga, gullá. Bargojoavkku mihttomearrin lea eamiálbmogiid intreassaid sihkkarastin ja ovdan buktin. Ruoššain dahkkon oktasašbarggu jiekŋudeami maŋŋá bargu lea jotkojuvvon Suoma, Ruoŧa ja Norgga sámiid gaskkas. Sis lea dehálaš rolla maiddái allačoahkkima válmmaštallamis.</p>
<p type="title">Lassidieđut</p>
<p>Jari Vilén Barents euroárktalaš ráđi virgeolmmoškomitea (CSO) ságajođiheaddji, Ambassadevra +358 295 350 381 jari.vilen@formin.fi</p>
<p>Anni Koivisto Eamiálbmogiid bargojoavkku ságajođiheaddji, Sámedikki 1. várreságajođiheaddji +358 40 415 5969 anni.koivisto@samediggi.fi</p>
<p>https://www.samisummit.org/</p>
</body></document>
