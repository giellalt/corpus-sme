<document xml:lang="sme" id="no_id"><header><title>Sámiid ealáhusain ja kultuvrrain bargan lea vuođustallon sivva boahtit riikii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>294</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/10/samiid-ealahusain-ja-kultuvrrain-bargan-lea-vuodustallon-sivva-boahtit-riikii/?lang=dav</origFileName><parallel_text xml:lang="fin" location="saamelaisten_elinkeinon_ja_kulttuurin_harjoittaminen_on_perusteltu_syy_saapua_maahan.html"/><parallel_text xml:lang="smn" location="sammilij_ialattas_ja_kulttuur_harjuttem_lii_vuadustallum_suija_puattid_enaman.html"/><parallel_text xml:lang="sms" location="sa_mmlai_jie_llemvue_jj_da_kulttuur_harjjtummus_lij_vuaddtollum_mainn_pue_tted_jannma.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámiid ealáhusain ja kultuvrrain bargan lea vuođustallon sivva boahtit riikii</p>
<p>Stáhtaráđđi čavgii ođđajagemánu 22. beaivve riikii boahtima ráddjehusaid Suomas. Ođđa ráddjehusat bohte fápmui 27.1. ja dat leat fámus 25.2. rádjai. Nuppástusain figgojuvvo riikii boahtti johtolaga geahpedeapmái ođđa koronavirusvariánttaid lávdama eastadeami dihtii. Stáhtaráđi mearrádusa mielde sámiid ealáhusain ja kultuvrrain bargan lea vealtameahttun ja maiddái vuođustallon sivva boahtit riikii.</p>
<p>Stáhtaráđi mearrádusa mielde sisrádjegohcima máhcaheami áigge sámit sáhttet rasttildit Suoma ja Ruoŧa ja maiddái Suoma ja Norgga gaskasaš eanarájá ja rádjejogaid meahccefievrruin maiddái eará sajiin go rádjerasttildanbáikkiid bokte. Mearrádus guoská Suoma rájá rasttildeami. Sisrájáid rasttildettiin galgá vuhtii váldit maiddái Norgga ja Ruoŧa virgeoapmahaččaid mearrádusaid ja rávvagiid, mat leat fámus. Ruššii mátkkoštettiin galgá vuhtii váldit Ruošša virgeoapmahaččaid fámus leahkki mearrádusaid.</p>
<p>Lappi rádjegozáhus ráhkkana vejolaš sisrájá rasttildanbáikkiid rabasáiggiid ráddjemii fiesttar- ja davvirájáin. Juos rabasáiggit ráddjejuvvojit olmmošjohtolaga oasil, de rabasáiggiid olggobealde rájáid rasttildeami várás rádjerasttildanbáikkis olbmuin eaktuduvvošii rádjerasttildanlohpi.</p>
<p>Lohpemeannudemiin sáhtášii dán dilis dahkat vejolažžan olmmošjohtolaga, mii gehččo vealtameahttumin, rádjerasttildanbáikkiid rabasáiggiid olggobealde, ovdamearkan mearkkašahtti surggiid bargiid ja sámiid ealáhusain ja kultuvrrain bargama oasil. Lappi rádjegozáhusa vástusuorggis rádjerasttildanlobi mieđiheamis mearrida rádjegozáhusa kommandánta. Juos mearriduvvo, ahte rádjerasttildanbáikkiid rabasáiggit ráddjejuvvojit, de áššis dieđihuvvo ovdal ráddjehusaid fápmuiboahtima.</p>
<p>– Sámedikki perspektiivvas lea dehálaš, ahte sámeservošis lea viidát diehtu ja sámiid guoski áššiid birra dieđihuvvo. Rádjegiddemat leat váikkuhan sámeálbmogii viidát ja leat bargan dan ovdii, ahte stáhtat vuhtii válddášedje sámeguovllu ollima njealje riikka viidodahkii, dadjá Sámedikki ságajođiheaddji Tuomas Aslak Juuso.</p>
<p type="title">Rádjegozáhuslágádus rávve rádjerasttildanjohtolaga birra</p>
<p>Rádjegozáhuslágádus rávve riikkavuložiid rádjerasttildanjohtolaga birra telefovnnain ja šleađgapoasttain. Bálvalus lea oažžumis suomagillii, ruoŧagillii ja eaŋgalsgillii dmu 8-16 gaskasaš áigge nummiris 0295 420 100.</p>
<p>Rádjegozáhuslágádusa rávvagat rádjerasttildeapmái koronapandemiija áigge (suomagillii) https://raja.fi/rajaliikenne-ohjeet-korona</p>
<p>Riikii boahtima ráddjehusat čavgejuvvojit 27.1. (suomagillii) https://valtioneuvosto.fi/-/1410869/maahantulon-rajoituksia-kiristetaan-27.1</p>
<p type="title">Lassidieđut</p>
<p>Ságajođiheaddji Tuomas Aslak Juuso, tel. 040 687 3394 / 010 839 3101, tuomas.juuso(at)samediggi.fi</p>
<p>Láhkačálli Kalle Varis, tel. 010 839 3187 / 050 384 7040, kalle.varis(at)samediggi.fi</p>
</body></document>
