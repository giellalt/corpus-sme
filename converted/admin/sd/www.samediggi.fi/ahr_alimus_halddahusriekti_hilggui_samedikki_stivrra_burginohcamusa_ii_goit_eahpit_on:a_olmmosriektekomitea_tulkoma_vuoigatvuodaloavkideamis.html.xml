<document xml:lang="sme" id="no_id"><header><title>AHR (Alimus hálddahusriekti) hilggui Sámedikki stivrra burginohcamuša, ii goit eahpit ON:a olmmošriektekomitea tulkoma vuoigatvuođaloavkideamis - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>402</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/07/09/ahr-alimus-halddahusriekti-hilggui-samedikki-stivrra-burginohcamusa-ii-goit-eahpit-ona-olmmosriektekomitea-tulkoma-vuoigatvuodaloavkideamis/?lang=dav</origFileName><parallel_text xml:lang="fin" location="kho_hylkasi_saamelaiskarajien_hallituksen_purkuhakemuksen_-_ei_kuitenkaan_kyseenalaista_yk:n_ihmisoikeuskomitean_tulkintaa_oikeudenloukkauksesta.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">AHR (Alimus hálddahusriekti) hilggui Sámedikki stivrra burginohcamuša, ii goit eahpit ON:a olmmošriektekomitea tulkoma vuoigatvuođaloavkideamis</p>
<p><em type="italic">AHR hilggui Sámedikki stivrra burginohcamuša AHR:a mearrádusain, mat gusket jagiid 2011 ja 2015 sámedikki válgalogahallama, vaikko ON:a olmmošriektekomitea mielde mearrádusat loavkidedje olmmošvuoigatvuođaid. AHR ii eahpit ON:a olmmošriektekomitea čovdosiid KP-soahpamušas ja eará riikkaidgaskasaš vuoigatvuođa eamiálbmogiid suoji guoski gálduin jođihuvvon ákkaid, muhto oaidná ahte ii sáhte daid vuođul burgit jagiid 2011 ja 2015 čovdosiid. </em></p>
<p>II várreságadoalli Tuomas Aslak Juuso lea behtton mearrádussii. <span type="quote">“Suoma stáhtas lea ovddasvástádus KP-soahpamuša (siviila- ja politihkalaš vuoigatvuođaid guoski oktasašsoahpamuš) oassebeallin gudnejahttit ja ollašuhttit ON:a olmmošriektekomitea mearrádusaid. KP-soahpamuša mielde soahpamušriika lea geatnegas buhttet olmmošriekteloavkideami ja eastit loavkideami joatkašuvvama, go dakkár lea gávnnahuvvon.”</span></p>
<p>Suopma berre raporteret ON:a olmmošriektekomiteai guđa mánotbaji siste daid doaibmabijuin, mat komitea čovdosiid geažil leat álggahuvvon. <span type="quote">“Geavadis dát oaivvilda mearreáiggi nohkama suoidnemánu loahpas”</span>, joatká Juuso.</p>
<p>Alimus hálddahusriekti dieđihii suoidnemánu 5. beaivve 2019 ahte lea hilgon Sámedikki stivrra burginohcamuša, mii guoská jagiid 2011 ja 2015 sámedikki válgalogahallama, mas AHR lei vuostá Sámedikki válgalávdegotti ja stivrra oainnu mearridan 97 olbmo merkejuvvot sámedikki válgalogahallamii.</p>
<p><span type="quote">“ON:a olmmošriektekomitea gávnnahii čovdosiinnis, ahte sámiid válgalogahallamii merken logahallama gárvvistettiin lea sámi iešmearridanrievtti guovddášášši. Lea veadjemeahttun oaidnit, mo sámiid iešmearridanvuoigatvuohta ollašuvašii dáid mearrádusaid čuovggas, mat maŋimuš áigge leat dahkkon”</span>, lohká I várreságadoalli Heikki Paltto.</p>
<p>Burgimii guoski mearrádusastis AHR gávnnaha ee., ahte <span type="quote">“olmmošriektekomitea lea dál jagis 2019 addin oainnuin dárkkálmahttán ja čielggasmahttán sápmelašmeroštallama tulkoma eamiálbmogiidda guoski riikkaidgaskasaš vuoigatvuođa perspektiivvas. Alimus hálddahusriekti gávnnaha, ahte ovdal dáid čovdosiid riikkaidgaskasaš bearráigeahččoorgánaid meannudanvuohki erenomážit iešidentifikašuvnna ja joavkodohkkeheami gaskasaš mearkkašumis leamašan eahpečielggas go lea meroštallon, ahte gii lea sápmelaš. Alimus hálddahusrievtti ii nappo sáhte geahččat dál gieđahallama vuolde leahkki mearrádusaid dahkama áigemuddun heivehan lága boastut dan álbmotvuoigatvuođalaš meannudanvuogi čuovggas, mii leamašan geavaheamis.”</span></p>
<p>AHR govvida olmmošriektekomitea oainnuid <span type="quote">“ovttageardánin”</span> muhto dadjá maiddái, ahte dat ii <span type="quote">“álbmotlaš lága tulkomii guoski oainnuid earuin fuolakeahttá eahpit olmmošriektekomitea oainnuid KP-soahpamušas ja riikkaidgaskasaš vuoigatvuođa eará gálduin jođihuvvon eamiálbmogiid vuoigatvuođaide guoski mearrádusaid tulkomis”</span>. (AHR:a čovdosis AHR 2019:60.)</p>
<p>Burginohcamuša duogážis leat ON:a olmmošriektekomitea 1.2.2019 almmustahttin guokte čovdosa , maid mielde AHR:a mearrádusat loavkidedje siviilavuoigatvuođaide ja politihkalaš vuoigatvuođaide guoski riikkaidgaskasaš oktasašsoahpamuša (KP-soahpamuš) 25, 27 ja 1 artihkkalis oaivvilduvvon vuoigatvuođaid dasgo AHR lei spiehkkasan sihke sámediggelága 3 §:a sátnehámis ja láhkačuoggá áddehallamii vuođđuduvvi tulkomis. AHR lei lágas gáibiduvvon objektiivvalaš kriteraid sajis heivehan <span type="quote">“ollislaš guorahallama”</span>.</p>
<p type="title">Lassediehtu</p>
<p>II várreságadoalli Tuomas Aslak Juuso, +358 40 187 1331, tuomas.juuso(at)samediggi.fi</p>
<p>I várreságadoalli Heikki Paltto, +358 40 756 9075, heikki.paltto(at)samediggi.fi</p>
<p>AHR:a dieđáhus 5.7.2019: Alimus hálddahusriekti hilggui sámedikki stivrra burginohcamuša</p>
<p>Sámedikki dieđáhus 4.4.2019: Sámediggi ohcá burgima AHR:a mearrádusaide</p>
</body></document>
