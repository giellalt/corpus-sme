<document xml:lang="sme" id="no_id"><header><title>Juuso, Nuorgam, Näkkäläjärvi, Scheinin ja Varis ovddasteaddjin sámediggelága rievdadeami válmmaštalli doaibmagoddái - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>326</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/07/06/juuso-nuorgam-nakkalajarvi-scheinin-ja-varis-ovddasteaddjin-samediggelaga-rievdadeami-valmmastalli-doaibmagoddai/?lang=dav</origFileName><parallel_text xml:lang="fin" location="juuso_nuorgam_nakkalajarvi_scheinin_ja_varis_edustajiksi_saamelaiskarajalain_muuttamista_valmistelevaan_toimikuntaan.html"/><parallel_text xml:lang="smn" location="juuso_nuorgam_nakkalajarvi_scheinin_ja_varis_ovdasteijen_samitiggelaava_nubasmittem_valmastallee_toimakoodan.html"/><parallel_text xml:lang="sms" location="juuso_nuorgam_nakkalajarvi_scheinin_da_varis_ee_ttkee_jen_saa_mte_gglaa_jj_mottmoozz_valmstoolli_taimmkadda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Juuso, Nuorgam, Näkkäläjärvi, Scheinin ja Varis ovddasteaddjin sámediggelága rievdadeami válmmaštalli doaibmagoddái</p>
<p>Sámedikki stivra nammadii vihtta lahtu ja sidjiide várrelahtuid sámediggelága rievdadeami válmmaštalli doaibmagoddái 6.7.2020. Nammaduvvon lahtut leat Tuomas Aslak Juuso, Anne Nuorgam, Pirita Näkkäläjärvi, Martin Scheinin ja Kalle Varis sihke várrelahtut Juha-Petteri Alakorva, Anni Koivisto, Veikko Feodoroff, Piia Nuorgam ja Sarita Kämäräinen. Dan lassin Siiri Jomppanen nammaduvvui doaibmagoddái Sámedikki beales áššedovdin. Doaibmagotti doaibmabadji lea 1.8.2020-31.1.2021.</p>
<p>Suoma stáhta lea álggahan proseassa ođasmahttit sámediggelága ja bivddii nammadanbivdagiinnis 26.6.2020 Sámedikki nammadit lahtuidis rievdadeami válmmaštalli doaibmagoddái. Ráđđehusbellodagat nammadit guhtege ovtta lahtu, oktiibuot vihtta lahtu doaibmagoddái. Sámedikkis addojuvvon lága dárkkisteapmi lea dárbbašlaš, dasgo lága njuolggadusat leat oassái boarásmuvvan, ja njuolggadusaid doaibmivuođas leat fuomášuvvon váttisvuođat.</p>
<p>– Sámedikki oktan váldoulbmilin jahkái 2020 lea nammaduvvon sámediggelága rievdadeami válmmaštallan. Rievdadeapmi válmmaštallogođii vuoigatvuođaministtar Henrikssoniin, nugo lei šihttojuvvon, borgemánus 2019. Stivra dagai mearrádusa nammademiin, dasgo áigetávvalii guoski sivaid geažil ášši ii lean vejolaš doalvut Sámedikki čoahkkimii, dadjá ságadoalli Tuomas Aslak Juuso.</p>
<p>Sámedikki stivra vuođustallá válljemiiddis, ahte nammaduvvon olbmuin buohkain lea nana dovdamuš ja máhttu sámeáššiin. Stivra deattuha earenoamážit válljejuvvon čoakkádusa vuoigatvuođalaš máhtu, sámediggelága dovdama ja ráđđádallandáidduid.</p>
<p>Oaiveministtar Sanna Marin ráđđehusa prográmma 10.12.2019 mielde bargu sámediggelága ođasmahttima várás jotkojuvvo. Ráđđehusprográmma mielde ráđđehus gudnejahttá ja ovddida buot sápmelaččaid gielalaš ja kultuvrralaš vuoigatvuođaid ollašuvvama váldimiin vuhtii riikkaidgaskasaš soahpamušaid.</p>
<p>– Vuordámuš doaibmagotti bargui lea, ahte sámediggeláhka rievdaduvvogoahtá álgoálbmogiid vuoigatvuođaid vuođul, vuhtii váldimiin KP-soahpamuša geatnegasvuođaid ja gudnejahttimiin UN olmmošvuoigatvuođakomitea addin čovdosiid. Suopma lea čatnasan ollašuhttit UN álgoálbmogiid julggaštusa ja dat galgá oidnot komitea barggus, joatká Juuso iežas vuordámušain doaibmagotti barggus.</p>
<p>Doaibmagotti bargun lea válmmaštallat dárbbašlaš rievdadusaid sámedikkis addojuvvon láhkii. Doaibmagotti barggu vuođđun leat vuođđovuoigatvuođat ja vuođđolágas ásahuvvon eará geatnegasvuođat, Suoma čatnet riikkaidgaskasaš olmmošvuoigatvuođasoahpamušat, UN álgoálbmogiid vuoigatvuođaid julggaštus sihke rievtti ja riikkaidgaskasaš rievtti eará ovdáneapmi sihke dáid maŋimuš áiggiid čovdosat. Sámedikki nammadan ovddasteaddjit ovttasbarget Sámedikki stivrrain.</p>
<p>Vuoigatvuođaministeriija ásahii 13.1.2020 bargojoavkku válmmaštallat álgui sámediggelága rievdadeami válmmaštalli doaibmagotti barggu. Bargojoavkku čoaggin diehtu ja fuomášumit leat čohkkejuvvon muittuhančállagii . Bargojoavkku doaibmabadji nogai 31.3.2020.</p>
<p>Sámediggelága rievdadeapmi: https://oikeusministerio.fi/hanke?tunnus=OM002:00/2020</p>
<p type="title">Lassedieđut</p>
<p>ságadoalli Tuomas Aslak Juuso tel. 040 687 3394, tuomas.juuso(at)samediggi.fi</p>
</body></document>
