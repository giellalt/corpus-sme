<document xml:lang="sme" id="no_id"><header><title>Sámedikki stivra gieđahalai cealkámušmáhcahaga ja válmmaštalai 9 §:a mieldásaš ráđđádallamiid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>229</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/08/20/samedikki-stivra-giedahalai-cealkamusmahcahaga-ja-valmmastalai-9-a-mieldasas-raddadallamiid/?lang=dav</origFileName><parallel_text xml:lang="fin" location="saamelaiskarajien_hallitus_kasitteli_lausuntopalautetta_ja_valmisteli_9_ss:n_mukaisia_neuvotteluja.html"/><parallel_text xml:lang="smn" location="samitige_stivra_kiedavusai_cialkkamusmacattas_ja_valmastalai_9_ss_mialdasijd_radadalmijd.html"/><parallel_text xml:lang="sms" location="saa_mtee_gg_halltos_kiott_tooli_cialkalm-maacctoozz_da_valmstooli_9_ss_mealdlaz_sagstoollmoozzid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki stivra gieđahalai cealkámušmáhcahaga ja válmmaštalai 9 §:a mieldásaš ráđđádallamiid</p>
<p>Sámediggelága nuppástusa válmmaštallan bargojoavku lea geassemánus 2018 almmustahttán evttohusas sámediggeláhkan, man vuođul válmmaštallojuvvon ráđđehusa evttohushámus lea leamaš viiddes cealkámušgulaskuddama vuolde suoidnemánus 2018. Evttohus lea sisdoalus dáfus máŋggaláhkai kompromissa, iige Sámediggi leat vel addán loahpalaš oainnus evttohusa sisdoalus. Evttohushámus lea gieđahallon Sámedikki stivrras ja áššedovdilávdegottiin, ja dan birra čađahuvvojit sámediggelága 9 §:a mieldásaš ráđđádallamat riekteministeriijain.</p>
<p>– Eamiálbmotvuoigatvuođa áššedovdiid, sámeservodagas boahtán máhcahaga ja Sámedikki áššedovdilávdegottiid bealiváldimiid vuođul orru leamen čielggas, ahte Sámediggi ii sáhte dohkkehit evttohushápmosa dakkárin, gávnnaha ságadoalli Tiina Sanila-Aikio.</p>
<p>– Stivra gávnnahii čoahkkimisttis, ahte sámeservodagas sihke Sámedikki áššedovdilávdegottiin boahtán máhcahat leamašan hui čielggas ja máhcahat geahččaluvvo váldot vuhtii láhkaevttohusa čuovvovaš gieđahallanmuttuin, muitala I várreságadoalli Heikki Paltto.</p>
<p>Ovdalgo evttohushámus dolvojuvvo Sámedikki dievasčoahkkima gieđahallamii loahpalaš mearrádusdahkama várás, Sámedikki stivra evttoha nuppástusaid, maid mielde evttohus vástidivččii buorebut Sámedikki ja sámeservoša oainnu ođasmahttinvuloš lága sisdoalus ja deavddášii oppa ođastusbarggu mihttomearrin ásahuvvon riikkaidgaskasaš geatnegasvuođaid gáibádusaid.</p>
<p>– Sámedikki stivra evttoha earet eará, ahte čuovvovaš válggaid galggašii čađahit rievdadanláhkai evttohuvvon 3 §:a mieldásaš jietnavuoigadahtton olbmo meroštallamiin ja ahte 9 §:a ovttasdoaibman- ja ráđđádallangeatnegasvuohta sihke njulgenlávdegotti nammadeapmi dárkkistuvvojit sámeservodagas boahtán máhcahaga vuođul, lasiha II várreságadoalli Tuomas Aslak Juuso.</p>
<p>Sámedikki válgabaji dehálamos guhkesáigge mihttomearrin lea sámiid iešmearridanvuoigatvuođa ovddideapmi. Dán ulbmila juksama várás dehálamos álbmotlaš láhkaásaheami oassi lea namalassii sámediggeláhka. Sámediggelága sisdoalu ođasmahttin lea sámiid dáfus hui mearkkašahtti ođastus.</p>
<p><em type="italic">Lassediehtu: </em></p>
<p>Sámedikki ságadoalli Tiina Sanila-Aikio tel. 050 300 1780, tiina.sanila-aikio(at)samediggi.fi</p>
</body></document>
