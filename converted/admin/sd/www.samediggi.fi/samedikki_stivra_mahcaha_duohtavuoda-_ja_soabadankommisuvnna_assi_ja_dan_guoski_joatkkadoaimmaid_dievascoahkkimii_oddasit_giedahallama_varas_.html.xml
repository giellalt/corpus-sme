<document xml:lang="sme" id="no_id"><header><title>Sámedikki stivra máhcaha duohtavuođa- ja soabadankommišuvnna ášši ja dan guoski joatkkadoaimmaid dievasčoahkkimii ođđasit gieđahallama várás   - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>238</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/09/05/samedikki-stivra-mahcaha-duohtavuoda-ja-soabadankommisuvnna-assi-ja-dan-guoski-joatkkadoaimmaid-dievascoahkkimii-oddasit-giedahallama-varas/?lang=dav</origFileName><parallel_text xml:lang="fin" location="saamelaiskarajien_hallitus_palauttaa_totuus-_ja_sovintokomission_tilanteen_ja_jatkotoimet_uudelleen_ratkaistavaksi_tayskokoukselle_.html"/><parallel_text xml:lang="smn" location="samitige_stivra_maaccat_tuotavuota-_ja_sovadattamkomissio_tile_ja_jotkatooimaid_uddasist_cuavdimnaal_tievascuakkiman.html"/><parallel_text xml:lang="sms" location="saa_mtee_gg_halltos_maaccad_tuottvuott-_da_suavadvuottkomissio-_vue_jj_da_juatkktaaimaid_o_ddest_cau_ddemnalla_tiuddsabbra.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki stivra máhcaha duohtavuođa- ja soabadankommišuvnna ášši ja dan guoski joatkkadoaimmaid dievasčoahkkimii ođđasit gieđahallama várás</p>
<p><em type="italic">Sámedikki stivra mearridii čoahkkimis 31.8.2022, ahte máhcaha sámiid duohtavuođa- ja soabadankommišuvnna ášši ja dan joatkkadoaimmaid ođđasit gieđahallama várás dievasčoahkkimii. Dievasčoahkkimis ii lean mearrádusa dagadettiin diehtu das, ahte barggu gaskkalduhttin ii leat vejolaš almmá, ahte kommišuvdna ja dan bargit friijadahttojit bargguin ja bargu dán oasil nohká. Stivra mearridii lassin, ahte gullá čálalaččat sámeservviid ja ovttaskas sápmelaččaid áššis. </em></p>
<p>Stivra gávnnahii, ahte Sámedikki čoahkkima mearrádus sirdit duohtavuođa- ja soabadankommišuvnna komissáraid válljema ovddosguvlui ja váldit proseassa joatkaga oasil smiehttanbottu ii lean buot osiin ollašuhttingelbbolaš. Duohtavuođa- ja soabadankommišuvnna barggu gaskkalduhttin ii leat vejolaš almmá, ahte kommišuvdna ja dan bargit friijadahttojit bargguineaset ja bargu dán oasis nohká.</p>
<p>Dát diehtu ii leamašan Sámedikki dievasčoahkkima geavahusas, go mearrádus dahkkui ja danin stivra mearridii máhcahit ášši Sámedikki dievasčoahkkimii ođđasit gieđahallama várás. Sámedikki stivra válmmaštallagoahtá duohtavuođa- ja soabadankommišuvnna guoski ášši badjelmearálaš dievasčoahkkima várás, mii dollojuvvo čakčamánu loahpas.</p>
<p>Stivra doarju Nuortalaččaid siidačoahkkima sávaldaga, ahte proseassa joatkašuvvá nuortalaččaid oasil. Stivra sávvá, ahte duohtavuođa- ja soabadankommišuvnna bargu ovddiduvvo nuortalaččaid oasil Sámedikki dievasčoahkkima mearrádusas fuolakeahttá.</p>
<p type="title">Stivra bivdá čálalaš kommeanttaid</p>
<p>Sámedikki stivra ávžžuha, ahte sámesearvvit ja ovttaskas sápmelaččat addet čálalaš kommeanttaid sámiid duohtavuođa- ja soabadankommišuvnna dilis ja maiddái ođđa komissáraid válljemis.</p>
<p>Kommeanttaid sáhttá sáddet Sámedikki girjenkantuvrii 19.9.2022 dmu 16 rádjai šleađgapoastta bokte info@samediggi.fi dahje poastta fárus čujuhussii Sámediggi, Menesjärventie 2 A, 99870 Anár.</p>
<p>Sámedikki čoahkkináššebáhpárat gávdnojit dokumeanttain dáppe .</p>
<p type="title">Lassedieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso@samediggi.fi</p>
</body></document>
