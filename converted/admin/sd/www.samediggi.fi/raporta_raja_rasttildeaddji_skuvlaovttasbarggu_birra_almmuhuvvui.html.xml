<document xml:lang="sme" id="no_id"><header><title>Raporta rájá rasttildeaddji skuvlaovttasbarggu birra almmuhuvvui - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>272</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/12/12/raporta-raja-rasttildeaddji-skuvlaovttasbarggu-birra-almmuhuvvui/?lang=dav</origFileName><parallel_text xml:lang="fin" location="raportti_rajat_ylittavasta_kouluyhteistyosta_julkistettiin.html"/><parallel_text xml:lang="smn" location="raapoort_raajijd_rasteldittee_skovlaohtsaspargoost_almostui.html"/><parallel_text xml:lang="sms" location="raaji_rastldeei_skooulohttsaztuaj_raportt_olmmuum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Raporta rájá rasttildeaddji skuvlaovttasbarggu birra almmuhuvvui</p>
<p>Ovdaprošeavtta raporta <span type="quote">”Rájáhis sámeoahpahus”</span> almmuhuvvui gaskavahku 4.12. Sámedikkis Kárášjogas, go prošeaktačálli Arla Magga geigii raportta sámediggeráđđái Mikkel Eskil Mikkelsenii.</p>
<p>– Mii leat giitevaččat dan barggu ovddas mii lea dahkkon, mii šaddá dehálažžan Norgga, Suoma ja Ruoŧa beal Sámedikkiide boahtteáiggis mii guoská oahppoplánaide, oahpponeavvuide ja skuvlaovttasbargui. Dat láhčá dili eanet ovttasbargui, dadjá sámediggeráđđi Mikkel Eskil Mikkelsen.</p>
<p>Raportta váldoulbmilin lea leamašan identifiseret ja čohkket vásáhusaid ja vejolašvuođaid ja maiddái gávdnat ovdamearkkaid, mo skuvllat leat ollašuhttán skuvlaovttasbarggu rastá rájiid. Loahpas raporttas leat evttohusat doaibmabijuide, mat sáhtále veahkehit rájáhis sámeoahpahusovttasbarggu álggaheami dahje joatkima miehtá Sámi. Sámiide guoskevaš oahppopolitihkka berrelii geahčaduvvot ja meannuduvvot nu ahte, sámemánát ja -nuorat ožžot vejolašvuođa nannet gielaset, identitehtaset ja kultuvrraset oahpu bokte beroškeahttá riikarájáin.</p>
<p>Sámi skuvlaovttasbarggu ovddideapmi gullá Sámi Parlamentáralaš Ráđi guovddáš ulbmiliidda, man dihte badjánii dárbu ásahit ovdaprošeavtta ja čálligoahtit raportta. Norgga Sámediggi válddii badjelasas ruhtadit raportačálli ja ásahit bargojoavkku, mii barggai jagi 2019. Bargojoavkkus leat leamašan mielde Suoma, Ruoŧa ja Norgga Sámedikkiid lassin Ohcejoga ja Sirpmá skuvlaovttasbarggu ovddasteaddjit. Bargojoavkku jođiheaddjin lea bargan Inger Anne Klemetsen Sámedikkis Norgga bealde, čállin fas Arla Magga Sámedikkis Suoma bealde. Bargojoavkkus leat leamašan vel Ulla Aikio-Puoskari ja Eila Tapiola Sámedikkis Suoma bealde, Laura Arola Ohcejoga gielddas, Jon Christer Mudenia Deanu gielddas ja vánhenovddasteaddjit Aura Pieski ja Leif Erik Varsi ja dutki Torkel Rasmussen.</p>
<p>Raporta lea davvisámegillii, ja dat boahtá jagi 2020 álggus maid dáro- ja suomagillii. Raporta gávdno dáppe .</p>
<p>Raportta almmuhandilálašvuođas Kárášjogas Inger Anne Klemetsen, Mikkel Eskil Mikkelsen, Torkel Rasmussen, Leif Erik Varsi ja Arla Magga. Govva: Sámediggi/Sametinget</p>
<p><em type="italic">Gulahallanolbmot: </em></p>
<p>Áššemeannudeadji Inger Anne Klemetsen +47 78 47 40 94 inger.anne.klemetsen(at)samediggi.no</p>
<p>Čálli Arla Magga +358 401 985 033 arla.magga(at)samediggi.fi</p>
<p>https://www.sametinget.no/</p>
</body></document>
