<document xml:lang="sme" id="no_id"><header><title>Beaiváduvvon PEFC-standárda ii sihkkarastte doarvái vuovdedoalu suvdilvuođa sámiid ruovttuguovllus - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>421</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/05/20/beaivaduvvon-pefc-standarda-ii-sihkkarastte-doarvai-vuovdedoalu-suvdilvuoda-samiid-ruovttuguovllus/?lang=dav</origFileName><parallel_text xml:lang="fin" location="paivitetty_pefc-standardi_ei_turvaa_riittavalla_tavalla_metsatalouden_kestavyytta_saamelaisten_kotiseutualueella.html"/><parallel_text xml:lang="smn" location="peividum_pefc-standard_ij_turvii_tuarvi_meccitualu_killeelvuoda_sammilij_paikkikuavlust.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Beaiváduvvon PEFC-standárda ii sihkkarastte doarvái vuovdedoalu suvdilvuođa sámiid ruovttuguovllus</p>
<p><em type="italic">Sámedikki stivra mearridii 10.5.2021, ahte Sámediggi ii vuollái čále beaiváduvvon PEFC-standárdda. Beaiváduvvon kriterat eai Sámedikki mielas sihkkarastte doarvái sámiid ruovttuguovllus ollašuhtton vuovdedoalu suvdilvuođa, eaige Sámedikki evttohusat leat vuhtii váldon standárdabarggus doarvái bures. </em></p>
<p>– Sámedikki stivra lea gieđahallan beaiváduvvon standárdda ja boahtán dan bohtosii, ahte dat ii sihkkarastte doarvái bures sámiid ruovttuguovllus sámekultuvrra doalaheami ja ovddideami eavttuid, gávnnaha ságajođiheaddji Tuomas Aslak Juuso.</p>
<p>Sámekultuvrra, erenomážit sámiid árbevirolaš ealáhusaid ollašuhttima eavttuid sámiid ruovttuguovllus áitet dálkkádatnuppástus, luonddu goarideami joatkašuvvan ja eanageavahandeattu lassáneapmi. Sámiid árbevirolaš ealáhusaid ollašuhttin lea gitta sámiid ruovttuguovllu eallinfámolaš ja buhtes luonddus ja čázádagain ja maiddái oktilaš guovlluin.</p>
<p>– Sámiid árbevirolaš ealáhusaid ja eamiálbmotvuoigatvuođaid sihkkarastin livčče eaktudan standárdabarggus dan, ahte sámiid oainnut livčče vuhtii váldon sámekultuvrra guoski kritera lassin maiddái eará kriterain dalán barggu álggu rájes ja ahte kriterat livčče guorahallon oppalaččat sámiid ekologalaš, sosiálalaš ja kultuvrralaš suvdilvuođa perspektiivvas, gávnnaha II várreságajođiheaddji Leo Aikio.</p>
<p type="title">PEFC-standárdda beaivádanbargu lea bistán guokte jagi</p>
<p>Sámediggi lea oassálastán aktiivvalaččat PEFC-standárdda beaivádanbargui. Sámediggi evttohii dárkkálmahttimiid ja lasáhusaid fámus leahkki standárdda PEFC FI 1002:2014 almmolaš sihke ekologalaš, sosiálalaš ja kultuvrralaš suvdilvuođa guoski kriteraide dalán beaivádanbarggu álggus. Evttohusain ja lasáhusain Sámediggi geahččalii váikkuhit dasa, ahte standárddas livčče álggu rájes vuhtii váldon sámiid ruovttuguovllu sierrasárgosat, dovddastuvvon sámiid árbevirolaš ealáhusaid luondduvuođđu sihke sihkkaraston vuovdedoalu oasil sámekultuvrra bisuheapmi sámiid ruovttuguovllus.</p>
<p>Riikkaidgaskasaš standárdda PEFC ST 1001:2017 mielde buot čanusjoavkkut galggašedje leat standárdabargojoavkkus ovddastuvvon nu, ahte oktage ovttaskas čanusjoavku ii leat mearrideaddji sajádagas. PEFC-standárdda beaivádanbargui vuođđuduvvon PEFC-standárdabargojoavku čohkiidii measta beare vuovdedoalu ovddasteaddjiin ja nappo vuovdedoalu ovddasteaddjiin lei nana rolla maiddái mearrádusbargamis. Sámedikki evttohusat ja dievasmahttimat sierra kriteraide eai boahtán barggu áigge doarvái vuhtii váldojuvvot ja figgojuvvui oainnuid ráddjemii bođuoassin standárdda oppalašvuođas.</p>
<p>Beaiváduvvon PEFC-standárda ii fála sámiid ruovttuguovllu sierrasárgosiidda vástideaddji ja sámekultuvrra ollašuhttima eavttuid beaktilit sihkkarasti kriteraid, mat stivrejit vuovdedoalu, ja dán sivas Sámedikkis eai lean doarvái vuođustusat vuollái čállit beaiváduvvon standárdda.</p>
<p>PEFC Suopma lea evttohan Sámediggái joatkkaráđđádallamiid kriteraid birra nu, ahte ráđđádallamiin giddejuvvošii fuopmášupmi Sámedikki evttohan áššiide standárdabarggu álggus. Sámediggi geahččá beaiváduvvon PEFC-standárdda ráhkadan oppalašvuođa sámiid ekologalaš, ekonomalaš ja sosiálalaš suvdilvuođa perspektiivvas. Kriterat leat hábmejuvvon ja dievasmahtton dovdomassii das maŋŋá, go Sámediggi lea bargan vuosttas evttohusaid. Danin ii reahke, ahte dušše beaivádanbarggu álggus evttohuvvon áššit guorahallošedje ođđasit joatkkaráđđádallamiin. Váldimiin lassin vuhtii Sámedikki resurssaid ja standárdabargui juo geavahuvvon áiggi, Sámediggi ii oainne vejolažžan joatkkaráđđádallamiid álggaheami.</p>
<p>Ealáhus-, johtalus- ja birasguovddážat sihke Suoma birasguovddáš leat dán rádjai Sámedikki lassin almmuhan, ahte eai vuollái čále standárdda. EJB-guovddážiid vuođustusat standárddas eret geassádeapmái gávdnojit dáppe (suomagillii).</p>
<p type="title">Lassidieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso(at)samediggi.fi</p>
<p>Leo Aikio II várreságajođiheaddji 040 621 6505 leo.aikio(at)samediggi.fi</p>
</body></document>
