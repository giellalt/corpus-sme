<document xml:lang="sme" id="no_id"><header><title>Sámediggi doarjala sisministarii Norgga rádjejohtolaga rahpama dihte - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>271</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/10/samediggi-doarjala-sisministarii-norgga-radjejohtolaga-rahpama-dihte/?lang=dav</origFileName><parallel_text xml:lang="fin" location="saamelaiskarajat_vetoaa_norjan_rajaliikenteen_vapauttamiseksi.html"/><parallel_text xml:lang="smn" location="samitigge_kiasa_taaza_rajijotoluv_lekkam_peeleest.html"/><parallel_text xml:lang="sms" location="saa_mte_gg_nuajjaatt_ministeera_taarr_raajjtrafiikk_aa_veem_diott_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi doarjala sisministarii Norgga rádjejohtolaga rahpama dihte</p>
<p><em type="italic">Sámediggi doarjala sisministtar Maria Ohisaloi Norgga ja Suoma gaskasaš ráji rahpama dihte. Koronavirusa dihte mearriduvvon johtinráddjehusat leat čuohcán mearkkašahtti ládje Davvi-Suoma rádjeguovlluid sámiide. </em></p>
<p>– Sámeservošis lea hui dábálaš, ahte servoša ja sogaid lahtut orrot juogo fásta dahje gaskaboddasaččat ránnjáriikka guovllus dahje barget ránnjáriikkas. Koronavirusa dihte mearriduvvon johtinráddjehusat leat váikkuhan negatiivvalaččat mearkkašahtti ládje sámiid bargamii, birgenláhkái ja johtimii, ja maiddái sosiála- ja bearašgaskavuođaid doalaheapmái, gávnnaha sátnejođiheaddji Tuomas Aslak Juuso.</p>
<p>Giđa koronaepidemiija dagahan rájiid gidden lea lassin váikkuhan sakka sámiid árbevirolaš ealáhusaid hárjeheddjiid doaibmaneavttuide ja johtimii. Johtinráddjehusat leat dagahan stuorra váikkuhusaid sámeservošiidda maiddái muđuid.</p>
<p>– Sámedikki ipmárdusa mielde dáláš koronadilli ii gáibit šat rádjegiddema doalaheami Norgga ja Suoma gaskasaš rájis, muhto rádjegidden galggašii burgojuvvot ollásit dahje ceahkkálastimiin. Juos rádjegidden jotkojuvvo, árbevirolaš ealáhusaid hárjeheaddjit, degomat boazodoallit, gártet váttes dillái. Rádjegiddema burgin livččii vealtameahttun maiddái danin, ahte iešguđet riikkaid guovllus orodeaddji bearraša ja sohkaservoša lahtut beasašedje deaivat, ja ahte dorvvastuvvo daid olbmuid birgenláhki, geat dábálaččat barget sierra riikkain, joatká Juuso.</p>
<p>Sámediggi ovdanbuktá appellašuvnnas, ahte sámiin lea vuoigatvuohta oassálastit alcceseaset guoski mearrádusbargamii. Riikkaidgaskasaš rájiid juohkin eamiálbmogis lea vuoigatvuohta doalahit ja ovddidit rájiid rasttideaddji ovttasbarggu ja gaskavuođaid. Sámediggi bivdáge, ahte boahttevuođas sámeguovllus stáhtaid rájiide guoski mearrádusbargamis váldojuvvojit vuhtii váikkuhusat eamiálbmogii ja dorvvastuvvo Sámediggái sámiid virggálaš ovddastusdoaibmaorgánan vejolašvuohta ovdanbuktit oainnu áššis.</p>
<p>Sámekultuvrii gullá čavga soga ja servoša oktavuođadoallan ja buotlágan ovttasbargu ealáhusaid, gávppašeami ja eallima eará osiid olis. Ovttasbargu riikkaid gaskkas lea dábálaččat intensiivvalaš ja vealtameahttun sámiid árbevirolaš ealáhusaid hárjeheddjiid siste.</p>
<p>Sámedikki appellašuvdna sisministarii Norgga rádjejohtolaga rahpama dihte (10.6.2020)</p>
<p type="title">Lassedieđut:</p>
<p>sátnejođiheaddji Tuomas Aslak Juuso tlf. 040 687 3394, tuomas.juuso(at)samediggi.fi</p>
<p>vs. láhkačálli Kalle Varis tlf. 050 384 7040, kalle.varis(at)samediggi.fi</p>
<p><em type="italic">Govva: Tarja Länsman </em></p>
</body></document>
