<document xml:lang="sme" id="no_id"><header><title>Sámediggi doarju sámi psykososiála doarjaga ovttadaga doaimma joatkima - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>358</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/04/19/samediggi-doarju-sami-psykososiala-doarjaga-ovttadaga-doaimma-joatkima/?lang=dav</origFileName><parallel_text xml:lang="fin" location="saamelaiskarajat_tukee_saamelaisen_psykososiaalisen_tuen_yksikon_toiminnan_jatkamista_.html"/><parallel_text xml:lang="smn" location="samitigge_tuarju_sammilii_psykososiaallii_torjuu_ohtaduv_tooima_juatkim.html"/><parallel_text xml:lang="sms" location="saa_mte_gg_tuarjjad_saa_m_psykososiaal_laz_tuarj_juakkaz_toi_mmjem_juatkkmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi doarju sámi psykososiála doarjaga ovttadaga doaimma joatkima</p>
<p><em type="italic">Sámediggi evttoha, ahte sámi psykososiála doarjaga ovttadaga (Uvjj, Uvjâ, Uvja) doaimma galgá dorvvastit. Sámediggi mearridii bealiváldima birra čoahkkimis 14.4.2023. Ovdal mearrádusa Sámedikki čoahkkin gulai prošeaktajođiheaddji Heidi Eriksena ovdanbuktima ovttadaga doaimmas. Lassin čoahkkin dohkkehii Sámedikki almmolašdoarjaga bušeahttaevttohusa jahkái 2024 ja vuođđudii oahppamateriálaplánejeaddji virggi. </em></p>
<p>Bealiváldimis Sámediggi deattuha čuovvovaš áššeollisvuođaid mearkkašumi ja vuhtiiváldima psykososiála doarjaga ordnemis:</p>
<list><p type="listitem">Sámediggi doarju ovttadaga doaimma joatkašuvvama.</p>
<p type="listitem">Sámegielat mielladearvvašvuođabálvalusain lea leamaš váili. Ovttadat lea vuosttas, mii buvttada álbmotlaččat duođalaš vuollegis šielbmá mielladearvvašvuođabálvalusaid sámiide sin iežaset gielaiguin ja kultuvrralaččat.</p>
<p type="listitem">Sámiide oaivvilduvvon psykososiála bálvalusaid buvttadeami ja ovddideami galgá dorvvastit maiddái duohtavuođa- ja soabadankomišuvnna barggu nohkama maŋŋá.</p>
</list><p>Sámi psykososiála doarjaga ovttadat fállá sámekultuvrralaš ja sámegielat mielladearvvašvuođabálvalusaid vuollegis šielmmáin – rávvema, doarjaga ja kriisabarggu iežas eatnigillii (davvisámegiella, anárašgiella, nuortalašgiella ja suomagiella). Ovttadat lea vuođđuduvvon doarjut sámiid ja Suoma stáhta gaskasaš duohtavuođa- ja soabadankomišuvdnabarggu. Psykososiála doarjja lea dehálaš oassin Sámiid duohtavuođa- ja soabadanproseassa ollašuvvamis.</p>
<p>Loga bealiváldima dás .</p>
<p type="title">Sámedikki almmolašdoarjaga bušeahttaevttohus jahkái 2024</p>
<p>Sámediggi evttoha, ahte stáhta jagi 2024 bušeahttaevttohussii Sámiid kulturiešhálddašeami bajásdoallama várás várrejuvvo oktiibuot 5 818 000 euro. Dán supmis 330 000 euro manašii sámegiellalága mielde doarjagiidda, 1 481 000 euro Sajosa láigguide ja 4 007 000 euro Sámedikkis addojuvvon lágas dárkkuhuvvon bargguid dikšuma várás. Bajádus, man Sámediggi lea evttohan, livččii 1 345 000 euro go veardida jagi 2023 vuođđodássái.</p>
<p>Sámediggi evttoha bajádusa áššegirjehálddašeami ovddideapmái, IT-doarjagii ja diehtostivremii, árrabajásgeassima stivrema ja hálddahusa ovddideapmái, sámegiela jorgalan- ja tulkondoaimma ovddideapmái, sámegiellalága ollašuhttimii, gulahallama ovddideapmái, parlamentáralaš barggu ovddideapmái, politihkalaš čanusjoavkodoaimma ovddideapmái, riikkaidgaskasaš doaimma ovddideapmái ja Sámi Giellagáldu bissovaš doibmii.</p>
<p>Loga evttohusa dás .</p>
<p type="title">Oahppomateriálaplánejeaddji virggi vuođđudeapmi</p>
<p>Sámedikki čoahkkin vuođđudii oahppomateriálaplánejeaddji virggi skuvlen- ja oahppomateriáladoaimmahahkii. Plánejeaddji vástida váldoáššis digitála oahppamateriálabarggus, dan ovddideamis, plánemis ja teknihkalaš ollašuhttimis, ja sámegielat oahppamateriála neahttagávppi doaimmas.</p>
<p>Skuvlen- ja oahppamateriáladoaimmahagas leat skuvlenčálli ja oahppamateriálačálli virggiid lassin vihtta oahppamateriálaplánejeaddji virggi, main unnimustá okta guđege sámegiela (anáraš-, nuortalaš- ja davvisámegiella) oahppamateriálabargui. Virggiin leat leamaš devdojuvvon njeallje jagi 2022. Oahppamateriálaplánejeaddji barggut erenoamážit digitála materiála plánema ja teknihkalaš ollašuhttima oasil leat bissovaččat ja ain lassánit ja ruhtadeapmi lea bissovaš.</p>
<p>Sámediggi almmuha ohcan láhkai oahppamateriálaplánejeaddji virggi .</p>
<p type="title">Lassedieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso@samediggi.fi</p>
<p>Pia Ruotsala-Kangasniemi Hálddahushoavda 010 839 3106 / 040 726 2688 pia.ruotsala@samediggi.fi</p>
</body></document>
