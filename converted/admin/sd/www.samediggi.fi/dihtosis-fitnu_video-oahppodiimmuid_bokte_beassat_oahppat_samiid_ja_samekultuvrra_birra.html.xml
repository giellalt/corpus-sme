<document xml:lang="sme" id="no_id"><header><title>Dihtosis-fitnu video-oahppodiimmuid bokte beassat oahppat sámiid ja sámekultuvrra birra - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>377</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/02/02/dihtosis-fitnu-video-oahppodiimmuid-bokte-beassat-oahppat-samiid-ja-samekultuvrra-birra/?lang=dav</origFileName><parallel_text xml:lang="fin" location="opitaan_saamelaisista_ja_saamelaiskulttuurista_dihtosis-hankkeen_video-oppituntien_avulla_.html"/><parallel_text xml:lang="smn" location="oppap_sammilijn_ja_samikulttuurist_dihtosis-haava_video-oppatiijmij_peht_.html"/><parallel_text xml:lang="sms" location="mattjed_sa_mmlain_da_saa_mkulttuu_rest_dihtosis-_hangkkoozz_videomattciassi_vie_kkin_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dihtosis-fitnu video-oahppodiimmuid bokte beassat oahppat sámiid ja sámekultuvrra birra</p>
<p>Sámedikki nuoraidráđi ja Nuoraid Akademiija Dihtosis-fidnu olggos addá video-oahppodiimmuid sámekultuvrras. Sámenuorat doibmet oahpaheaddjin video-oahppodiimmuin ja láidestit oahppiid sámekultuvrii sierra perspektiivvain. Video-oahppodiimmut vuolidit šielmmá gieđahallat sámefáttáid oahppodiimmuid áigge, dasgo daid lea álki váldit atnui goas beare. Videot almmustahttojit oktiibuot golmma sierra luohkkádássái.</p>
<p><em type="italic">Tutustutaan saamelaiskulttuuriin </em>lea 4.-9. luohkálaččaide sihke nuppi dási studeanttaide dárkkuhuvvon video, gos oahppá vuođđodieđuid kultuvrras. Dan bokte oahpásmuvvo dárkilabbot gáktái, sámemusihkkii ja ealáhusaide. </p>
<p><em type="italic">Saamen kansa ja kielet </em>-video lea dárkkuhuvvon badjeskuvllaide ja nuppi dási oahppolágádusaide. Das gieđahallojit sámegielat, sámenuoraid eallin ja maiddái Sámedikki nuoraidráđi doaibma. </p>
<p><em type="italic">Ihmisoikeudet ja alkuperäiskansat </em>-video čiekŋu dárkilabbot temái. Dat lea dárkkuhuvvon nuppi dási studeanttaide. Das gieđahallojit kultuvrra oamasteapmi, suddadanpolitihka ja maiddái eamiálbmogiid vuoigatvuođat. Rávvejuvvo, ahte video gehččojuvvo das maŋŋá, go luohkká lea geahččan <em type="italic">Tutustutaan saamelaiskulttuuriin </em>tai <em type="italic">Saamen kansa ja kielet </em>-video. </p>
<p>– Fállat oahpaheaddjiid sávaldaga mielde dán jagi ođasvuohtan video-oahppodiimmuid sámekultuvrras. Video-oahppodiibmu lea oahpaheaddjái hui álkis vuohki oahpahit sámekultuvrra birra. Videoid leat sámenuorat dahkan ja dain fállojuvvojit dieđut, maid nuorat ieža leat bajidan dehálažžan, muitaleaba Sámedikki nuoraidčálli Elli-Marja Hetta ja Nuoraid Akademiija prošeaktahoavda Ulla Saalasti.</p>
<p type="title">Maiddái skuvlagalledeamit joatkašuvvet fitnu oassin</p>
<p>Video-oahppodiimmuid lassin Dihtosis fállá bivnnuhis doaibmanbargobájiid, maid sámenuorat dollet gáiddusin fáttás, sihke lagašbargobájiid Oulu guvlui. Fitnus doaibmá skuvlagallejeaddjin bargui skuvlejuvvon sámenuorra. Bargobájiid sáhttá diŋgot vuolle- ja badjeskuvlii sihke nuppi dási oahppolágádusaide.</p>
<p>Maiddái Dihtosis-metodareaidu leat beaiváduvvon ja dan sáhttá luđet pdf-hámis fitnu siidduin. Metodareaidu sisttis doallá 18 hárjehusa sámekultuvrra gieđahallamii luohkás. Fitnus leat maiddái buvttaduvvon guokte pedagogalaš spealu sámekultuvrras. <em type="italic">Pieni peli saamelaisista </em>lea dárkkuhuvvon 4-6-luohkálaččaide. Speallu fállá vuođđodieđuid das, geat leat sápmelaččat ja mat iešvuođat barget sin kultuvrras áidnalunddoga. <em type="italic">Buokčal sámekultuvrii </em>-spealus mannojuvvo vehá čiekŋalabbui. Dat lea dárkkuhuvvon badjeskuvllaide ja nuppi dássái. Das gieđahallojit vuođđodieđuid lassin earret eará eamiálbmogat, kultuvrra oamasteapmi ja maiddái sámiid vásihan vealaheapmi. Speallu gávdno maiddái davvisámegillii. </p>
<p>Sámedikki nuoraidráđi ja Nuoraid Akademiija Dihtosis-fidnu lea juohkán sámedieđuid ja fállan bargobájiid vuolleskuvllaide, badjeskuvllaide ja maiddái nuppi dási oahppolágádusaide juo golmma jagi áigge. Prošeavtta váldoulbmilin lea lasihit váldoálbmogii gullevaš mánáid ja nuoraid diđolašvuođa sámiin ja sámekultuvrras ja ná oasistis eastadit sámiide čuohcci vaššisága ja vealaheami. Dihtosis-fitnu ruhtada oahpahus- ja kulturministeriija.</p>
<p>Fidnu bistá: 1.9.2021–30.6.2022.</p>
<list><p type="listitem"><em type="italic">Dáppe sáhtát diŋgot video-oahppodiimmuid, spealuid ja skuvlagalledemiid </em></p>
<p type="listitem"><em type="italic">Dihtosis-fitnu materiálat ja rávvagat álbmotbeaivái </em></p>
</list><p type="title">Lassidieđut:</p>
<p><em type="italic">Sámediggi </em></p>
<p>Nuoraidčálli, Elli-Marja Hetta tel. 010 8393134, elli-marja.hetta(at)samediggi.fi</p>
<p><em type="italic">Nuoraid Akademiija </em></p>
<p>Prošeaktahoavda, Ulla Saalasti tel. 040 567 4203 ulla.saalasti(at)nuortenakatemia.fi</p>
</body></document>
