<document xml:lang="sme" id="no_id"><header><title>Giellabeassejođiheaddjin álggahan Niina Aikio-Siltala - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>175</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/24/giellabeassejodiheaddjin-alggahan-niina-aikio-siltala/?lang=dav</origFileName><parallel_text xml:lang="fin" location="kielipesaohjaajana_aloittanut_niina_aikio-siltala.html"/><parallel_text xml:lang="smn" location="kielapiervalstivrejeijen_algattam_niina_aikio-siltala.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Giellabeassejođiheaddjin álggahan Niina Aikio-Siltala</p>
<p>Sámedikki má. giellabeassejođiheaddjin válljejuvvui ođđajagemánus Niina Aikio-Siltala. Aikio-Siltalas lea árrabajásgeassima oahpaheaddji (KK) skuvlejupmi ja son lea bargan ovdal anárašgielat giellabesiin ja maiddái Avvila skuvllain anárašgiela diibmooahpaheaddjin.</p>
<p>Giellabeassejođiheaddji bargguide gullet ee. giellabesiid stáhtadoarjaga hálddašeapmi, giellabeassedoaimma ovddideapmi ovttas eará doaibmiiguin, giellabeassebargiid skuvlejumiid koordineren ja maiddái pedagogihkalaš doarjaga fállan giellabesiide.</p>
<p>– Ođđa bargu lea vuolgán bures johtui. Dál álggos lean ságastallan giellabeassebargiiguin áigeguovdilis áššiid birra, bargan stáhtadoarjjaáššiin ja maiddái plánen giellabeassebargiid dán jagi skuvlejumiid. Maiddái giellarávvehat joatkašuvvá farggabáliid ja Kuáti.fi – siidduid ođasmahttinbargu lea gárváneamen, Aikio-Siltala muitala.</p>
<p>– Gielaealáskahttin, giellabeasit ja sámi árrabajásgeassin leat čielgasit alccen dakkár áššit, maiguin háliidan bargat dál ja boahttevuođasge nu ahte lean duođaige ilolaš, ahte bessen smávva bottu maŋŋá ruovttoluotta giellabeasseáššiid olis bargat.</p>
<p>Giellabeassejođiheaddjái sáhttá eandalii leat oktavuođas giellabeassedoibmii laktáseaddji buot gažaldagain. Giellabeassejođiheaddji čuovvu ovttas gielladorvočálliin doaimma ollašuvvama. Doaimma guoski mearrádusaid ja linnjádemiid ráhkada Sámedikki giellaráđđi .</p>
<p>Dán siiddus gávnnat vuođđodieđuid giellabeassedoaimma birra: https://www.samediggi.fi/doaibma/samegiella/giellabeassi/?lang=dav</p>
<p type="title">Lassidieđut</p>
<p>Má. giellabeassejođiheaddji Niina Aikio-Siltala, 040 487 5414 / 010 839 3115, niina.aikio-siltala(at)samediggi.fi</p>
<p>Gielladorvočálli Anne Kirste Aikio, 040 707 5626 / 010 839 3124, anne-kirste.aikio(at)samediggi.fi</p>
</body></document>
