<document xml:lang="sme" id="no_id"><header><title>Anárašgiella lievllaid siste, nuortalašgiella gámmáris ja davvisámegiella báđi guoras – rabas oahppodiimmut sámi giellavahku! - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>313</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/10/20/anarasgiella-lievllaid-siste-nuortalasgiella-gammaris-ja-davvisamegiella-badi-guoras-rabas-oahppodiimmut-sami-giellavahku/?lang=dav</origFileName><parallel_text xml:lang="fin" location="inarinsaamea_loylyissa_koltansaamea_kammarissa_ja_pohjoissaamea_padan_aaressa_-_avoimet_oppitunnit_saamen_kielten_viikolla_.html"/><parallel_text xml:lang="smn" location="anaraskiela_lievlai_siste_nuorttalaskiela_kamarist_ja_tavesamikiela_paadi_piallast_-_avus_oppatiijmeh_samikielai_ohhoost_.html"/><parallel_text xml:lang="sms" location="aanarsaa_mm_saaunoottmen_nuorttsaa_mm_kammrest_da_ta_vvsaa_mm_kruait_paaldast-_aavmattciass_saa_mkioli_nea_ttlest_43_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Anárašgiella lievllaid siste, nuortalašgiella gámmáris ja davvisámegiella báđi guoras – rabas oahppodiimmut sámi giellavahku!</p>
<p>Sámegielaid gáiddusoahpahusprošeakta lágida maiddái dán jagi buohkaide rabas oahppodiimmuid sámi giellavahku 43!</p>
<p>Oahppodiimmuid temán lea ruoktu ja biras. Anárašgiela oahppodiibmui gullá sávdnjun ja vejolaččat gáldus stužiheapmi, nuortalašgiela diimmus oahpásnuvvat iežas latnjii ja dan suollemasvuođaide, davvisámegiela diimmus fas oahppat, mo huššat gievkkanis davvisámegillii.</p>
<p>Oahppodiimmuid ulbmilin lea lasihit dieđu sámegielaid birra ja seammás sámi kultuvrras. Oahppodiimmut leat oaivvilduvvon vuođđooahpahusa ohppiide ja nuppi dási studeanttaide, muhto oahppodiimmuide leat bures boahtin maiddái earát, geat leat sáhkkit oahpásnuvvat sámegielaide. Diimmuide sáhttá oassálastit guđege oahppi iešráđálaččat, dahje olles luohkká sáhttá oassálastit ovttas seammá boddui oktasaš rusttegiin. Oassálastit sáhttá maiddái máŋgga diibmui.</p>
<p>Oahppodiimmut dollojuvvojit Microsoft Teams bokte. Diimmut leat oktiibuot golbma, okta guđege Suomas hubmojuvvon sámegielas: nuortalaš-, anáraš- ja davvisámegielas.</p>
<p type="title">Disdat 25.10. diibmu 10–10.45</p>
<p><em type="italic">Anárašgiella lievllaid siste </em></p>
<p>Oahpaheaddjin Laura Ylinampa</p>
<p>Oaivvilduvvon badjeskuvlii ja nuppi dássái</p>
<p>Oassálastinliŋka: <em type="italic">Oassálastte čoahkkimii dán liŋkkas </em></p>
<p type="title">Gaskavahkku 26.10. diibmu 10–10.45</p>
<p><em type="italic">Nuortalašgiella gámmáris </em></p>
<p>Oahpaheaddjin Kia Olin ja Sirkka Sanila</p>
<p>Oaivvilduvvon 0.–2. luohkkái</p>
<p>Oassálastinliŋka: <em type="italic">Oassálastte čoahkkimii dán liŋkkas </em></p>
<p type="title">Duorastat 27.10. diibmu 10–10.45</p>
<p><em type="italic">Davvisámegiella báđi guoras </em></p>
<p>Oahpaheaddjin Máren-Elle Länsman</p>
<p>Oaivvilduvvon 3.–6. luohkkái</p>
<p>Oassálastinliŋka: <em type="italic">Oassálastte čoahkkimii dán liŋkkas </em></p>
<p>Diimmuid áigge lea vejolaš jearrat gažaldagaid ja ságastallat čálašanlođás (čáttas). Diimmuide ii dárbbaš almmuhit iežas ovddalgihtii. Oahppodiimmut eai báddejuvvo.</p>
<p>Dárkilut rávvagat das, mo searvat oahppodiimmuide <em type="italic">dáppe </em>. </p>
<p type="title">Lassedieđut:</p>
<p>Hanna Helander, prošeaktahoavda hanna.helander@edu.utsjoki.fi 040 701 2094</p>
<p>Arla Magga, prošeaktakoordináhtor arla.magga@samediggi.fi 040 6875989</p>
<p><em type="italic">Lassedieđut Sámegielaid gáiddusoahpahusprošeavtta birra: </em></p>
<p>Sámegielaid gáiddusoahpahusa pilohttaprošeavtta jođiha Ohcejoga gielda ja koordinere Sámediggi. Prošeavtta mihttomearrin lea fállat sámegielaid gáiddusoahpahusa vuođđoskuvlla ohppiide ja nuppi dási studeanttaide sámeguovllu gielddaid olggobeallái guokte vahkkodiimmu ja ovddidit sámegieloahpahusa pedagogihka. Gáiddusoahpahusprošeavtta oahpahus lea reálaáiggi oahpahus (nu gohčoduvvon synkronalaš oahpahus), mas oahpaheaddji ja oahppit oassálastet oahppodiibmui seamma áigge iežaset dihtoriiguin iešguđet guovllus.</p>
<p><em type="italic">Lassedieđut sámi giellavahku birra: </em></p>
<p>Sámi giellavahku 24.–30.10.2022 ulbmilin lea buoridit sámegielaid stáhtusa, ja buoridit máhtu sámi giela ja kultuvrra birra olles servodagas. Juste dán vahkus galget sámegielat gullot ja oidnot juohke sajis!</p>
</body></document>
