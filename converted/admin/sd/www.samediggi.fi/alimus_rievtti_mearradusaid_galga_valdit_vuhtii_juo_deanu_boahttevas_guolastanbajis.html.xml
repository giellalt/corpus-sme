<document xml:lang="sme" id="no_id"><header><title>Alimus rievtti mearrádusaid galgá váldit vuhtii juo Deanu boahttevaš guolástanbajis - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>313</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/04/21/alimus-rievtti-mearradusaid-galga-valdit-vuhtii-juo-deanu-boahttevas-guolastanbajis/?lang=dav</origFileName><parallel_text xml:lang="fin" location="korkeimman_oikeuden_paatokset_tulee_huomioida_jo_tenojoen_tulevalla_kalastuskaudella_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Alimus rievtti mearrádusaid galgá váldit vuhtii juo Deanu boahttevaš guolástanbajis</p>
<p><em type="italic">Eana- ja meahccedoalloministeriija evttoha stáhtaráđi almmolaščoahkkimii duorastaga 21.4. ráđđehusa evttohusa riikabeivviide láhkan luossabivddu mearreáigásaš gildosis Deanu čázádagas. Sámediggi gáibida, ahte alimus rievtti (AHR) mearrádusat váldojuvvojit vuhtii Deanu boahtte geasi guolástanmearrádusain. </em></p>
<p>Eana- ja meahccedoalloministeriija cuoŋománu álggus cealkámušjorrosis leamašan evttohusas evttohuvvo , ahte ásahuvvo láhka luossabivddu mearreáigásaš gildosis Deanu čázádagas. Evttohusa mielde luossabivdu gildojuvvošii olles Deanu čázádagas jagis 2022 ja evttohus boađášii fápmui geassemánu álggus.</p>
<p>– Alimus rievtti mearrádusat čájehedje dan, ahte sámiid vuođđorivttiid galgá gudnejahttit láhkaásahanbarggus. Deanuleagi sápmelaččain galgá leat vuoigatvuohta hárjehit iežaset kultuvrra ja dán galgá váldit vuhtii Deanu boahtte geasi guolástanmearrádusain, lohká Sámedikki I várreságajođiheaddji Anni Koivisto.</p>
<p>AHR attii guokte ovdamearkaduomu sámiid guollebivddus Deanu čázádagas 13.4. Ovdamearkaduomuid mielde guolástannjuolggadusat ledje ruossalasvuođas vuođđolágas dorvvastuvvon sámiid vuoigatvuođaiguin.</p>
<p type="title">AHR ovdamearkaduomut leat historjjálaččat</p>
<p>– Alimus rievtti mearrádusat leat dehálaš lávki sámiid guolástanrivttiid dovddasteapmái. Dát lea hui stuorra ášši olles sámi álbmogii, erenomážit deatnogáttesámiide. Sámedikki áddejumi mielde mearrádusat eai goittotge oaivvil dan ahte deatnogáttesámit sáhtášedje guolástit boahtte gease beroškeahttá njuolggadusain, muhto mii baicce galgat čájehit ovddasvástádusa ja máššat dorvvastit hedjonan luossanáli ealáskeami, joatká Koivisto.</p>
<p>AHR árvvoštalai ovdamearkaduomus, ahte daguid áigge jagi 2017 guolástanlága mielde luosa ja dápmoha goargŋunguvlui gáibiduvvon sierra guolástanlohpi ja dasa gullevaš lohpegeavadagat dagahedje nu mearkkašahtti ráddjehusaid báikkálaš sápmelaččaide, ahte láhkaásaheami guoskadeapmi livččii čielgasit ruossalasvuođas sidjiide vuođđolágas dorvvastuvvon vuoigatvuođaiguin. Guolástanlága njuolggadus guđđojuvvui seamma láhkái vuođđolága vuođul guoskatkeahttá, ja sivahus lobihis bivddus hilgojuvvui.</p>
<p>Nuppi ovdamearkaduomus AHR árvvoštalai, ahte guolástanáigodahkii guoski láhkaásahus, mii lei fámus dagu áigge, lei ruossalasvuođas báikkálaš sápmelaččaid vuođđolágas dorvvastuvvon vuoigatvuođaiguin. Láhkaásahusa njuolggadus ii vuođđolága vuođul guoskaduvvon, ja sivahus guolástanrihkkumušas hilgojuvvui.</p>
<p>– Hálidan vel Sámedikki beales giitit daid duostilis sápmelaččaid guđet leat bargan garra barggu go leat dáistalan vuoigatvuođaideamet ovddas ja sávan midjiide buohkaide lihku dáid mearrádusaid ovddas, lohká Koivisto.</p>
<p>Sámediggi dieđihii njukčamánus 2022 ahte lea behtton boahttevaš guolástanbaji evttohuvvon bivdoráddjehusaide Deanus.</p>
<p type="title">Lassedieđut</p>
<p>Anni Koivisto I várreságajođiheaddji 040 415 5969 anni.koivisto@samediggi.fi</p>
<p><em type="italic">Govva: Anja Vest </em></p>
</body></document>
