<document xml:lang="sme" id="no_id"><header><title>Suoma Sámediggi ja Deanu guolledoalloguovlu geassádit Deanu bivdonjuolggadusráđđádallamiin Norgga eiseválddiid čavga gáibádusa geažil - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>263</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/12/16/suoma-samediggi-ja-deanu-guolledoalloguovlu-geassadit-deanu-bivdonjuolggadusraddadallamiin-norgga-eisevalddiid-cavga-gaibadusa-geazil/?lang=dav</origFileName><parallel_text xml:lang="fin" location="suomen_saamelaiskarajat_ja_tenon_kalatalousalue_vetaytyvat_tenon_kalastussaantoneuvotteluista_norjan_viranomaisten_tiukan_vaatimuksen_seurauksena.html"/><parallel_text xml:lang="smn" location="suoma_samitigge_ja_tianu_kyelitualukuavlu_kiasadateh_tianu_pivdonjuolgadusradadalmijn_taaza_virgeomahai_covga_vatamas_keezild.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Suoma Sámediggi ja Deanu guolledoalloguovlu geassádit Deanu bivdonjuolggadusráđđádallamiin Norgga eiseválddiid čavga gáibádusa geažil</p>
<p><em type="italic">Suoma Sámediggi ja Deanu guolledoalloguovlu geassádit Deanu bivdonjuolggadusráđđádallamiin danin go ráđđádallamat leat bisánan Norgga eiseválddiid čavga gáibádussii gieldit luossabivddu Deanus álfárot boahtte bivdonjuolggadusas, mii livččii fámus 5 – 7 jagi. Eavttut ráđđádallamiid joatkimii eai gávdno šat. </em></p>
<p>Deanu guolledoalloguovlu lea juo mearridan ráđđádallamiin geassádeamis. Suoma Sámediggi doarju Deanu guolledoalloguovllu mearrádusa ja Sámedikki stivra gieđahallá ášši stivrra boahtte vahku čoahkkimis Deanu ráđđádallanjoavkku Sámedikki ovddasteaddjiid evttohusa vuođul.</p>
<p>Suoma Sámediggi ja Deanu guolledoalloguovlu oidnet, ahte Norgga eiseválddiid ovddasteaddjit leat vuodján ráđđádallamiid gárgo ala go eai sáhte miehtat sámiid unnánašge luossabivdui Deanus eaige čuovo riikkaidgaskasaš mearravuoigatvuođašiehtadusa gođđuriikaprinsihpa.</p>
<p>– Lea áddetmeahttun mo Norga suovvá Deanu luossanáliid bivddu iežas riddoguovlluin seammás go dat gáibida luossabivddu gieldima Deanus, dadjá Deanu guolledoalloguovllu stivrra ságadoalli Mika Aikio.</p>
<p>Suoma stáhtaráđđi ásahii Deanu bivdonjuolggadusa Suoma ráđđádallanjoavkku miessemánus 2020 ja attii ráđđádallamiidda guokte váldomihttomeari: Deanu luossanáliid ealáskahttima ja sápmelaččaid vuoigatvuođaid ollašuvvama ovddideami. Maiddái Norgga ráđđehus celkkii ovdal ráđđádallamiid mihttomearrin sámiid vuoigatvuođaid nannema.</p>
<p>– Suoma eanan- ja meahccedoalloministeriija ja eará ministeriijaid ovddasteaddjit leat ráđđádallamiin bealuštan sámiid ja eará bivdovuoigatvuođaid hálddašeaddjiid vuoigatvuođaid ja almmuhan, ahte eai sáhte dohkkehit evttohuvvon bivdonjuolggadusa danin go dat livččii Suoma vuođđolága vuostá. Leage oalle váidalahtti, ahte Norgga eiseválddiin ráđđádallamiid vuolggasajit orrot vajálduvvan, dadjá Suoma Sámedikki II várreságadoalli Leo Aikio.</p>
<p>Suomas Sámediggi ja Deanu guolledoalloguovlu galget almmuhit eana- ja meahccedoalloministeriija bokti stáhtaráđđái geassádeamis ja bivdit earu mieđiheami iežaset ovddasteaddjiide Suoma ráđđádallanjoavkkus. Norgga beale Deanu guolástanhálddahusa stivra gieđahallá ášši ođđajagimánus.</p>
<p type="title">Lassedieđut:</p>
<p>Leo Aikio II várreságadoalli 040 621 6505 leo.aikio@samediggi.fi</p>
<p>Mika Aikio Deanu guolledoalloguovllu stivrra jođiheaddji 0400 558 391 micka50@hotmail.com</p>
<p><em type="italic">Govva: Hans Pieski </em></p>
</body></document>
