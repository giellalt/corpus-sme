<document xml:lang="sme" id="no_id"><header><title>Gollegiella-giellabálkkašupmi Ole Henrik Maggai - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>230</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/01/20/gollegiella-giellabalkkasupmi-ole-henrik-maggai/?lang=dav</origFileName><parallel_text xml:lang="fin" location="gollegiella-kielipalkinto_ole_henrik_maggalle.html"/><parallel_text xml:lang="smn" location="kollekiela-kielapalhasume_ole_henrik_maggan.html"/><parallel_text xml:lang="sms" location="gollegiella-kiollcistt_ole_henrik_maggaa_je.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Gollegiella-giellabálkkašupmi Ole Henrik Maggai</p>
<p>Emeritusprofessor Ole Henrik Magga. Govva: Ninni Andersson/Regeringskansliet</p>
<p>Davviriikkaid sámi giellabálkkašupmi Gollegiella lea mieđihuvvon jagi 2022 emeritusprofessor Ole Henrik Maggai. Son lea iežas eallinagi bargan mearkkašahtti barggu sámegielaid ovddideami ja seailluheami buorrin. Son lea eallinbargguinis čájehan sámiide ja maiddái olgomáilbmái, ahte sámegiella lea dehálaš ja ealli giella.</p>
<p>Ruoŧŧa doaimmai doalloriikan dán jagi, go Gollegiella-bálkkašupmi juhkkui logát geardde. Gollegiella mieđihuvvo juohke nuppi jagi. Bálkkašandilálašvuohta lei Stockholmmas 18.1.2023 dollon ministariid ja Sámedikki ságajođiheaddjiid čoakkáma oktavuođas.</p>
<p>– Sámegielaid seailluheapmi ja ovddideapmi lea erenomáš dehálaš. Ole Henrik Magga lea doaibman jo guhká stuorra ovdagovvan sámegielaid geavaheamis, ja danin lean čeavlái go beasan luohpadit Gollegiella-bálkkašumi otne Ole Henrik Maggai, gávnnaha kulturministtar Parisa Liljestrand.</p>
<p>– Lean erenomáš movtta, go beasan sávvat lihku Ole Henrik Maggai Gollegiella-bálkkašumi ovddas 2022. Su olles eallinbargu čájeha, ahte son ánssáša sihke rámi ja bálkkašumi, lohká Sámedikki stivrra ságajođiheaddji Håkan Jonsson.</p>
<p>Ole Henrik Magga lea riegádan jagi 1947 Guovdageainnus Davvi-Norggas. Ole Henrik Magga lea logiid jagiid bargan gielaid ovddideami buorrin, earret eará iešguđetlágan akademalaš oahpuid, dutkamuša ja oahppamateriálaid ovddideami ja maiddái oahpaheami bokte. Magga lea ovddidan davvisámegiela dálá čállinvuogi, čállán lullisámegiela grammatihka ovttas Lajla Mattson Maggain ja oassálastán nu ubmisámegiela go biŧonsámegiela čállinvugiid ovddideapmái.</p>
<p>Magga lea maiddái oassálastán eamiálbmogiid institušuvnnaid vuođđudeapmái sisriikkalaš ja riikkaidgaskasaš dásis ee. doaibmamin ON:id eamiálbmogiid bissovaš foruma vuosttas ságajođiheaddjin ja leamaš vuođđudeamen Norgga Sámedikki, man vuosttas ságajođiheaddjin Ole Henrik Magga doaimmai.</p>
<p><em type="italic">Lassidieđut </em></p>
<p>Preassadieđáhus Gollegiella (ruoŧagillii)</p>
</body></document>
