<document xml:lang="sme" id="no_id"><header><title>Sámenuoraid dáiddadáhpáhus - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>379</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/doaibma/samenuoraid-daiddadahpahus/?lang=dav</origFileName><parallel_text xml:lang="eng" location="young_sami_art_event.html"/><parallel_text xml:lang="fin" location="saamelaisnuorten_taidetapahtuma.html"/><parallel_text xml:lang="smn" location="saminuorai_taaidatabahtus.html"/><parallel_text xml:lang="sms" location="saa_mnuori_cea_ppvuodpeei_v.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámenuoraid dáiddadáhpáhus</p>
<p type="title">Áigeguovdilis</p>
<p type="title">Sámenuoraid dáiddadáhpáhus Anáris 26.-27.4.2023</p>
<p><em type="italic">Sámenuoraid dáiddadáhpáhus ordnejuvvo Anáris, Sajosis 26.-27.4.2023. Temán leat dán jagi ovdanbukti dáidagat ja spesiálatemán duodji. </em></p>
<p>Sámediggi ordne sámenuoraid dáiddadáhpáhusa Anáris, sámekulturguovddáš Sajosis 26.-27.4.2023. Riikkadási Nuori Kulttuuri-dáhpáhus lea ođasmuvvan ja dat ordnejuvvo dán jagi máŋggadáiddafestiválan Kuopios 25.-27.5.2023. Riikkadási dáhpáhusa vuođul sámenuoraid dáiddadáhpáhusa temán leat dán jagi ovdanbukti dáidagat, mat sáhttet leat ovdamearkan musihkka, teáhter, dánsun, stand up ja lávdedikten. Nubbin temán sámenuoraid dáiddadáhpáhusas lea dán jagi duodji, nu ahte sámenuoraid duojit leat ovdan dáiddadáhpáhusa áigge.</p>
<p type="title">Lassedieđut:</p>
<p>sntaidetapahtuma@samediggi.fi</p>
<p>www.saamelaisnuortentaidetapahtuma.com</p>
<p>Facebook:  Saamelaisnuorten taidetapahtuma</p>
<p>Instagram:  @samenuoraid_daiddadahpahus</p>
<p><em type="italic">#taaiđâtábáhtus #čeäppvuõđpeeiv #dáiddadáhpáhus #sntaidetapahtuma </em></p>
<p type="title">Sámenuoraid dáiddadáhpáhus lea girjját dáhpáhus</p>
<p>Sámenuoraid dáiddadáhpáhus lea leamaš nuorra kultur- ja dáiddadahkkiid vuosttas arenan juo njealjelogi jagi áigge. Máŋggat dáláš, sierra dáiddasurggiid dovddus sámedáiddárat leat ožžon doppe vuosttas lávddiset ja iežasgielat gehččiid. Dáhpáhus lea nannen nuoraid kultuvrralaš ja dáiddalaš astoáiggedoaimmaid ja seammás sámegiela geavaheami ja oahppama, oktiigullevašvuođa ja sápmelaš identitehta.</p>
<p>Dáiddadáhpáhusat leat ilolaš ja ivdnás dilálašvuođat, maidda leat ráhkkanan olles jagi earenoamážit skuvllain, gos oahpaheaddjit leat viššalit bagadan nuoraid. Dáhpáhus fállá nuoraide dilálašvuođa ovddidit dáidduideaset, čájehit daid earáide ja oažžut movttiidahtti máhcahaga duopmáriin sihke stuorra joavkkus báikkálaš ja eará guovlluin boahtán gehččiin.</p>
<p>Sámenuoraid dáiddadáhpáhusaid leat ordnen 1970-logu gaskamutto rájes. Álggus <em type="italic">Sámi parlameanta </em>ovttas báikkálaš <em type="italic">sámiservviiguin </em>ledje ordnejeaddjin <em type="italic">Lappi leana nuoraidlávdegotti </em>vuolde. Sámioahpahusa ovddideapmái ásahuvvon <em type="italic">Sámi skuvlenáššiidráđđi </em>ordnii dáhpáhusaid 1990-logu gaskamuttus. Ráđi heaittiheami maŋŋá dasa gullan barggut sirdašuvve <em type="italic">Sámediggái </em>, guhte lea koordineren ordnemiid jagi 1998 rájes. </p>
<p>Sámenuoraid dáiddadáhpáhus gulai álggos eará guovlodáhpáhusaiguin riikkaviidosaš <em type="italic">Nuoraid dáiddadáhpáhusaid </em>ráidui. Dál dat lea oassi <em type="italic">Nuorra Kultuvra </em>–fierpmádagas seamma dásis go eará guovlodáhpáhusat, main válljejuvvojit ovddasteaddjit giđa váldodáhpáhussii dahje dihto jagiid dollojuvvon <em type="italic">Skuvllaid Stuorrafestii </em>. Dáiddadáhpáhussii bovdejuvvojit buot sámi mánát ja nuorat sihke buot sámegiela ja sámegielat oahpahusas leahkki mánát ja nuorat. </p>
<p>Váldotemá mearriduvvo riikka dáhpáhusa dánsa-, musihkka- dahje teáhtertemá mielde, man lassin prográmmas lea álo juoga erenoamážit sámekultuvrii čatnašuvvi temá. Sámenuoraid dáiddadáhpáhusa ulbmilin ii goittot leat dušše árbevirolaš dujiid ja doaimmaid gáhtten, danin buotlágan dáiddasuorggit leat mielde vurrolagaid. Sámetemán leat leamaš ee. govvadáidda, diktagilvu, joavkočuojaheapmi, ráidogovva, oanehisfilmmat, rollabiktasat, gákte- ja duddjončájáhusat, juoigan- ja musihkkabargobájit.</p>
<p>Dáiddadáhpáhusa váldoordnejeaddji lea <em type="italic">sámedikki skuvlen- ja oahppamateriálalávdegoddi </em>, ja ordnemiid koordinere <em type="italic">skuvlen- ja oahppamateriáladoaimmahat </em>. Ordnemii oassálastet maid sámiid ruovttuguovllu gielddat. Sámenuoraid dáiddadáhpáhus gullá skuvlajagi bargoprográmmii ja dáhpáhusat dollojuvvojit skuvlavahku áigge. Sámenuoraid dáiddadáhpáhusa ja riikkaviidosaš dáhpáhusaide oassálastima ruhtada <em type="italic">Oahpahus- ja kulturministeriija </em>. </p>
<p><em type="italic">Sámenuoraid dáiddadáhpáhusa raporttat: </em></p>
</body></document>
