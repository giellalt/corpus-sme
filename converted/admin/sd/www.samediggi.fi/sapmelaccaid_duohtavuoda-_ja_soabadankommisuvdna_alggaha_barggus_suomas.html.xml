<document xml:lang="sme" id="no_id"><header><title>Sápmelaččaid duohtavuođa- ja soabadankommišuvdna álggaha barggus Suomas - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>457</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/10/28/sapmelaccaid-duohtavuoda-ja-soabadankommisuvdna-alggaha-barggus-suomas/?lang=dav</origFileName><parallel_text xml:lang="eng" location="truth_and_reconciliation_commission_concerning_the_sami_people_to_begin_its_work_in_finland.html"/><parallel_text xml:lang="fin" location="saamelaisten_totuus-_ja_sovintokomissio_aloittaa_tyonsa_suomessa.html"/><parallel_text xml:lang="smn" location="sammilij_tuotavuota-_ja_sovadattamkomissio_porgaskuat_suomast.html"/><parallel_text xml:lang="sms" location="sa_mmlai_tuottvuott-_da_suavadvuottkomissio_alttad_tuajas_laa_ddjannmest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sápmelaččaid duohtavuođa- ja soabadankommišuvdna álggaha barggus Suomas</p>
<p><em type="italic">Stáhtaráđđi lea ásahan Sápmelaččaid duohtavuođa- ja soabadankommišuvnna stáhtaráđi čoahkkimis 28. golggotmánu. Bargu Sápmelaččaid duohtavuođa- ja soabadankommišuvnna vuođđudeapmin lea jotkojuvvon oaiveministtar Sanna Marin ráđđehusprográmma mielde. </em></p>
<p><em type="italic">Ášši lea válmmaštallon deahtis ovttasbarggus Sámedikkiin ja Nuortalaččaid siidačoahkkimiin. Kommišuvnna mihttomearrin lea čohkket sápmelaččaid vásáhusaid Suoma stáhta ja sierra virgeoapmahaččaid doaimmain ja dahkat dán dieđu oinnolažžan. </em></p>
<p><span type="quote">”Sávan menestumi Sámiid duohtavuođa- ja soabadallankommišuvdnii dan dehálaš barggus. Oktasaš mihttomearrámet lea, ahte kommišuvnna barggu mielde dialoga ja luohttámuš sámiid ja stáhta gaskkas lassána. Dušše ipmirdemiin maid sápmelaččat leat vásihan, sáhttit eakti vugiin gávdnat čovdosiid boahttevuhtii”</span>, oaiveministtar <em type="italic">Sanna Marin </em>dadjá. </p>
<p><span type="quote">”Odne álgá mearkkašahtti bargu sámiid deaividan olggušteami ja stáhta assimilerenpolitihka dagahan čuovvumušaid čielggadeapmin. Sámiid eamiálbmotrivttiid dovddasteapmi ja ollašuhttin roahkkasaddá Suomas ain. Sávan, ahte dán lossa proseassa čađaheamis bohtet konkrehta doaimmat, mat albma láhkai ovddidit sámiid sajádaga suopmelaš servodagas”</span>, gávnnaha Sámedikki sátnejođiheaddji <em type="italic">Tuomas Aslak Juuso </em>. </p>
<p><span type="quote">”Sámiid duohtavuođa- ja soabadallankommišuvdna boahtá dahkat dehálaš ja seammás lossa barggu. Kommišuvnna barggu álggedettiin lea duohken jo máŋgga jagi fuolalaš ráhkkananbargu sámiid ja stáhta gaskasaš áddejumi ja luohttámuša lasiheapmin. Sávvat kommišuvnna bargui menestumi ja doarvái resurssaid lihkostuvvama dorvvasteapmin”</span>, dadjá nuortalaččaid luohttámušolmmoš <em type="italic">Veikko Feodoroff </em>. </p>
<p>Sápmelaččaid duohtavuođa- ja soabadankommišuvdna lea doaimmainis iehčanas ja sorjjasmeahttun. Dasa gullet vihtta komissára, geain guokte leat ásahuvvon stáhtaráđi evttohusas, guokte Sámedikki evttohusas ja okta Nuortalaččaid siidačoahkkima evttohusas.</p>
<p type="title">Kommišuvnna lahtut leat:</p>
<list><p type="listitem">nákkosgirjedutki, vuoigatvuođadiehtaga kandidáhta <em type="italic">Heikki J. Hyvärinen </em></p>
<p type="listitem">hálddahusdiehtaga magisttar <em type="italic">Irja Jefremoff </em></p>
<p type="listitem">earkebismá emeritus <em type="italic">Kari Mäkinen </em></p>
<p type="listitem">bargoeallinprofessor, vuoigatvuođadiehtaga doavttir <em type="italic">Hannele Pokka </em></p>
<p type="listitem">filosofiija magisttar <em type="italic">Miina Seurujärvi </em></p>
</list><p type="title">Sápmelaččaid duohtavuođa- ja soabadanproseassa mihttomearrin lea:</p>
<list><p type="listitem">Dovddastit ja árvvoštallat sápmelaččaid historjjálaš ja dáláš vealaheami, maiddái stáhta assimilerenpolitihka, ja vuoigatvuođaid loavkidemiid.</p>
<p type="listitem">Čielggadit, mo dát váikkuha sápmelaččaide ja sin servodahkii dáláš dilis.</p>
<p type="listitem">Evttohit, mo sáhtášii ovddidit oktavuođa sápmelaččaid ja Suoma stáhta gaskkas ja sápmelaččaid gaskkas.</p>
<p type="listitem">Lasihit diđolašvuođa sápmelaččain Suoma eamiálbmogin.</p>
</list><p>Mihttomearrin lea maiddái, ahte duohtavuođa- ja soabadanproseassa boađusin Suoma stáhta guoddá ovddasvástádusa ja ovttas Sámedikkiin, Nuortalaččaid siidačoahkkimiin ja earáiguin sámedoaibmiiguin nanne sápmelaččaid vuoigatvuođaid ollašuvvama Suomas. Psykososiálalaš doarjja lea mihtilmas oassi Sápmelaččaid duohtavuođa- ja soabadanproseassa ollašuvvamis.</p>
<p>Kommišuvdna gárvvista barggustis raportta, mii sisttisdoallá maiddái doaibmabidjoevttohusaid. Raporta luobahuvvo stáhtaráđđái, Sámediggái ja Nuortalaččaid siidačoahkkimii 30.11.2023 rádjái.</p>
<p>Sápmelaččaid sajádat eamiálbmogin lea dorvvastuvvon Suoma vuođđolágas. Vuođđolága 17 § 3 momeantta mielde sápmelaččain eamiálbmogin lea vuoigatvuohta bajásdoallat ja ovddidit gielaset ja kultuvrraset.</p>
<p type="title">Riikkaidgaskasaš ovdagovat</p>
<p>Duohtavuođa- ja soabadankommišuvdnainstitušuvnna ruohttasat ollet gitta 1970-lohkui. Riikkaidgaskasaččat duohtavuođakommišuvdnan dahje duohtavuođa- ja soabadankommišuvdnan gohčoduvvojit proseassat, main gieđahallat historjjás dáhpáhuvvan kollektiivvalaš boasttuvuođaid. Duohtavuođa- ja soabadankommišuvnnat leat ollašuhtton sullii 40 riikkas.</p>
<p type="title">Lassedieđut:</p>
<p>sierraáššedovdi Nina Brander, t. 0295 160 347, plánejeaddji Maiju Ranta, t. 029 160 272, stáhtaráđi kansliija</p>
<p>Sámedikki sátnejođiheaddji Tuomas Aslak Juuso, t. 040 687 3394</p>
<p>nuortalaččaid luohttámušolmmoš Veikko Feodoroff, t. 050 396 1297</p>
<list><p type="listitem">Sápmelaččaid duohtavuođa- ja soabadankommišuvnna ásahanmearrádus</p>
<p type="listitem">Sápmelaččaid duohtavuođa- ja soabadallankommišuvnna mandáhta</p>
<p type="listitem">Sápmelaččaid duohtavuođa- ja soabadallankommišuvdna</p>
<p type="listitem">Liŋka dieđihandilálašvuhtii</p>
<p type="listitem">Čuovgagovat dieđihandilálašvuođas</p>
<p type="listitem">Sámedikki ságadoalli Tuomas Aslak Juuso sáhkavuorru, Sápmelaččaid duohtavuođa- ja soabadankommišuvnna ásaheapmi 28.10.2021</p>
</list></body></document>
