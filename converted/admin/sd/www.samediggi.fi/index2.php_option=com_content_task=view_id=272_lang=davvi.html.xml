<document xml:lang="sme" id="no_id"><header><title>Samediggi - Saamelaiskäräjät - Sámenuoraid dáiddadáhpáhus ja filbmafestivála Vuoh&amp;#269;us 26.3.</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>208</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index2.php?option=com_content&amp;task=view&amp;id=272&amp;lang=davvi.html</origFileName><parallel_text xml:lang="fin" location="index2.php_option=com_content_task=view_id=272_lang=finnish.html"/><parallel_text xml:lang="smn" location="index2.php_option=com_content_task=view_id=272_lang=anaras.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámenuoraid dáiddadáhpáhus ja filbmafestivála Vuohčus 26.3.</p>
<p>Sámenuoraid dáiddadáhpáhus ja mini-filbmafestivála ordnejuvvo Vuohčus duorastaga njukčamánu 26. beaivve 2009. Dáhpáhusa sámi temán dán jagi lea sámegielat oanehisfilbma ja riikkadási temán teáhter. Dáiddadáhpáhusas válljejuvvo sámenuoraid ovddasteaddji riikkadási Nuorra Kultuvra-dáhpáhussii, mii ordnejuvvo Lappeenranta-gávpogis miessemánus.</p>
<p>Oanehisfilbma lea dáiddadáhpáhusa temán dál vuosttaš gearddi. Mini-filbmafestiválas čájehuvvojit nuoraid maŋimuš guovtti jagi áigge dahkan sámegielat oanehisfilmmat. Máŋggain skuvllain lea ordnejuvvon mediaskuvlejupmi, man boađusin nuorat leat beassan ráhkadit filmmaid. Skuvlejupmi ii leat goittotge ordnejuvvon buot sámeguovllu skuvllain ja dan dássi leamaš iešguđetlágán. Dán dihtii filmmat čájehuvvojit Vuohču dáhpáhusas mini-festiválan, eaige gilvun.</p>
<p>Riikkadási Nuorra Kultuvra-dáhpáhusa temán lea teáhter ja dáhpáhus ordnejuvvo Lappeenranta-gávpogis 22.-24.5.2009, lassedieđut www.nuorikulttuuri.fi . Njuolggádusaid mielde riikkadási dáhpáhussii lea vejolaš sáddet ovtta sámenuoraid ovddasteaddji (omd. joavkku).</p>
<p>Sámenuoraid dáiddadáhpáhus lea jahkásaš, vurrolágáid sámiid ruovttuguovllu gielddain ordnejuvvon dáhpáhus. Dan váldoordnejeaddjin bargá sámedikki skuvlen- ja oahppamateriáladoaimmahat. Dasa lassin maiddái báikkálaš skuvllain ja sámi servviin lea stuorra rolla ordnemiin.</p>
<p>Sámediggi ordne biilasáhtuid dáhpáhussii ovddit vuogi mielde sierra guovlluin sámeguovllus. Dáhpáhus lea rabas maiddái ruovttuguovllu olggobealde boahtti oasseváldiide. Biilasáhtuid goasttideapmi ruovttuguovllu olggobealde lea gitta das man ollu oahpahusministeriija addá dáhpáhusa várás stáhtaveahki. Dáhpáhusas fállojuvvo maiddái skuvlamális buohkaide oasseváldiide.</p>
<p>Dáiddadáhpáhusa válmmaštallin sámedikkis bargá Anni Näkkäläjärvi (anni.nakkalajarvi(at)samediggi.fi). Dárkilut rávvagat ja dáhpáhusa njuolggadusat doaimmahuvvojit skuvllaide buori áiggis ovdal dáhpáhusa. Čuovo maid sámedikki ruovttusiidduid www.samediggi.fi .</p>
</body></document>
