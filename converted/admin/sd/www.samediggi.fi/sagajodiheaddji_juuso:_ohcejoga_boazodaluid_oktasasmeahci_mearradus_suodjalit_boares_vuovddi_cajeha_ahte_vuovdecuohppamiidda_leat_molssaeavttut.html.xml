<document xml:lang="sme" id="no_id"><header><title>Ságajođiheaddji Juuso: Ohcejoga boazodáluid oktasašmeahci mearrádus suodjalit boares vuovddi čájeha, ahte vuovdečuohppamiidda leat molssaeavttut - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>298</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/06/17/sagajodiheaddji-juuso-ohcejoga-boazodaluid-oktasasmeahci-mearradus-suodjalit-boares-vuovddi-cajeha-ahte-vuovdecuohppamiidda-leat-molssaeavttut/?lang=dav</origFileName><parallel_text xml:lang="fin" location="puheenjohtaja_juuso:_utsjoen_porotilojen_yhteismetsan_paatos_suojella_vanhaa_ikimetsaa_osoittaa_etta_hakkuille_on_vaihtoehtoja.html"/><parallel_text xml:lang="smn" location="saavajodetteijee_juuso:_ucjuv_puasuitaalui_ohtsasmeeci_miaradas_suojalid_puarisvyevdi_caitta_ete_cuoppamaid_laa_muulsaiavtuh.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ságajođiheaddji Juuso: Ohcejoga boazodáluid oktasašmeahci mearrádus suodjalit boares vuovddi čájeha, ahte vuovdečuohppamiidda leat molssaeavttut</p>
<p><em type="italic">Ohcejoga boazodáluid oktasašmeahcci suodjala 700 hektára boares vuovddi Muttošjávrri bálgosa viidodagas. Birasministeriija mieđihii jahki dassái 20 miljovnna euro lassimearreruđa Davvi-Suoma vuvddiid eaktodáhtolaš suodjaleapmái. </em></p>
<p>Sámedikki ságajođiheaddji Tuomas Aslak Juuso lea duhtavaš Ohcejoga boazodáluid oktasašmeahci mearrádussii suodjalit boares vuovddi, ja sávvá lihku oassebeliide ráđđádallamiid bohtosis. – Anán dán buorre ovdamearkan das, man láhkai oktasašmehciin lea vejolašvuohta ohcat vuovdečuohppamiidda molssaevttolaš boahtogálduid. Guoskevaš mearrádus doaibmá maiddái buorre ovdamearkan vuvddiid suodjaleapmái viidásabbotge ja eará oktasašmehciide, lohká Juuso.</p>
<p>Suoma ráđđehus mieđihii jahki dassái 20 miljovnna euro lassimearreruđa Davvi-Suoma boares vuvddiid suodjaleapmái. Lassimearreruhta lea geavahusas jagi 2022 loahpa rádjai Lappi, Davvebađaeatnama ja Kainuu EJB-guovddážiid viidodagas. Mearreruđa dárkkuhussan lea buoridit luonddusuodjalanguovlluid oktilašvuođa, čavddisvuođa ja suvdilvuođa rievdi diliin.</p>
<p>II várreságajođiheaddji Leo Aikio sávvá, ahte dát suodjalanfidnu lea easkka álgu ja Davvi-Suoma boares vuvddiid suodjaleapmái gávdno ruhtadeapmi maiddái boahttevuođas. – Lea buorre, ahte bálggus ja oktasašmeahcci besse soahpamuššii, mas lea ávki goappaš oassebeallái. Priváhta vuovdeeaiggádiidda dárkkuhuvvon buhtadusat suodjaleamis movttiidahttet fuobmát vuvddiid mearkkašumi sámekultuvrra geavahusas ja maiddái luonddu máŋggahámatvuođa sihkkarastin, dadjá Aikio.</p>
<p>– Dákkár mearrádusat veahkehit Suoma doallat gitta dálkkádaga guoski figgamušain. Sullasaš ruhtadanmekanismmaid nannen sáhttá boahttevuođas máksit iežas máŋggageardásaččat ruovttoluotta, joatká Aikio.</p>
<p>Ohcejoga boazodáluid oktasašmeahci suodjalanbáiki lea Muttošjávrri bálgosa dálveguohtoneatnamiin. Muttošjávrri bálggus ja Ohcejoga boazodáluid oktasašmeahcci leat leamaš oktavuođas Sámediggái ja bivdán Sámedikki doarjut áššis ja váikkuhit dan ovdáneapmái. Sámediggi lea aktiivvalaččat ovddidan ášši birasministeriija bokte ja ovdanbuktán iežas doarjaga suodjalandárkkuhussii.</p>
<p>– Lean erenomáš duhtavaš oktasašbargui biras- ja dálkkádatministtar Mikkosiin. Lassimearreruhta lea dahkan vejolažžan sámeguovllus seammá sullasaš priváhtavuvddiid suodjaleami, maid METSO-prográmma Mátta-Suoma priváhtavuvddiin lea bargan juo guhká. Mii háliidit giitit ministara ja ministeriija das, ahte ságastallamiin lea háliiduvvon ohccot čoavddus áššái, lohká vel Juuso.</p>
<p><em type="italic">Govva: Ville Fofonoff </em></p>
<p type="title">Lassidieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso(at)samediggi.fi</p>
<p>Leo Aikio II várreságajođiheaddji 040 621 6505 leo.aikio(at)samediggi.fi</p>
</body></document>
