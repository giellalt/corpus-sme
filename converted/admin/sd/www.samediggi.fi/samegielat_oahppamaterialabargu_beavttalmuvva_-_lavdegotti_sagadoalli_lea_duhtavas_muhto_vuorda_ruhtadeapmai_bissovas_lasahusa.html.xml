<document xml:lang="sme" id="no_id"><header><title>Sámegielat oahppamateriálabargu beavttálmuvvá – lávdegotti ságadoalli lea duhtavaš, muhto vuordá ruhtadeapmái bissovaš lasáhusa - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>268</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/01/31/saamenkielinen-oppimateriaalityo-tehostuu/?lang=dav</origFileName><parallel_text xml:lang="fin" location="saamenkielinen_oppimateriaalityo_tehostuu_-_lautakunnan_puheenjohtaja_on_tyytyvainen_mutta_odottaa_rahoitukseen_pysyvaa_korotusta_.html"/><parallel_text xml:lang="smn" location="samikielalas_oppamateriaalpargo_sadda_pehtilubbon_-_lavdikode_saavajodetteijee_lii_tudavas_muta_vuarda_ruttadman_pisovaa_aledem.html"/><parallel_text xml:lang="sms" location="saa_mkiollsaz_mattmateriaaltuajj_viokksmaavv_-_lu_vddkaa_dd_saaggjaa_dteei_lij_taadvaz_lesa_vuardd_teaggto_sse_poossi_paajoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámegielat oahppamateriálabargu beavttálmuvvá – lávdegotti ságadoalli lea duhtavaš, muhto vuordá ruhtadeapmái bissovaš lasáhusa</p>
<p>Sámegielat oahppamateriála buvttaduvvo dán jagi guovttegeardásaš bušeahtain ovddit jagiid ektui. Oahpahus- ja kulturministeriija bargojoavku, mii guđii diibmá loahpparaporttas oahpahusministarii, čalmmustahtii stuorra váilevuođaid sámegielat oahppamateriáladiliin. Sámegielat oahppamateriálaid váilun barggaha earenoamážit oahpaheaddjiid. Ministeriijai ráhkaduvvojedje máŋggat sierra čielggadeamit sámeoahpahusa váilevuođain. Okta dain guoskkai sámegielat oahppamateriáladiliide ja boahttevaš dárbbuide .</p>
<p>Riikabeaivvit dohkkehii juovlamánus 500.000 euro lasáhusa sámegielat oahppamateriálabargui, mii illudahttá earenoamážit oahppamateriálabarggu resurssaid geavaheamis mearrideaddji lávdegotti ságadoalli. Sámedikki skuvlen- ja oahppamateriálalávdegotti ságajođiheaddji Tauno Ljetoff lea duhtavaš ságastallamiidda ministeriijain ja dasa, ahte oahppamateriáladárbbut leat viimmat buktojuvvon oidnosii.</p>
<p>– Ruhtadeami galggašii goittotge loktet bissovaččat dán jagi dássái. Seammás galggašii maiddái sámegielaid gáiddusoahpahusa ruhtadeapmi sihkkarastojuvvot bissovaš vuođu nala. Dánnai mearkkašupmi lea hirbmat dehálaš sámiid ruovttuguovllu olggobealde ássi sámiide.</p>
<p>Oahppamateriálabarggu bušeahtta dán jahkái lea okta miljovdna euro ja Sámediggi lea almmuhan ohcan láhkái moanaid oahppamateriála prošeaktabargguid. Dasa lassin hálddahuslaš ja fierbmebálvalusaid ovddidanbargguide bálkáhuvvui aiddo hálddahuslaš plánejeaddji. Das bargagoahtá guovvamánu álggus Unni Länsman.</p>
<p>– Dán jagi áigge iskat vástidit buot hohpoleamos dárbbuide ja gárvet dakkár prošeavttaid, mat leat ovddit jagiid áigge báhcán gaskan ruhtavátnivuođa dihtii. Dál ohcat bargiid earenoamážit sámi eatnigielaid, eatnandieđu, biologiija ja sámegiella vieris giellan oahppoávdnasiid materiálabargui , muitala Ljetoff. – Ohcan láhkái lea maiddái anárašgielat oahppamateriálaplánejeaddji virgesadjásašvuohta go Miina Seurujärvi lea bargagoahtán sámiid duohtavuohta- ja soabadankommišuvnna lahttun.</p>
<p>– Doaivut oažžut valjis buriid ohcamušaid!</p>
<list><p type="listitem">Skuvlen ja oahppamateriála</p>
<p type="listitem">Skuvlen- ja oahppamateriálalávdegoddi</p>
<p type="listitem">Oahppamateriálaid neahttagávpi</p>
<p type="listitem">Sámegielaid gáiddusoahpahus</p>
<p type="listitem">Diehtu sámeáššiin oahpahusa várás</p>
</list><p><em type="italic">Lassedieđut: </em></p>
<p>Ulla Aikio-Puoskari skuvlenčálli puh. 010 839 3112, 040 767 3101 ulla.aikio-puoskari(at)samediggi.fi</p>
<p>Petra Kuuva oahppamateriálačálli puh. 010 839 3119, 040 677 2275 petra.kuuva(at)samediggi.fi</p>
<p>Marita Aikio oahppamateriálaplánejeaddji puh. 010 839 3111, 040 662 9018 marita.aikio(at)samediggi.fi</p>
</body></document>
