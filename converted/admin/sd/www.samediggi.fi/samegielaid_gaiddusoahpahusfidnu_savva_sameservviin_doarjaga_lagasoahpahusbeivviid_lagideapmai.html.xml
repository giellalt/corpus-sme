<document xml:lang="sme" id="no_id"><header><title>Sámegielaid gáiddusoahpahusfidnu sávvá sámeservviin doarjaga lagašoahpahusbeivviid lágideapmái - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>312</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/10/25/samegielaid-gaiddusoahpahusfidnu-savva-sameservviin-doarjaga-lagasoahpahusbeivviid-lagideapmai/?lang=dav</origFileName><parallel_text xml:lang="fin" location="saamen_kielten_etaopetushanke_toivoo_saamelaisyhdistyksilta_tukea_lahiopetuspaivien_jarjestamiseen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámegielaid gáiddusoahpahusfidnu sávvá sámeservviin doarjaga lagašoahpahusbeivviid lágideapmái</p>
<p><em type="italic">Sullii 60 vuođđooahpahusa oahppi studerejit anáraš-, nuortalaš- dahje davvisámegiela lohkanjagi 2018–2019 sámegielaid gáiddusoahpahusa pilohttafidnu bokte. Oahpahus ordnejuvvo gáiddusoahpahussan. Gáiddusoahpahusfidnu ollašuhttit, Ohcejoga gielda ja Sámediggi, sávvet sámeservviin doarjaga sámegielaid lagašoahpahusbeivviid lágideapmái. </em></p>
<p>Oahpahusa doarjjan ja fierpmepedagogihka mielde sámegielaid gáiddusoahpahusfidnui lea boahtán idea lágidit lagašoahpahusbeivviid, mat livčče sámemánáide ja -nuoraide oaivvilduvvon dáhpáhusaid oktavuođas. Idea ovdanbuktojuvvui 18.9. gáiddusoahpahusfidnu vánheneahkedis ja vánhemat guottihedje dan. Maiddái skuvllaide lea evttohuvvon, ahte dat dagale ohppiid oassálastima vejolažžan fuolakeahttá das, ahte oahppit leat eret skuvllas. Skuvllat eai bastte ruđalaččat doarjut ohppiid oassálastima lagašoahpahusbeivviide.</p>
<p>Fidnu ruhtadusain, man Oahpahus- ja kulturministeriija lea mieđihan, ii leat vejolaš gokčat ohppiid ja fuolaheddjiid mátkegoluid dáhpáhusaide. Dán dihte fidnu sávvá, ahte sámesearvvit doarjjole ohppiid oassálastima. Vuosttaš lagašoahpahusbeaivvit leat plánejuvvon Sámenuoraid dáiddadáhpáhusa oktavuhtii giđđat 2019. Sámenuoraid dáiddadáhpáhusa lágidanbeaivi ja -báiki eai leat vel dieđus. Lea maiddái plánejuvvon, ahte lohkanjahki 2019–2020 álggahuvvolii lagašoahpahusbeivviiguin Anáris Ijahis idja-eamiálbmogiid musihkkafestivála oktavuođas borgemánus.</p>
<p>Lagašoahpahusbeivviin sámegiela skuvlabeaivi dollojuvvo beaivvi ovdal aitosaš dáhpáhusa. Skuvlabeaivvi ulbmilin lea ahte oahppit gávnnadit, oahpásnuvvet ja ohppet. Skuvlabeaivvi áigge oahppit ja oahpaheaddjit oaidnalit fysalaš hámis. Lagašoahpahusa lassin gáiddusoahppit oassálastet dáhpáhusa progámmii ja vásihit, ahte iežas giella ja kultuvra leat dehálaččat. Lagašoahpahusbeaivvit dorjot sámemánáid ja -nuoraid searvvušlašvuođa, oasálasvuođa ja oassálastima iežaset kultuvrii.</p>
<p>Lagašoahpahusbeivviid goluide sáhttá ohcat kulturveahkkeruđa ainjuo Sámedikkis ja Dáidaga ovddidanguovddážis (Taike). Seahtá fuomášit, ahte Sámedikki ja Taike veahkkeruđaid ohcanáigi nohká 31.10 dii 16.00.</p>
<p>Jagi 2019 ávvuduvvo ON:id eamiálbmotgielaid jahki. Temájagi ulbmilin lea loktet máilmmi eamiálbmotgielaid dili, lasihit diđolašvuođa eamiálbmotgielain ja maid ovddidit daid. Temájahki láhčá ainjuo buorre vejolašvuođa giddet fuomášumi sámegielaid dillái. Fidnu háliida almmatge arvvosmahttit sámeservviid, vai dat oassálastet temájahkái sámegielaid gáiddusohppiid lagašoahpahusbeivviid dáfus.</p>
<p type="title">Ovttasbargodearvvuođaiguin,</p>
<p>Eila Tapiola, prošeaktahoavda, eila.tapiola@utsjoki.fi , 040 7012 094</p>
<p>Arla Magga, prošeaktakoordináhtor, arla.magga@samediggi.fi , 040 1985 033</p>
<p type="title">Lassedieđut:</p>
<p>Sámedikki kulturdoarjagiid ohcan 2019: https://www.samediggi.fi/2018/09/26/samedikki-kulturdoarjagiid-ohcan-2019/?lang=dav</p>
<p>Taike veahkkeruđat kultuvrralaš máŋggabealatvuođat ovddideapmái ja rasismmavuostásaš doibmii: http://www.taike.fi/fi/apurahat-ja-avustukset/-/stipend/YVViGZFdtdpP/viewStipend/11166</p>
<p>Jahki 2019 lea ON:id máilmmi eamiálbmotgielaid jahki (IYIL2019): https://www.samediggi.fi/jahki-2019-lea-ona-mailmmi-eamialbmotgielaid-jahki-iyil2019/?lang=dav</p>
<p>Sámenuoraid Dáiddadáhpáhus: https://www.samediggi.fi/doaibma/samenuoraid-daiddadahpahus/?lang=dav</p>
<p>Ijahis Idja: http://www.ijahisidja.fi/welcome.php</p>
</body></document>
