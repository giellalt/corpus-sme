<document xml:lang="sme" id="no_id"><header><title>Badjealbmáid sadjásašveahkkeláhka hedjonahttá nissoniid sajádaga boazodoalus - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>290</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/03/16/badjealbmaid-sadjasasveahkkelahka-hedjonahtta-nissoniid-sajadaga-boazodoalus/?lang=dav</origFileName><parallel_text xml:lang="fin" location="poronhoitajien_sijaisapulaki_heikentaa_naisten_asemaa_poronhoidossa.html"/><parallel_text xml:lang="smn" location="puasuituallei_sajasasiselaaha_hiajusmit_nisonij_sajattuv_puasuitualust.html"/><parallel_text xml:lang="sms" location="puazzhaiddji_sajjsazvea_kklaa_kk_hue_nad_neezzni_saa_j_puazzhaaidast.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Badjealbmáid sadjásašveahkkeláhka hedjonahttá nissoniid sajádaga boazodoalus</p>
<p><em type="italic">Sámediggi bivdá cealkámuša ovttaveardásašvuođaáittardeaddjis ja dásseárvoáittardeaddjis boazodoalliid vealaheamis sihke nissoniid ja albmáid gaskasaš eahpedásseárvvus sadjásašveahkkevuogádagas. Badjealbmáid sadjásašveahkkeláhka, mii dál lea fámus, ovddida áhpehisvuođa- ja bearašfriddjavuođavealaheami ja ná hedjonahttá nissoniid sajádaga boazodoalus. </em></p>
<p>Vealaheapmi albmana nu, ahte boazodoalliin ii leat vejolašvuohta oažžut sadjásašveahki riegádahttima dahje máná dehe adoptiománá dikšuma várás.</p>
<p>– Sámediggi lea fuolas sápmelaš boazodoallonissoniid máŋggalágan vealaheamis, man fámus leahkki badjealbmáid sadjásašveahkkeláhka bealistis nanne. Lea gierdameahttun, ahte láhkaásaheamis lea ášši, mii hedjonahttá nissoniid boazodoaluin bargama eavttuid. Nissoniid galggašii eanet buotlágan vugiin movttiidahttit boazodollui, dadjá Sámedikki ságajođiheaddji Tuomas Aslak Juuso.</p>
<p>Dálá vuogádat dagaha boazodoallonissoniid heajut sajádaga lassin maiddái dan, ahte badjealbmát, dahje boazodoallit oppalohkái, eai seamma láhkai sáhte oassálastit mánáid dikšumii. Boazodoallobearrašiin vástu bearrašis čoggo dávjá dan bearašlahttui, gean váldobargu lea gos nu eará sajis go boazodoalus. Dábálaččat dát dilli guoská geavadis nissoniid.</p>
<p>Sámediggi lea bargan sosiála- ja dearvvasvuođaministeriijai evttohusa badjealbmáid sadjásašveahkkelága beaivádeamis. Sámediggi evttohii ministeriijai, ahte boazodoallái sihkkarastošii beaivádeami mielde vuoigatvuohta sadjásašveahkkái jahkeluopmodilis, veajuiduhttima ja bargonávcca bajásdoalli doaimma várás, buohcci máná dikšuma várás, áhpehisvuođa, riegádahttima ja máná ja adoptamáná dikšuma várás, vuollái golmmajahkásaš máná dikšuma várás sihke vearjogeatnegas- dahje siviilabálvalusa čađaheami várás.</p>
<p>Sámediggi ráđđádalai sosiála- ja dearvvasvuođaministeriijain sámediggelága 9 §:a mieldásaččat badjealbmáid sadjásašveahkkelága beaivádeamis Sámedikki evttohusa vuođul.</p>
<p>– Sosiála- ja dearvvasvuođaministeriija lea dilsi ovddidit ja beaivádit lága evttohussamet vuođul. Dan dihtii leat bivdán dásseárvoáittardeaddjis ja ovttaveardásašvuođaáittardeaddjis cealkámuša fámus leahkki badjealbmáid sadjásašveahkkelága dásseárvo- ja ovttaveardásašvuođaperspektiivvas. Sávvat, ahte bastit dán bokte ovddidit nissoniid sajádaga boazodoalus, joatká II várreságajođiheaddji Leo Aikio.</p>
<p>Sámedikki cealkámušbivdda ovttaveardásašvuođaáittardeaddjái ja dásseárvoáittardeaddjái boazodoalliid vealaheamis sihke nissoniid ja albmáid gaskasaš eahpedásseárvvus sadjásašveahkkevuogádagas .</p>
<p type="title">Lassidieđut:</p>
<p>Ságajođiheaddji Tuomas Aslak Juuso tel. 040 687 3394, tuomas.juuso(at)samediggi.fi</p>
<p>II várreságajođiheaddji Leo Aikio tel. 040 621 6505, leo.aikio(at)samediggi.fi</p>
<p>Má. láhkačálli Sarita Kämäräinen tel. 010 839 3143 / 040 186 7258, sarita.kamarainen(at)samediggi.fi</p>
</body></document>
