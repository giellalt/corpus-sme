<document xml:lang="sme" id="no_id"><header><title>Sámediggi evttoha sámegielat ja kulturvuđot bálvalusaid ollašuhttinplána válmmaštallama - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>369</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/11/02/samediggi-evttoha-samegielat-ja-kulturvudot-balvalusaid-ollasuhttinplana-valmmastallama/?lang=dav</origFileName><parallel_text xml:lang="fin" location="saamelaiskarajat_ehdottaa_saamenkielisten_ja_kulttuurinmukaisten_palveluiden_toteuttamisohjelman_valmistelua.html"/><parallel_text xml:lang="smn" location="samitigge_iavtut_samikielalij_ja_kulttuurmialdasij_palvalusai_olasuttemvuavam_valmastallam.html"/><parallel_text xml:lang="sms" location="saa_mte_gg_e_tkkad_saa_mkiollsaz_da_kulttuurmealdlaz_kaazzkoozzi_coodviikkamprograamm_valmstoollmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi evttoha sámegielat ja kulturvuđot bálvalusaid ollašuhttinplána válmmaštallama</p>
<p><em type="italic">Sámediggi celkkii Lappi buresveadjinguovllu strategiijahápmosis. Sámediggi evttoha, ahte strategiijai galggašii váldit oktan oassin sámegielat bálvalusaid ollašuhttinplána. </em></p>
<p>Sámediggi buktá cealkámušsasttis ovdan fuola, ahte dalá buresveadjinguovllu strategiijahápmosis eai boađe doarvái bures ovdan buresveadjinguovllu strategalaš ulbmilat sámi álbmoga ektui. Hápmosis eai maiddái boađe ovdan eará buresveadjinguovllu láhkageatnegahtton ovddasvástádusat, nu mo earret eará bargu sámiid gielalaš vuoigatvuođaid ektui ja dat mo buresveadjinguovlu áigu daid strategalaččat ollašuhttit.</p>
<p>Sámedikki mielas strategiijas livččii galgan čielgaseabbo buktit ovdan daid strategalaš ulbmiliid ja doaimmaid mat čilgejit buresveadjinguovllu oainnu sámiide guoskevaš gažaldagain.</p>
<p type="title">Gielalaš vuoigatvuođaid ollašuvvan buresveadjinguovllu bálvalusaid ordnemis ja buvttadeamis</p>
<p>Lappi buresveadjinguovllu strategiijas galgá váldot vuhtii gielalaš vuoigatvuođaid ollašuvvan buresveadjinguovllu bálvalusaid ordnemis ja buvttadeamis. Sámediggi evttoha danin strategiijai dárkilut, alit dási linnjema das mo buresveadjinguovlu áigu dorvvastit bálvalusaid sámiide, fátmmastit strategiijain sámi álbmoga ja ovddidit sin bálvalusaid.</p>
<p>Danin Sámediggi evttoha ahte strategiijai lasihuvvo čuovvovaš cealkka:</p>
<p><em type="italic">Sámiid lágas ásahuvvon sajádat, kulturiešstivrejupmi, gielalaš ja kultuvrralaš vuoigatvuođat ja sámegielat bálvalusaid oažžuma dorvvasteapmi váldo doarvái viidát vuhtii hálddahusas, bálvalusaid ordnemis, dutkamušas ja ovddideamis. </em></p>
<p type="title">Sámegielat ja kulturvuđot bálvalusaid ordnemii ollašuhttinplána</p>
<p>Sámediggi oaidná, ahte vai strategiija lea beaktil ja ávkkálaš maiddái sámegielat ja kultuvrii heivehuvvon bálvalusaid buvttadeapmái ja ovddideapmái, galggašii strategiijai váldit oktan oassin sámegielat bálvalusaid ollašuhttinplána.</p>
<p>Sámegielat bálvalusaid ollašuhttinplána čohkkešii doaimmaid, mat gusket sámegielat ja sámekultuvrii heivehuvvon bálvalusaid. Dat doaimmašii maid strategiija ollašuvvama čuovvunmekanisman ja doarjjošii sámiid guoskevaš strategalaš ulbmiliid duohtandahkama.</p>
<p>Sámediggi oaidná, ahte sierra ollašuhttinplána lea vealtameahttun, vai buresveadjinguovlu čatnasa sámiid bálvalusaid ollašuvvamii ja ovddideapmái. Sámedikki vásáhus lea, ahte jus sámiid áššin eai leat sierra máinnašumit, báhcá daid ollašuhttin oktagas bargiid duohkái iige daninassii daga dan mii strategiija ulbmil lea, doaibmat stivrejeaddji áššegirjin mearrideaddjiide ja áššiid válmmaštalliide.</p>
<p type="title">Sámediggi doarju evttohuvvon linnjemiid</p>
<p>Sámediggi hálida dán oktavuođas namuhit, ahte vaikke váillaha dárkilut ovdanbuktimiid sámiide guoskevaš mihttuin, de lea duđavaš daidda merkejumiide mat strategiijas leat muđuid sámiid ektui, nu mo dat ahte strategiijas lea máinnašupmi sámegielat bálvalusaid ovddidanbarggus, ja nu maiddái merkejumit sámegielat diehtojuohkimis, buresveadjinbarggus ja sámegielat bargiid bargguin ja Sámediggi doarju daid merkejumiid.</p>
<p>Loga Sámedikki cealkámuš Lappi buresveadjinguovllu strategiijahápmosis</p>
<p type="title">Lassedieđut:</p>
<p>Tuomas Aslak Juuso Ságajođiheaddji tel. 040 687 3394 tuomas.juuso@samediggi.fi </p>
<p>Anne Länsman-Magga Sosiála- ja dearvvasvuođačálli tel. 010 839 3128 / 040 182 9998 anne.lansman-magga@samediggi.fi</p>
<p>Anne Kirste Aikio Sámi gielladorvočálli tel. 010 839 3124 / 040 707 5626 anne-kirste.aikio@samediggi.fi</p>
</body></document>
