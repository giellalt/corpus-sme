<document xml:lang="sme" id="no_id"><header><title>Sámenuoraid dáiddadáhpáhus 2019 ordnejuvvo Sajosis Gáregasnjárgga skuvlla sisáibmováttisvuođaid dihte - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>317</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/01/14/samenuoraid-daiddadahpahus-2019-ordnejuvvo-sajosis-garegasnjargga-skuvlla-sisaibmovattisvuodaid-dihte/?lang=dav</origFileName><parallel_text xml:lang="fin" location="saamelaisnuorten_taidetapahtuma_2019_jarjestetaan_sajoksessa_karigasniemen_koulun_sisatilaongelmien_takia.html"/><parallel_text xml:lang="smn" location="saminuorai_taaidatabahtus_2019_uarnejuvvoo_sajosist_karigasnjaarga_skoovla_sisaimuvadisvuodai_tiet.html"/><parallel_text xml:lang="sms" location="saa_mnuori_cea_ppvuodpeei_v_2019_riassat_sajoozzast_karigasnjaarg_skooul_sii_skaimmvaiggadvuodi_diott.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámenuoraid dáiddadáhpáhus 2019 ordnejuvvo Sajosis Gáregasnjárgga skuvlla sisáibmováttisvuođaid dihte</p>
<p>Sámenuoraid dáiddadáhpáhus 2019 ordnejuvvo Sámekulturguovddáš Sajosis cuoŋománu 10.-11. beivviin. Dáhpáhus ii ordnejuvvo Ohcejoga Gáregasnjárgga skuvllas ja máŋggadoaibmahálla Njálas nugo ovdal lea dieđihuvvon. Skuvllas leat gávnnahan duođalaš sisáibmováttisvuođaid. Skuvla, Ohcejot gielda ja Sámedikki skuvlen- ja oahppamateriálalávdegoddi leat soahpan áššis.</p>
<p>Sámediggi oaččui duorastaga 10.1. dieđu Gáregasnjárgga skuvlla duođalaš sisáibmováttisvuođain. Seammás gieldda bealis sávve, ahte dáhpáhus ii ordnejuvvošii Gáregasnjárggas nugo ovdal lei sohppojuvvon. Sihke Sámediggi ja Ohcejot gielda šallosit dili. – Buresboahtin Gáregasnjárgii boahttevaš jagiin dasto go mis leat dearvvaš sajit dahje ođđa skuvla, dadjá Ohcejoga čuvgehushoavda Laura Arola.</p>
<p>Dáhpáhusa áigi, šlájat ja temát bissot seammán. – Dáhpáhus álggahuvvo rahpandoaluiguin gaskavateahkes 10.4. ja dat joatkkašuvvá duorastaga 11.4. eahketbeaivvi rádjái, muitala Sámedikki skuvlenčálli Ulla Aikio-Puoskari.</p>
<p>Riikaviidosaš temán dáhpáhusas lea teáhter ja sápmelaš temán <span type="quote">”Muitaleami máŋggat hámit / Kertomisen monet muodot”</span>. Dáhpáhusa oktavuođas ordnejuvvo maiddái lagašoahpahusbeaivi oahppiide, geat lohket sámegielaid ruovttuguovllu olggobealde.</p>
<p>Riikaviidosaš temá rávvagat leat https://nuorikulttuuri.fi/ – siidduin. Sápmelaš temá sáhttá leat ovdamearkka dihte juoigan, livđe, leʹudd, máinnasteapmi dahje eará lávddi alde ovdanbuktojuvvon sátnedáidda. Dárkilut oassálastinrávvagat almmustahttojuvvojit álgogiđa áigge, muhto ráhkkaneami gánneha álggahit dál! Čuovo Sámedikki neahttasiidduid www.samediggi.fi</p>
<p>Sámegielaid lagašoahpahusbeaivi 10.4.ordnejuvvo oahppiide, geat lohket sámegielaid gáiddusoahpahusfidnu bokte sámeguovllu olggobealde ja dán beaivvi birra dieđiha fidnu koordináhtor. Čuovo maiddái fidnu neahttasiidduid, mat rahpasit lagašáiggiid!</p>
<p>Sámedikki skuvlen- ja oahppamateriáladoaimmahat lea dáhpáhusa váldoordnejeaddji. Dáhpáhusa ordnemis leat mielde maiddái Lappi girjerájuid Johtti girjerádju-fidnu, Sámedikki Mánáidkulturguovddáš Mánnu, Sámemusihkkaguovddáš ja Nuoraidráđđi.</p>
<p><em type="italic">Dáhpáhusa áigetávval: </em></p>
<list><p type="listitem">dáhpáhusa surggiin, almmuheamis, sáhtuin ja idjademiin dieđihuvvo dárkilappot guovva-njukčamánus;</p>
<p type="listitem">almmuheapmi gilvvu oasseváldiide ja eará oassálastiide rahpasa neahtas 1.3. ja nohká 15.3.;</p>
<p type="listitem">dáiddadáhpáhusa buvttadeaddji álggaha barggus Sámedikki skuvlen- ja oahppamateriáladoaimmahagas sullii guovtti mánotbaji ovdal dáhpáhusa;</p>
<p type="listitem">sámenuoraid dáiddadáhpáhus Anáris Sajosis 10.-11.4.2019 ja</p>
<p type="listitem">riikaviidosaš TEATRIS-dáhpáhus Jyväskyläs 24.-26.5.2019.</p>
</list><p><em type="italic">Lassedieđut: </em></p>
<list><p type="listitem">Skuvlen- ja oahppamateriáladoaimmahat: anni.nakkalajarvi(at)samediggi.fi, 040 511 1821; ulla.aikio-puoskari(at)samediggi.fi, 040 767 3101;</p>
<p type="listitem">Sámegielaid gáiddusoahpahusa pilohttafidnu: arla.magga(at)samediggi.fi, 040 198 5033;</p>
<p type="listitem">Johtti girjerádju -fidnu: minna.nakkalajarvi(at)rovaniemi.fi, 016 322 21 77;</p>
<p type="listitem">Sámi mánáidkulturguovddáš Mánnu: petra.magga(at)samediggi.fi, 040 732 5503;</p>
<p type="listitem">Sámedikki nuoraidráđđi: elli-marja.hetta(at)samediggi.fi , 050 382 5179.</p>
</list></body></document>
