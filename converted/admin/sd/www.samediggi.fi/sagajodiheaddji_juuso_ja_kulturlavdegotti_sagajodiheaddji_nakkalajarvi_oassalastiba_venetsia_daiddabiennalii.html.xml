<document xml:lang="sme" id="no_id"><header><title>Ságajođiheaddji Juuso ja kulturlávdegotti ságajođiheaddji Näkkäläjärvi oassálastiba Venetsia dáiddabiennálii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>269</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/04/21/sagajodiheaddji-juuso-ja-kulturlavdegotti-sagajodiheaddji-nakkalajarvi-oassalastiba-venetsia-daiddabiennalii/?lang=dav</origFileName><parallel_text xml:lang="fin" location="puheenjohtaja_juuso_ja_kulttuurilautakunnan_puheenjohtaja_nakkalajarvi_osallistuvat_venetsian_taidebiennaaliin.html"/><parallel_text xml:lang="smn" location="saavajodetteijee_juuso_ja_kulttuurlavdikode_saavajodetteijee_nakkalajarvi_uasalistev_venetsia_taaidabiennaalan.html"/><parallel_text xml:lang="sms" location="saaggjaa_dteei_juuso_da_kulttuurlu_vddkaa_dd_saaggjaa_dteei_nakkalajarvi_vuassa_tte_venetsia_ceapposbiennaa_le.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ságajođiheaddji Juuso ja kulturlávdegotti ságajođiheaddji Näkkäläjärvi oassálastiba Venetsia dáiddabiennálii</p>
<p><em type="italic">Sámedikki ságajođiheaddji Tuomas Aslak Juuso ja Sámedikki kulturlávdegotti ságajođiheaddji Pirita Näkkäläjärvi oassálastiba Venetsia dáiddabiennálii 21.4. – 23.4. Dáiddabiennála álbmotlaš paviljoŋggas leat vuosttas háve dušše sámedáiddárat ja sápmelaččat leat vuosttas háve ovddastuvvon álbmogin. </em></p>
<p>Sámedikki ságajođiheaddji Tuomas Aslak Juuso illuda go sámedáidda lea ná bures ovddastuvvon Venetsia dáiddabiennálas.</p>
<p>– Illudan go beasan oassálastit biennálii ovttas eará Sámedikkiid ovddasteaddjiiguin. Lea dehálaš doarjut sámedáiddáriid ja geahččalit veahkehit sin máilmmi dáiddaarenaide, lohká Juuso.</p>
<p>Sámedáiddárat Pauliina Feodoroff, Máret Ánne Sara ja Anders Sunna rievdadit Venetsia 59. dáiddabiennála Davviriikalaš paviljoŋgga Sámi paviljoŋgan. Nuppástus Sámi paviljoŋgan ávvuda sápmelaš eamiálbmoga dáidaga ja suverenitehta.</p>
<p>Sámi parlamentáralaš ráđđi ja Office for Contemporary Art Norway (OCA) lágidit Sámi paviljoŋgga rahpandoaluid duorastaga 21.4. Suoma Sámedikki ovddasteaddji guovttos, ságajođiheaddji Tuomas Aslak Juuso ja kulturlávdegotti ságajođiheaddji Pirita Näkkäläjärvi searvaba rahpandoaluide ovttas Norgga ja Ruoŧa Sámedikkiid ovddasteaddjiiguin.</p>
<p>Suoma Sámedikki kulturlávdegotti ságajođiheaddji Pirita Näkkäläjärvi, Čiskke-Ánne-Máreha Bireha mielas lea dehálaš, ahte servodat guldala dáiddáriid.</p>
<p>– Dáiddárat máhttet ja dustet jearrat gažaldagaid ja buktit ovdan geahččanguovlluid, mat muđui eai vealttakeahttá boađe oidnosii. Venetsia biennálas sámedáiddárat čalmmustahttet olles máilbmái čoavdemeahttun gažaldaga sámiid eananrivttiin, Näkkäläjärvi dadjá.</p>
<p>Sámi paviljoŋgga dáiddačájáhusa lea buvttadan joavku, mas leat mielde sápmelaš dutki Liisa-Rávná Finbog, sápmelaš luonddusuodjaleaddji ja duojár Beaska Niillas ja OCA jođiheaddji Katya García-Antón. Joavkku veahkkin doibmet Martina Petrelli, Liv Brissach ja Raisa Porsanger. OCA lea Davviriikalaš paviljoŋgga váldoovddasteaddji jagi 2022.</p>
<p>Venetsia dáiddabiennáli lea juohke nuppi jagi lágiduvvon modearnadáidaga riikkaidgaskasaš stuorračájáhus. Biennáli čohkiida eanaš čájáhusain paviljoŋgain, maid stáhtat leat jagiid mielde lágidan. Vuosttas Venetsia dáiddabiennáli ordnejuvvui jagi 1895.</p>
<p><em type="italic">Lassedieđut: </em></p>
<p>Tuomas Aslak Juuso Ságajođiheaddji 040 687 3394 tuomas.juuso@samediggi.fi</p>
<p>Pirita Näkkäläjärvi Kulturlávdegotti ságajođiheaddji 040 3577 006 pirita.nakkalajarvi@gmail.com</p>
</body></document>
