<document xml:lang="sme" id="no_id"><header><title>Duddjonmiella! dáhpáhus čohkkii olbmuid Heahttái - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>168</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/11/14/duddjonmiella-dahpahus-cohkkii-olbmuid-heahttai/?lang=dav</origFileName><parallel_text xml:lang="fin" location="duddjonmiella_-tapahtuma_kokosi_ihmisia_hettaan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Duddjonmiella! dáhpáhus čohkkii olbmuid Heahttái</p>
<p>Mannan bearjadaga skábmamánu 8.beaivvi lágiduvvui <span type="quote">“Duddjonmiella!”</span> dáhpáhus Heahtás. Dáhpáhusa lágidedje Duodjeakademiija, Sámi allaskuvla, Lappi Universitehta, Sámi mánáidkulturguovddáš Mánnu ja eaktodáhtolaš duodjeberošteaddjit.</p>
<p>Dáhpáhusas lei duddjonbádji mánáide ja nuoraide, masa serve 18 máná ja nuora. Duddjonbáji lágidii Sámi mánáid- ja nuoraid kulturguovddáš Mánnu. Dáhpáhusas lágiduvvui maid logaldallan FT Sigga Marja Maggain, gii logaldalai duodjeárbevieru nuppástuvvi máilmmis Eanodaga guovllu geahčastagas.</p>
<p>Maŋŋil logaldallama Duodjeakademiija bovdii olbmuid ságastallat duodjeárbevieru dilis ja boahtteáiggis. Ságastallamis bohte ovdan evttohusat mo duodjeárbevieru sáhtášii nannet ja ovdánahttit boahtte áiggis. Evttohusat ledje earret eará kurssaid lágideapmi, mánáid várás lágidit <span type="quote">“meahcce-“ dahje “várre-skuvlla”</span>, gos beasaše oahppat iešguđetge árbevirolaš bargguid meahcis ja ásahit duddjonbáji, gos livčče duddjonrusttegat ja reaiddut.</p>
<p>Loahpageahčen Duddjonmiella! dáhpáhusa prográmmas lei duojára ja PhD stipendiáhtta Maarit Magga govvačájáhusrahpan, mii lea oassin nákkosdutkamušas Lappi universitehta Dáidagiid dieđagoddái. Govvačájáhusa ollašuhttimis leat maid leamašan mielde Nillá-Máhtte Magga govvejeaddjin ja Hannu Tikkanen čájáhusa gráfalaš hábmejeaddjin. Maarit Magga lohká iežas duđavažžan čájáhusrahpamiin ja vuollegašvuođain giitá buot gussiid.</p>
<p type="title">Oktavuođa dieđut:</p>
<p>Iŋgá Påve Idivuoma inga.idivuoma(at)samediggi.fi tel. +358 40 620 6676</p>
</body></document>
