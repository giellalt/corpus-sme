<document xml:lang="sme" id="no_id"><header><title>Sámediggi evttoha ovddalgihtii eastadeaddji doaimmaid álggaheami boahtte dálvvi boazovahágiid vealtama várás - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>237</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/11/19/samediggi-evttoha-ovddalgihtii-eastadeaddji-doaimmaid-alggaheami-boahtte-dalvvi-boazovahagiid-vealtama-varas/?lang=dav</origFileName><parallel_text xml:lang="fin" location="saamelaiskarajat_esittaa_ennaltaehkaisevien_toimenpiteiden_kaynnistamista_tulevan_talven_porotuhojen_valttamiseksi.html"/><parallel_text xml:lang="smn" location="samitigge_iavtut_muuneeld_estee_tooimai_algattem_puattee_taalvi_puasuihiavu_velttim_varas.html"/><parallel_text xml:lang="sms" location="saa_mte_gg_e_tkkad_ooudbea_lnn_coggi_taaimi_alttummuz_puo_tti_taa_lv_puazzskaadai_vea_lttummsen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi evttoha ovddalgihtii eastadeaddji doaimmaid álggaheami boahtte dálvvi boazovahágiid vealtama várás</p>
<p><em type="italic">Sámediggi evttohii 18.11.2021 eana- ja meahccedoalloministeriijai ovddalgihtii eastadeaddji doaimmaid jođánis plánema ja álggaheami, vuoi boahtte dálvvi boazovahágiid lea vejolaš vealtat </em></p>
<p>– Mii leat fuolas das, ahte seammalágan goavvedálvi, mii lei 2019-2020, boahtá vuot dán dálvve. Das leat juo mearkkat sámiid ruovttuguovllus. Máŋggain guovlluin lea garra cuoŋu juo dát muttus jagi, dálki rievdadallá jođánit njázuin garra buollašiidda, ja bohccot leat bieđggistišgoahtán muoseheamet, muitala Sámedikki ságajođiheaddji Tuomas Aslak Juuso.</p>
<p>Goavvedálvvi 2019-2020 dagahan boazovahágiin eai leat máksojuvvon vel buhtadusat badjealbmáide. Čavčča 2019 ja dálvvi 2019-2020 dálke- ja muohtadilit ledje Luondduriggodatguovddáža čielggadusa mielde hui hárvenaččat ja boazodollui erenomáš váddásat .</p>
<p>– Dilis dahká erenomáš váddása dat, ahte oasis bálgosiin badjealbmát eai leat beassan goavvedálvvi maŋŋá vuovdit bohccuid olláge nu, ahte maiddái boađut eai leat leamaš. Vearrámusat gillán bálgosat leat dál ekonomalaš heahtedilis, eaige lassibiebmamii leat vealttakeahttá resurssat erenomážit dál, go dálvvi 2019-2020 buhtadusat eai leat velge máksojuvvon, muitala Sámedikki II várreságajođiheaddji Leo Aikio.</p>
<p>Sámediggi evttoha, ahte ministeriija álgá jođánis áigetávvaliin válmmaštallat ja ollašuhttit ovddalgihtii eastadeaddji doaimmaid boazovahágiid vealtama várás. Doaibmabijuin galgá ráđđádallat Sámedikkiin. Spiehkastatdili lea dehálaš fuobmát áiggil, vuoi boazodollui sáhttá čujuhit doarjaga ovddalgihtii.</p>
<p>– Dál ii leat vejolašvuohta báhcit vuordit vahágiid dáhpáhuvvama ja buhtadusaid, mat ádjánit jagiid, muhto dillái galgá darvánit ovddalgihtii, oaivvilda ságajođiheaddji Tuomas Aslak Juuso.</p>
<p>Loga Sámedikki evttohusa dáppe .</p>
<p type="title">Lassidieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso@samediggi.fi</p>
<p>Leo Aikio II várreságajođiheaddji 040 621 6505 leo.aikio@samediggi.fi</p>
</body></document>
