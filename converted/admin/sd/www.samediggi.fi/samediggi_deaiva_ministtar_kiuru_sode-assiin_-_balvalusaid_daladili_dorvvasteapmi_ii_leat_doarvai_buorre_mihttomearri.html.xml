<document xml:lang="sme" id="no_id"><header><title>Sámediggi deaivá ministtar Kiuru sode-áššiin – bálvalusaid dáládili dorvvasteapmi ii leat doarvái buorre mihttomearri - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>290</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/08/17/samediggi-deaiva-ministtar-kiuru-sode-assiin-balvalusaid-daladili-dorvvasteapmi-ii-leat-doarvai-buorre-mihttomearri/?lang=dav</origFileName><parallel_text xml:lang="fin" location="saamelaiskarajat_tapaa_ministeri_kiurun_sote-asioissa_-_palvelujen_nykytilan_turvaaminen_ei_riittava_tavoite.html"/><parallel_text xml:lang="smn" location="samitigge_tiaiva_minister_kiuru_soti-aasijn_-_palvalusai_taalaa_tile_turvim_ij_kelijdeijee_ulme.html"/><parallel_text xml:lang="sms" location="saa_mte_gg_kaaunaatt_minister_kiuruin_soti-aa_ssi_diott_-_kaazzkoozzi_ann_jozvue_jj_staanmos_ij_ri_jtte_taavtossan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi deaivá ministtar Kiuru sode-áššiin – bálvalusaid dáládili dorvvasteapmi ii leat doarvái buorre mihttomearri</p>
<p><em type="italic">Sámediggi deaivá bearaš- ja vuođđobálvalusministtar Kiuru otne borgemánu 17. beaivve Roavvenjárggas ráđđehusa sode-eanangoddedeaivvademiid oktavuođas. Deaivvadeamis Sámediggi ovdanbuktá ee. ovttaveardásašvuođa ja sámiid gielalaš vuoigatvuođaid ollašuvvama ja doarvái buori ja čuozihuvvon ruhtadeami dorvvasteami sámiid bálvalusaid oasil sode-ođastusas. </em></p>
<p>Sámedikki ovddasteaddjit oassálastet Roavvenjárggas 17.8.2020 ráđđehusa sode-eanangoddedeaivvademiid dilálašvuhtii, man maŋŋel sii deivet bearaš- ja vuođđobálvalusministtar Krista Kiuru. Sámediggi álggahii geassemánus kampánjja ovttaveardásaš sode-bálvalusaid ovdii , ja čalmmustahttá kampánjja sága dál maid ministarii.</p>
<p>– Ovttaveardásašvuođa ollašuvvan sámiid buohta eaktuda positiivvalaš sierradoaimmaid, dasgo sámegielat bálvalusat ja bálvalusat kultuvrra mielde eai ollašuva doarvái bures dálá dilis. Dán dáfus dáládili dorvvasteapmi ii leat doarvái buorre mihttomearri, muhto baicca sode-ođastusa joatkkaválmmaštallamiin galgá duođalaččat váldit vuhtii sámiid gielalaš ja vuođđolágalaš vuoigatvuođaid ollašuvvama, linnje Sámedikki ságadoalli Tuomas Aslak Juuso.</p>
<p>– Sámiide galgá lassin dorvvastit doarvái buori sajádaga eamiálbmogin váikkuhit alcceseaset guoski áššiide, dasgo sámit eai leat dušše našuvnnalaš giellaunnitlohku, joatká Juuso.</p>
<p>Suoma ráđđehusa álggahan sode-ođastusa mihttomearri lea, ahte sode-bálvalusat ollašuhttojuvvojit ovttaveardásaččat buohkaide. Sámediggi háliida leat mielde ovddideame sode-ođastusa nu, ahte maiddái sápmelaččaid dárbbut dovdájuvvojit ja váldojuvvojit ođastusas vuhtii. Sámeálbmoga vuordámušaide sávvet cealkámušjorrosa áigge oinnolašvuođa, ja dan mielde dárbbašlaš divuhusaid láhkaevttohusaide.</p>
<p>Sámediggi čalmmustahttá kampánjjastis , ahte ovttaveardásašvuohta ii mearkkaš dan, ahte seammalágan bálvalusat fállojuvvojit buohkaide, muhto baicca dan, ahte áššehasaid iešguđetlágan dárbbut váldojuvvojit vuhtii. Sápmelaččaid oasil ovttaveardásašvuohta ollašuvvá, go sápmelaččat ožžot bálvalusaid iežaset gillii ja nu, ahte sámi kulturduogáš váldojuvvo vuhtii, dahjege sode-bálvalusain dat eaktudivččii dađi lági mielde dihto áššiid oasil positiivvalaš sierrameannudeami.</p>
<p><em type="italic">Oahpásmuva </em>Sámedikki kampánjii ovttaveardásaš sode-bálvalusaid birra čujuhusas www.samediggi.fi/sote-uudistus . </p>
<p><em type="italic">Oassálastte </em>ságastallamii sosiála medias dovddaldagaiguin: #sodeođastus #sápmelaččat #ovttaveardásašvuohta </p>
<p type="title">Lassedieđut:</p>
<p>ságadoalli Tuomas Aslak Juuso tlf. 040 687 3394, tuomas.juuso(at)samediggi.fi</p>
<p>II várreságadoalli Leo Aikio tlf. 040 621 6505, leo.aikio(at)samediggi.fi</p>
<p>sosiála- ja dearvvašvuođačálli Anne Länsman-Magga tlf. 040 182 9998, anne.lansman-magga(at)samediggi.fi</p>
</body></document>
