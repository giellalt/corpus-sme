<document xml:lang="sme" id="no_id"><header><title>Suoma kulturfoanda lea mieđihan 22 000 euro Sámi Duodji searvvi Sámekultuvra dáiddan Ohcejoga dikšunlágádusaide - prošektii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>321</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/16/suoma-kulturfoanda-lea-miedihan-22-000-euro-sami-duodji-searvvi-samekultuvra-daiddan-ohcejoga-diksunlagadusaide-prosektii/?lang=dav</origFileName><parallel_text xml:lang="fin" location="suomen_kulttuurirahasto_on_myontanyt_22_000_euroa_sami_duodji_yhdistyksen_saamelaiskulttuuri_taiteena_utsjoen_hoitolaitoksiin_-hankkeelle.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Suoma kulturfoanda lea mieđihan 22 000 euro Sámi Duodji searvvi Sámekultuvra dáiddan Ohcejoga dikšunlágádusaide –  prošektii</p>
<p>Sámekultuvrra dáiddan Ohcejoga dikšunlágádusaide – prošeakta ollašuhtto oktasašbarggus Ohcejoga gielddain ja Sámedikkiin. Prošeaktadoarjagiid lea sáhttán ohcat dáiddaprošeavttaide, mat ollašuhttojit dikšun- ja divššodanlágádusain dahje eará dakkár birrasiin, maid ássiid dahje geavaheaddjiid lea váttis beassat dáidaga lusa.</p>
<p>Prošeakta ollašuhtto Ohcejoga gielddas. Prošeavttas buktojit sápmelaš muitobuohcciid ja ahkeolbmuid olámuddui duodji ja maiddái čuovgagovvadáidda Ohcejoga muitobuohcciid bálvalanássanovttadat Dorvvus ja buohcciidossodagas. Prošeavtta dáiddačuovgagovat váldojit Ohcejoga gieldda viidodagas ja govvideaddjin doaibmá dáiddár Marja Helander. Maiddái duojit ostojuvvojit báikkálaš duojáriin vejolašvuođaid mielde.</p>
<p>Máŋgga muitobuohccái dahje boares olbmui sámeduodji fállá oktavuođa vássán eallimii. Eallimii goas vel vejii ja nákcii duddjot, lubmet, johtit bigálusain ja bivdit luosa Deanus dahje eará borranguoli duottarjávrris. Eallimii ovdal dikšunlágádussii fárrema. Čuovgagovat nannejit ássiid muittuid, vásáhusaid ellojuvvon eallima birra. Dujiid bokte sáhttá dovdat guoskkahemiin, gárvodemiin dahje geahčademiin dan áigge, goas vel lágádusa ássi vejii ieš gođđit, goarrut, vuollat ja gárvet dujiid.</p>
<p>Govaide vurkejuvvo Ohcejohkii mihtilmas sámekultuvrra. Sámiid ealáhusat vuođđuduvvet kultuvrii, iežaset guvlui ja dan luonddu máŋggabealat geavaheapmái. Árbevirolaš boazodoaluin bargojuvvo olles Ohcejoga guovllus ja johkasápmelaččaid guolástankultuvrrain fas Deanuleagis. Deanu ja dan oalgejogaid ja maiddái duottarjávrriid guolásteapmi lea leamaš ja lea ain oalle dehálaš birgenláhki sámiide. Ohcejogas lea árbevirolaččat maiddái šibitdoallu, dasgo Deatnogáttiin leat šattolaš šaddanbáikkit bealdduide. Geahčademiin govaid, ovdamearkan luossabivddus, boazobargguin, dáloniid eallimis, sihke smávva giliin nugo Nuvvosis, Dálvadasas, boares Gáregasnjárggas jna, de govat doibmet oktavuohtan sin ruoktobáikái ja eallimii.</p>
<p>Dáiddár Marja Helander govvida jagi 2021 áigge Ohcejoga báikkiid ja vurke árbevirolaš sámekultuvrra. Loahppajagis 2021 áššedovdijoavku vállje govaid ovttas Helanderiin Dorvui ja buohcciidossodahkii. Jovkui gullet sápmelaš kulturáššedovdit: Sámi Duodji searvvi ságajođiheaddji Marjaana Aikio ja sámeduoji konsuleanta Aune Musta, Sámedikki kulturčálli Riitta Orti-Berg, Ohcejoga gieldda vuođđodorvohoavda Nanna Miettunen sihke asttuáiggečálli Kaisa Tapiola-Länsman.</p>
<p>Ollašuhtto jagi 2021 áigge. Giehtaduojit ja dáiddačuovgagovat biddjojit Ohcejoga dikšunlágádusaide loahppajagi 2021 áigge.</p>
<p type="title">Lassidieđut:</p>
<p>Aune Musta, +358 40 063 7178 aune.musta(at)samiduodji.com</p>
<p>Kaisa Tapiola-Länsman, +358 40 031 9852 kaisa.tapiola-lansman(at)utsjoki.fi</p>
<p>Riitta Orti-Berg, +358 40 840 0383 riitta.orti-berg(at)samediggi.fi</p>
<p><em type="italic">Govva: Anja Vest </em></p>
</body></document>
