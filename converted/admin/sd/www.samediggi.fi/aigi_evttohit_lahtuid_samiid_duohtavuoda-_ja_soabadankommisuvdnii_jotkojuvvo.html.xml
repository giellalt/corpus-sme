<document xml:lang="sme" id="no_id"><header><title>Áigi evttohit lahtuid Sámiid duohtavuođa- ja soabadankommišuvdnii jotkojuvvo - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>386</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/03/31/aigi-evttohit-lahtuid-samiid-duohtavuoda-ja-soabadankommisuvdnii-jotkojuvvo/?lang=dav</origFileName><parallel_text xml:lang="fin" location="aikaa_esittaa_jasenia_saamelaisten_totuus-_ja_sovintokomissioon_jatketaan.html"/><parallel_text xml:lang="smn" location="aigi_iavtuttid_jesanijd_sammilij_tuotavuota-_ja_sovadattamkomission_juatkoo.html"/><parallel_text xml:lang="sms" location="aai_j_e_tkkeed_vuazzlaid_sa_mmlai_tuottvuott-_da_suavadvuottkomissioo_je_jue_tket.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Áigi evttohit lahtuid Sámiid duohtavuođa- ja soabadankommišuvdnii jotkojuvvo</p>
<p><em type="italic">Lahtuid Sámiid duohtavuođa- ja soabadankommišuvdnii geargá evttohit miessemánu 17. bve 2020 rádjai. Sámediggi ja Nuortalaččaid siidačoahkkin mearridedje joatkit áiggi spiehkastatdili dihtii. </em></p>
<p>“Leat mearridan addit lassiáigge komissáraid evttoheami várás, dasgo Sámedikkis lea dárkkuhussan lágidit ovdal mearrádusbargama gullamiid evttohuvvon komissáraid válljemis. Gullamiid ii leat vejolaš ordnet dán spiehkastatdilis, muitala Sámedikki ságajođiheaddji Tuomas Aslak Juuso mearrádusa birra.</p>
<p>Kommišuvnnas galget leat dakkár lahtut, geain lea sierračehppodat sápmelaččaid diliin, gielas ja kultuvrras. Kommišuvnna ásaha stáhtaráđđi lávga ovttasbarggus Sámedikkiin ja Nuortalaččaid siidačoahkkimiin. Kommišuvnnas leat 5 komissára, geain guokte válljejuvvojit stáhtaráđi evttohusas, guokte Sámedikki evttohusas ja okta Nuortalaččaid siidačoahkkima evttohusas.</p>
<p><span type="quote">“Bivdit sámeservoša bargat evttohusaid kommišuvnna lahttun dahjege komissáran dakkár olbmuin, geaid álbmot geahččá heivvolažžan doibmii. Sámedikki čoahkkima bargun lea dasto mearridit guovtte komissára evttoheamis stáhtaráđđái”</span>, Sámedikki I várreságajođiheaddji Anni Koivisto joatká.</p>
<p>Nuortalaččaid siidačoahkkimii dahkkon evttohusat komissáran gieđahallojit Njellim-Keväjärvi ja Njávdáma guovlluid nuortalaččaid oktasaš siidačoahkkimis, gos mearriduvvo ovtta komissára evttoheamis stáhtaráđđái. <span type="quote">“Čoahkkima lágideapmi ii leat spiehkastatdilis vejolaš. Bivdit evttohusaid nuortalaččain ja komissáran evttohuvvon olbmot bovdejuvvojit siidačoahkkimii gullama várás.”</span>, dadjá nuortalaččaid luohttámušolmmoš Veikko Feodoroff.</p>
<p>Duohtavuođa- ja soabadankommišuvnna lahtut leat viiddis luohttámuša návddašan olbmot sápmelaš ja suopmelaš servodagas. Lahtut leat sorjjasmeahttumat eaige ovddas dan beali, mii sin lea evttohan dahje válljen. Kommišuvnna nammadeamis váldojit vuhtii sierra sámegielaid joavkkut ovttaveardásaččat. Kommišuvnna nammadeamis figgat váldit vuhtii sohkabeliid ovttaveardásaš ovddasteami.</p>
<p>Duohtavuođa- ja soabadanproseassa mihttomearrin lea earuhit ja árvvoštallat historjjálaš ja dálá olggušteami, mielde logadettiin maiddái stáhta suddadanpolitihka, ja vuoigatvuođaid loavkidemiid, čielggadit mo dát váikkuhit sápmelaččaide ja sin servošii dálá dilis ja evttohit mo sáhtášii ovddidit oktavuođa sámiid ja Suoma stáhta gaskkas ja sámiid gaskavuođas.</p>
<p>Bivdo, ahte evttohusat doaimmahuvvojit Sámediggái 17.5.2020 rádjai juogo poastta bokte Saamelaiskäräjät, Sajos, 99870 INARI dahje šleađgapoasttain info(at)samediggi.fi . Olbmuid miehtama, geaid evttohit doibmii, galgá ovddalgihtii sihkkarastit nu, ahte evttohuvvon olmmoš deavdá skovi .</p>
<p>Bivdo, ahte evttohusat doaimmahuvvojit Nuortalaččaid siidačoahkkimii 17.5.2020 rádjai juogo poastta bokte Kolttien kyläkokous, Sevettijärventie 9080, 99930 SEVETTIJÄRVI dahje šleađgapoasttain kolttien.kylakokous(at)saamisiidsaabbar.fi. Olbmuid miehtama, geaid evttohit doibmii, galgá ovddalgihtii sihkkarastit nu, ahte evttohuvvon olmmoš deavdá skovi .</p>
<list><p type="listitem">Sámiid duohtavuođa- ja soabadankommišuvnna mandaatti .</p>
<p type="listitem">Sámediggi bivdá evttohusaid Sámiid duohtavuođa- ja soabadankommišuvnna lahttun 2.2020)</p>
<p type="listitem">Kolttien kyläkokous pyytää esityksiä Saamelaisten totuus- ja sovintokomission jäseniksi (28.2.2020)</p>
</list><p type="title">Lassediehtu</p>
<p><em type="italic">Sámediggi </em>Ságajođiheaddji Tuomas Aslak Juuso, +358 40 687 3394, tuomas.juuso(at)samediggi.fi I várreságajođiheaddji Anni Koivisto, +358 40 415 5969, anni.koivisto(at)samediggi.fi </p>
<p><em type="italic">Nuortalaččaid siidačoahkkin </em>Nuortalaččaid luohttámušolmmoš Veikko Feodoroff, +358 50 396 1297, veikko.feodoroff(at)kolttasaamelaiset.fi </p>
<p><em type="italic">Govva: Anja Vest </em></p>
</body></document>
