<document xml:lang="sme" id="no_id"><header><title>Sámeturismma etihkalaš rávvagiid vuosttas ođđa govat leat gárvánan - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>356</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/07/11/sameturismma-etihkalas-ravvagiid-vuosttas-odda-govat-leat-garvanan/?lang=dav</origFileName><parallel_text xml:lang="eng" location="the_first_new_illustrations_of_the_ethical_guidelines_of_sami_tourism_have_been_released.html"/><parallel_text xml:lang="fin" location="saamelaismatkailun_eettisten_ohjeiden_ensimmaiset_uudet_kuvituskuvat_ovat_valmistuneet.html"/><parallel_text xml:lang="smn" location="samimadhasem_eettisij_ravvui_vuossamuuh_udda_koveh_laa_valmastum.html"/><parallel_text xml:lang="sms" location="saa_m-maatkcem_eettlaz_vua_pstoozzi_vuossmos_odd_karttoskaart_lie_valmstoovvam.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámeturismma etihkalaš rávvagiid vuosttas ođđa govat leat gárvánan</p>
<p><em type="italic">Ráidogovvadáiddár Sunna Kitti sárgu govaid Vásttolaš ja etihkalaččat suvdilis sámeturismma doaibmanprinsihpat -rávvagiidda. Oppa govvamateriála lea oaivil gárvvásmuvvat geassit 2019. Ođđa materiála lea lagamustá oaivvilduvvon oahppamateriálaatnui turismasuorggi oahppiide sihke turismasuorggi sierra doaibmiide ja turisttaide, geat bohtet guvlui. </em></p>
<p>Govaid ja rávvaga teavsttaid ovttastahttimiin hálidat loktet sámeturismii laktáseaddji hástalusaid viidásabbot ovdan. <span type="quote">“Sávvat ahte visuálalaš informašuvdna čielggasmahttá rávvagiid váldosisdoalu ja álkidahttá dan vuđolaš áddema ja atnuiváldima”</span>, muitala projeavtta plánejeaddji Kirsi Suomi.</p>
<p>Vuosttas govat leat dál gárvánan. <em type="italic">Boahttevuohta, man hálidat </em>-govva vuođđuduvvá etihkalaš rávvagiid višuvdnii. Višuvnna mielde sámiid árbevirolaš ealáhusat leat eallinfámolaččat ja gánnáhahttit. Árbevirolaš ealáhusaid bálddas ođđa ealáhusat, nugo vásttolaš ja etihkalaččat suvdilis turisma, mii vuođđuduvvá sápmelašvuhtii, dorjot árbevirolaš ealáhusaid ja ovddidit barggolašvuođa báikkálaččat. </p>
<p>Višuvnna mielde vuođđuduvvon sámeturismma rávvenguovddáš juohká sámiide ja sámekultuvrii guoski duohtavuođalaš dieđu turisttaide ja turismadoaibmiide, sihke dieđu etihkalaččat ja suvdilit doaibmi sámi turismadoaibmiin. Maiddái sámeservoša árga ja ávvudoalut sihke sámiid ruovttuguovllu eanageavaheapmi leat buori višuvnnas vuohkkasit oktiiheivehuvvon turismmain nu ahte sápmelaččaid vuoigatvuođaid ja kultuvrra gudnejahttet ja váldet vuhtii.</p>
<p>Boahttevuohta, man hálidat. Govva: Sunna Kitti.</p>
<p>Buori višuvnna vuostegeahčin lea <em type="italic">Boahttevuohta, man eat hálit </em>. Dán govas etihkalaš rávvagiid višuvdna ii leat ollašuvvan, eaige leat bastán čoavdit daid hástalusaid, maid hálddaškeahtes turistameriid jotkkolaš lassáneapmi lea dagahan. Sámiid ruovttuguvlui čuohcci turisma lea hálddaškeahtes ja sámiid árbevirolaš ealáhusat leat gártan čáhkket turismma ovddas. Turismma olggobeale veahkadaga kulturvugiid ja árbevieruid eai leat lihkostuvvan dorvvastit, baicce sámeservoša árga ja ávvudoalut leat gártan mátkebáikin ja oaidnámuššan. </p>
<p>Boahttevuohta, man eat hálit. Govva: Sunna Kitti.</p>
<p><span type="quote">“Sávan ahte govain lea váikkuhus turisttaid ja turismasuorggi doaladumis sámiide ja sámekultuvrii. Turisma, mii vuođđuduvvá boastto ja boaresáigásaš miellagovaide, gáržuda dan juo ovddežis unna saji, mas sápmelaččat sáhttet friija hárjehit iežaset kultuvrra almmá ahte heađuštuvvojit. Mun lean fuolas das ahte gilit rivdet báikkálaččaide ássangealbboheapmen”</span>, dadjá ráidogovvadáiddár Sunna Kitti das, manin son vulggii mielde sárgut rávvagiidda govaid.</p>
<p>Sámedikki čoahkkin dohkkehii 24.9.2018 <em type="italic">Vásttolaš ja etihkalaččat suvdilis sámeturismma doaibmanprinsihpaid </em>. Etihkalaš rávvagiid váldoulbmilin lea caggat sápmelašvuođain ávkkástalli turismma sihke sámiide guoski boastto dieđu, mii turismma bokte leavvá. Nubbin váldoáššin lea dorvvastit turismma olggobeale veahkadaga kulturvugiid ja árbevieruid. Projeavtta lea ruhtadan oahpahus- ja kulturministeriija. </p>
<p>https://www.samediggi.fi/sameturismma-etihkalas-ravvagat/?lang=dav</p>
<p type="title">Lassediehtu</p>
<p>Plánejeaddji Kirsi Suomi, Kultuvrralaččat vásttolaš sámeturisma, 010 839 3118, kirsi.suomi(at)samediggi.fi</p>
</body></document>
