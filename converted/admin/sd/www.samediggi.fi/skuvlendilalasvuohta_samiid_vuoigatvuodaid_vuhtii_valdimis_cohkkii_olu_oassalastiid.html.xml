<document xml:lang="sme" id="no_id"><header><title>Skuvlendilálašvuohta sámiid vuoigatvuođaid vuhtii váldimis čohkkii olu oassálastiid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>313</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/11/04/skuvlendilalasvuohta-samiid-vuoigatvuodaid-vuhtii-valdimis-cohkkii-olu-oassalastiid/?lang=dav</origFileName><parallel_text xml:lang="fin" location="koulutustilaisuus_saamelaisten_oikeuksien_huomioimisesta_kerasi_runsaasti_osallistujia.html"/><parallel_text xml:lang="smn" location="skovlimtilalasvuota_sammilij_vuoigadvuodai_huammasuman_valdimist_kiasuttij_ennuv_ulmuid.html"/><parallel_text xml:lang="sms" location="skooultempodd_saa_mi_vuoiggadvuodi_lokku_valddmoozzast_noori_vaa_ljest_vuassoodjid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Skuvlendilálašvuohta sámiid vuoigatvuođaid vuhtii váldimis čohkkii olu oassálastiid</p>
<p><em type="italic">Sámediggi ordnii ovttas vuoigatvuođaministeriijain duorastaga 3.11.2022 Anáris Sajosis skuvlendilálašvuođa sámiid vuoigatvuođaid vuhtii váldimis geavada virgeoapmahašbarggus erenomážit eanageavahansektoris. Skuvlemii lei vejolaš oassálastit maiddái gáiddusoktavuođaid bokte ja sierra virgeoapmahaččaid ovddasteaddjit oassálaste skuvlendilálašvuhtii oktiibuot sullii 60. </em></p>
<p>Skuvlendilálašvuohta, mii guoskkai sámiid vuoigatvuođaid vuhtii váldima eanageavahansektora guoski virgeoapmahašbarggus, lea vuoigatvuođaministeriija válmmaštallan rasismma vuostásaš ja buriid álbmotgaskavuođaid doaibmanprográmma ollašuhttima oassi. Skuvlendilálašvuohta lei pilohttaprošeakta, mas buoriduvvo ja testejuvvo skuvlen guovllu ja báikkálaš dási virgeoapmahaččaide sámeáššiin. Dát skuvlen lea dárkkuhuvvon erenomážit virgeoapmahaččaide, geat vástidit guovlluidgeavaheami plánemis ja spiehkastatlobiin, suodjalan- ja meahcceguovlluid dikšumis ja geavaheamis, biras-, ruvke-, eanaávnnas- ja čáhcelobiin, sihke čáziid- ja birassuodjaleamis ja birasbearráigeahčus.</p>
<p>– Lea vuogas oaidnit, ahte sierra virgeoapmahaččat leat beroštuvvan skuvlendilálašvuođas, mii gieđahallá sámiid vuoigatvuođaid vuhtii váldima. Oassálastiid mearri lei eanet go maid duosttaimet jurddašit ja dat geažida, ahte seamma sullasaš skuvlemii sáhtášii leat dárbu maiddái eará sektoriid virgeoapmahaččain, gávnnaha Sámedikki ságajođiheaddji Tuomas Aslak Juuso.</p>
<p><em type="italic">Govat: Johanna Alatorvinen / S </em>ámediggi </p>
<p>Skuvlema jođiheaddjin doaimmai vuoigatvuođaministeriija demokratiija- ja almmosriekteossodaga hoavda Johanna Suurpää ja beaivvi áigge fáttas dolle logaldagaid professor Martin Scheinin, eamiálbmotvuoigatvuođaid doseanta Leena Heinämäki, Depolarize-prošeavtta dutki Panu Artemjeff, Sámedikki ságajođiheaddji Tuomas Aslak Juuso, birasministeriija láhkaásahanráđđi Mirkka Saarela ja vuoigatvuođaministeriija spesiálaáššedovdi Oula-Antti Labba.</p>
<p>Skuvlema mihttomearrin lei juohkit skuvlemii oassálastiide dieđu ja bargoneavvuid sámiid vuoigatvuođaid vuhtii váldima várás ja ollašuhttima álkidahttima várás iežas virgeoapmahašbarggustis. Beaivvi áigge ságastallui maiddái das, man láhkai sierra virgeoapmahaččat sáhtášedje iežaset doaimmain ovddidit sámiid ovttaveardásašvuođa ja oassálastima mearrádusbargamii sihke sámiid árbevirolaš dieđu vuhtii váldima mearrádusbargamis, mii guoská birrasa ja eanageavaheami. Lassin skuvlemis ságastallui ráhkaduslaš vealaheami albmananhámiin ja geahččaluvvui ahte addojuvvojit oassálastiide doahpagat ja bargoneavvut vealaheami vuostásaš bargui iešguđetlágan doaibmanbirrasiin.</p>
<p>– Dát lea pilohttaprošeakta, man vuođul mii sáhttit árvvoštallat vástideaddji skuvlemiid dárbbu boahttevuođas. Skuvlen lea okta vuohki ovddidit sámiid vuoigatvuođaid ollašuvvama geavadis, gávnnaha vuoigatvuođaministeriija demokratiija- ja almmosriekteossodaga hoavda Johanna Suurpää.</p>
<p>Oahpásmuva rasismma vuostásaš ja buriid álbmotgaskavuođaid doaibmanprográmmii dáppe .</p>
<p type="title">Lassidieđut:</p>
<p>Laura Olsén-Ljetoff Ealáhusčálli +358 40 617 5113 laura.olsen-ljetoff@samediggi.fi</p>
</body></document>
