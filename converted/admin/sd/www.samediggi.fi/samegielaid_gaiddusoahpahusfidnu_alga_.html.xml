<document xml:lang="sme" id="no_id"><header><title>Sámegielaid gáiddusoahpahusfidnu álgá  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>235</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/06/11/samegielaid-gaiddusoahpahusfidnu-alga/?lang=dav</origFileName><parallel_text xml:lang="fin" location="saamen_kielten_etaopetushanke_kaynnistyy_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámegielaid gáiddusoahpahusfidnu álgá</p>
<p>Sámegielaid gáiddusoahpahusa pilohttafidnu álgá, go Ohcejoga stivra lea vuos dohkkehan fidnu iežasruhtadanoasi. Ohcejoga gieldda čuvgehuslávdegoddi válljii iežas čoahkkimis 7.6. fidnu prošeaktahoavdan luohkáoahpaheaddji Eila Tapiola. Hoavdda bargui ledje njeallje ohcci. Prošeaktahoavda bargagoahtá borgemánus álggus. Sámedikkis prošeaktakoordináhtorin lea álggahan fil.magist. Arla Magga, guhte bargá skuvlen- ja oahppamateriáladoaimmahagas.</p>
<p>Ohcejoga gielda oaččui miessemánus Oahpahus- ja kulturministeriijas ruhtadeami sámegielaid gáiddusoahpahusa pilohttafidnui , mii álgá dál. Prošeaktabargiid lassin iežaska bargomeari fidnui geavaheaba maiddái Ohcejoga gieldda čuvgehushoavda Laura Arola ja Sámedikki skuvlenčálli Ulla Aikio-Puoskari.</p>
<p>Fidnu lágida gáiddusoahpahusa, mii álgá geavatlaččat čakčalohkanbaji 2018-2019 áigge. Dalle maid fidnu goalmmát ovttasbargoguoibmi lea válljejuvvon. Ohcejoga gielda bidjá dál johttui fálaldatgilvvu oahpahusa fierbmebálvalusaid ja teknihkalaš doarjaga ollašuhttimis. Čakčalohkanbaji áigge teknihkalaš doarjja ja fierbmebálvalusat ostojuvvojit Sámeguovllu oahpahusguovddáža virtuálaskuvllas. Sámediggi joatká ohppiidkártema, mii lea álgán giđđat 2018. Ulbmilin lea ahte nu máŋga sámeoahppi jo vejolaš ožžot sámegiela oahpahusa riikkaviidosaččat.</p>
<p>Fuolaheaddjit, geat ásset sámiid ruovttuguovllu olggobealde ja sávvet iežaset mánáide anáraš-, nuortalaš- dahje davvisámegiela oahpahusa, sáhttet váldit oktavuođa Arla Maggai, jos sii eai juo leat almmuhan mánáideaset oahpahussii. Fidnu dárbbaša čuovvovaš dieđuid:</p>
<list><p type="listitem">Oahppi namma,</p>
<p type="listitem">jahkeluohkká čakčat 2018,</p>
<p type="listitem">sámegiella, man oahpahusa fuolaheaddjit sávvet</p>
<p type="listitem">leago giella oahppi eatnigiella vai nubbi giella vai vierisgiella</p>
<p type="listitem">leago oahppi leamašan sámegielat árrabajásgeassimis dahje ožžon sámegiela oahpahusa ovdal</p>
<p type="listitem">gielda ja skuvla, man oahppi vázzá</p>
<p type="listitem">rektora namma ja oktavuođaváldindieđut</p>
<p type="listitem">fuolaheaddji namma ja oktavuođaváldindieđut.</p>
</list><p><em type="italic">Lassidieđut: </em></p>
<p>Skuvlenčálli Ulla Aikio-Puoskari, ulla.aikio-puoskari(at)samediggi.fi, 010 8393 112</p>
<p>Prošeaktakoordináhtor Arla Magga, arla.magga(at)samediggi.fi, 040 1985 033</p>
<p>Čuvgehushoavda Laura Arola, laura.arola(at)utsjoki.fi, 040 7447 630</p>
</body></document>
