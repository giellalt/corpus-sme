<document xml:lang="sme" id="no_id"><header><title>Suoma skuvllaide diđolašvuohta sámiid birra - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2018</year><wordcount>229</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/08/29/suoma-skuvllaide-didolasvuohta-samiid-birra/?lang=dav</origFileName><parallel_text xml:lang="fin" location="suomen_kouluihin_tietoutta_saamelaisista.html"/><parallel_text xml:lang="smn" location="suoma_skovlaid_tiatu_sammilijn.html"/><parallel_text xml:lang="sms" location="laa_ddjannam_skooulid_teatt_sa_mmlai_pirr.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Suoma skuvllaide diđolašvuohta sámiid birra</p>
<p><em type="italic">Oahpahus- ja kulturministeriija lea mieđihan Sámedikki nuoraidráđi ja Nuoraid Akatemia Dihtosis- prošektii ruhtadeami. Prošeavttain dahkkojuvvo sámekultuvrra oahpisin skuvllain. </em></p>
<p>Sámit leat Eurohpa uniovnna áidna eamiálbmot, muhto Suoma skuvllain sámiid birra oahpahuvvo hui uhcán ja máŋgii diehtu, mii lea oahppogirjjiin, lea gárži ja boarásmuvvan. Otná beaivve juo badjel 70 % sámenuorain ja –mánáin ássá sámiid ruovttuguovllu olggobealde, gos sii sáhttet dieđu vátnivuođa dihtii vásihit vealaheami ja givssideami. Maiddái sámenuorat, geat leat aktiivvalaččat somes, vásihit olu vaššisága. Oktan sivvan dasa lea media fállan ovttabealat govva sámiin. Prošeavtta deháleamos dárkkuhussan lea lasihit váldoálbmoga nuoraid diđolašvuođa sámiid birra.</p>
<p>Sámiid álbmotbeaivi dollojuvvo guovvamánu 6. beaivve. 6.2.1917 dollui Norgga Troanddimis vuosttas davviriikkalaš sámečoahkkin, mii álggahii riikkarájáid rasttildeaddji ovttasbarggu sámiid gaskkas. Sámiid álbmotbeaivi ávvuduvvo jahkásaččat sierra guovlluin Sámis ja Suomas ovdamearkan sámeguovllu skuvllain dollojuvvo dalle ávvobeaivi. Prošeavtta oktan dárkkuhussan lea ovddidit sámiid álbmotbeaivvi riikkadási temábeaivin Suoma skuvllain. Temábeaivvi lassin giđđat lágiduvvojit skuvllain bargobájit, maid jođihit oahpahuvvon sámenuorat.</p>
<p>Prošeavtta Sámedikki bargin lea válljejuvvon kulturbuvttadeami (AMK) stuđerejeaddji anáraš <em type="italic">Minna Lehtola </em>. Minna bargun lea ovttasbarggus sámenuoraiguin čoaggit dieđuid das, maid sámiid birra galggašii muitalit suopmelaš mánáide ja nuoraide. Nuoraid Akatemias lea guhkes dovddiidus iešguđetlágan prošeavttaid ja bargobájiid ordnemis ja sii vástidit prošeavttas das, mo dieđu galgá ovdanbuktit mánáide ja nuoraide, nu ahte dat miellagiddevaš ja áddehahtti. </p>
<p><em type="italic">Lassidieđut: </em></p>
<p>Kaisa Tapiola-Länsman, Sámedikki nuoraidčálli, kaisa.tapiola-lansman@samediggi.fi, 050 382 5179</p>
<p>Hilla Aaltio, Prošeaktakoordináhtor, Nuoraid Akatemia, hilla.aaltio@nuortenakatemia.fi, 045 260 8801</p>
</body></document>
