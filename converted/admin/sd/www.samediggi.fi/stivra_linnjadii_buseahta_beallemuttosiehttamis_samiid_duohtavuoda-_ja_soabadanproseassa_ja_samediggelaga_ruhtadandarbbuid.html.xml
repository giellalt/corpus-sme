<document xml:lang="sme" id="no_id"><header><title>Stivra linnjádii bušeahta beallemuttošiehttamis sámiid duohtavuođa- ja soabadanproseassa ja sámediggelága ruhtadandárbbuid - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>246</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/05/05/stivra-linnjadii-buseahta-beallemuttosiehttamis-samiid-duohtavuoda-ja-soabadanproseassa-ja-samediggelaga-ruhtadandarbbuid/?lang=dav</origFileName><parallel_text xml:lang="fin" location="hallitus_linjasi_puolivaliriihessa_saamelaisten_totuus-_ja_sovintoprosessin_ja_saamelaiskarajalain_rahoitustarpeista.html"/><parallel_text xml:lang="smn" location="haldattas_linjij_pelimuddoriihast_sammilij_tuotavuota-_ja_sovadattamproosees_ja_samitiggelaava_ruttademtaarbuin.html"/><parallel_text xml:lang="sms" location="halltos_linnjii_budje_ttkiott_toollmoozz_pea_lraa_jest_sa_mmlai_tuottvuott-_da_suavadvuottprosee_ss_da_saa_mte_gglaa_jj_teaggtemtaarbin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Stivra linnjádii bušeahta beallemuttošiehttamis sámiid duohtavuođa- ja soabadanproseassa ja sámediggelága ruhtadandárbbuid</p>
<p><em type="italic">Suoma ráđđehus linnjádii beallemuttošiehttamis, ahte lea čatnasan ovddidit sámiid duohtavuođa- ja soabadanproseassa, ja ráhkkana dan eaktudan ruhtadandárbui miessemánu 2021 lassibušeahttaevttohusas. Lassin sámediggeláhka dolvojuvvo johtilit ovddos guvlui ja ráhkkanuvvo seammá oktavuođas Sámedikki ruhtadandási guorahallamii. </em></p>
<p>– Sámedikki ruhtadeami oasil lea buorre, ahte resurssat guorahallojit sámediggelága nuppástusa oktavuođas. Sámediggi doaibmá juo dál menddo smávva bušeahtain, mii fas váikkuha dasa, man láhkai mii nákcet dikšut Sámediggái mearriduvvon lágas ásahuvvon bargguid, lohká Sámedikki ságajođiheaddji Tuomas Aslak Juuso.</p>
<p>Lea dárkkuhus, ahte Sámiid duohtavuođa- ja soabadankommišuvnna bargu álgá jagi 2021 áigge. Lappi buohccedikšunbiire lea ráhkadan ovdačielggadusa psykososiálalaš doarjaga dárbbus kommišuvnna bargama áigge.</p>
<p>– Duohtavuođa- ja soabadanproseassa lihkosmuvvan eaktuda, ahte doibmii leat várrejuvvon doarvái resurssat. Dát dárkkuha maiddái psykososiálalaš doarjaga áššáigullevaš resurserema. Proseassa ii oaččo gopmánit dasa, ahte das váilot dárbbašlaš resurssat, deattuha Sámedikki I várreságajođiheaddji Anni Koivisto.</p>
<p type="title">Sámediggi evttohan stáhtadoarjaga bajideami</p>
<p>Sámediggi lea evttohan jagi 2022 rápmaevttohusas bajideami almmolaš doibmii. Sámedikki evttohan bajideapmi lea 1 024 100 euro ja dat guoská hálddahusa ovddideapmái, politihkalaš ja čanusjoavkodoaimma nannemii, sámiid parlamentáralaš barggu ovddideapmái, riikkaidgaskasaš doaimma ja dieđiheami ovddideapmái ja Sámi Giellagáldu doaimma bissovažžan dahkamii.</p>
<p>– Sámedikki bargomeari lassáneapmi lea dagahan jotkkolaš resursa- ja bargoveahkavádjitvuođa, man galggašii juo čoavdit. Maiddái Sámi Giellagáldu doaimma fástan dahkama galggašii sihkkarastit, dadjá Juuso.</p>
<p>Sámedikki rápmaevttohus jahkái 2022</p>
<p>Sámedikki rápmaevttohus jagiide 2022-2024</p>
<p type="title">Lassidieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso(at)samediggi.fi</p>
<p>Anni Koivisto I várreságajođiheaddji 040 415 5969 anni.koivisto(at)samediggi.fi</p>
<p type="title">Liŋkkat:</p>
<p>Ráđđehusa beallemuttošiehttan 2021 ja ráđđádallan almmolaš ekonomiija plánas jagiide 2022–25</p>
</body></document>
