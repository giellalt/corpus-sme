<document xml:lang="sme" id="no_id"><header><title>Sámegielaid gáiddusoahpahusfidnu válmmaštallá doaimma stáđásmahttima - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>318</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/06/18/samegielaid-gaiddusoahpahusfidnu-valmmastalla-doaimma-stadasmahttima/?lang=dav</origFileName><parallel_text xml:lang="fin" location="saamen_kielten_etaopetushanke_valmistelee_toiminnan_vakiinnuttamista.html"/><parallel_text xml:lang="smn" location="samikielai_kaidusmattaattashaaha_valmastal_tooima_stadasmittem.html"/><parallel_text xml:lang="sms" location="saa_mkioli_ougglosmatt_tosha_ngkkos_valmstaall_tuaim_poossjen_piijjmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámegielaid gáiddusoahpahusfidnu válmmaštallá doaimma stáđásmahttima</p>
<p><em type="italic">Sámegielaid gáiddusoahpahusfidnu ohcá čovdosiid, vai doaibma stáđásmuvvá. Fidnu álggahuvvui čakčat 2018 ja dat nohká jagi 2020 loahpas. Ovdal dán fitnu doaibmit galget ráhkadit oahpahus- ja kulturministeriijai evttohusa sámegielaid gáiddusoahpahusa stáđásmahttimii sámiid ruovttuguovllu olggobealgielddain. Sullii 70 % vuođđooahpahusahkásaš sámemáná ásset ja gazzet oahpu ruovttuguovllu olggobealgielddain. </em></p>
<p>Govas sámegielaid gáiddusoahpahusfitnu koordináhtor Arla Magga Sámedikkis ja prošeaktahoavda Eila Tapiola Ohcejoga gielddas.</p>
<p>Vuosttaš doaibmajagi fidnu attii sámegielaid gáiddusoahpahusa oktiibuot 16 nuortalašgiela, 18 anárašgiela ja 19 davvisámegiela oahppái. Fitnus ledje mielde oktiibuot 21 gieldda ja 39 skuvlla. Boahtte čavčča ohppiidlohku stuorru ja fidnui bohtet mielde čieža ođđa skuvlejumi lágideaddji.</p>
<p>Skuvlajagi loahpas dahkkui máhcahatgažadeapmi, man bohtosat movttiidahttet. – Oahppit ja sin vánhemat leat sámegielaid oahppanvejolašvuođas ilus ja giitevaččat, muitaleaba fitnu bargi guovttos Eila Tapiola ja Arla Magga.</p>
<p>Sámegielaid gáiddusoahpahusfidnu lei ovdan Oahpahusráđđehusas 12.6. ordnejuvvon Sámiid skuvlenáššiid ovttasbargoorgána čoahkkimis. Čoahkkimii oassálasttii bajimus hoavda Olli-Pekka Heinonen, guhte anii gáiddusoahpahusfitnu nohkama gaskan skuvlajagi čuolbmájin. Čoahkkima oktasaš fuollan lei, mo dorvvastit sámegielaid oahpahusa sámiid ruovttuguovllu olggobealde jagi 2021 álggu rájes, go fidnu nohká.</p>
<p>Čoahkkimii oassálaste Sámedikki ja Oahpahusráđđehusa ovddasteddjiid lassin sámeoahpahusa áššedovdit Helssega, Roavvenjárgga ja Oulu gávpogiin, Soađegili, Anára ja Ohcejoga gielddain, Sámi oahpahusguovddážis, Lappi guovlohálddahusas ja oahpahus- ja kulturministeriijas.</p>
<p>Fitnu bargit Eila Tapiola, Arla Magga ja Ulla Aikio-Puoskari oassálaste 11.6. gáiddusoahpahusskuvla Etäkoulu Kulkuri rabas beivviid dilálašvuhtii ( https://www.youtube.com/watch?v=mSTQB3t2u3g ). Etäkoulu Kulkuri fállá suomagiela ja suomagielat oahpahusa suopmelaš mánáide, geat ásset miehtá máilmmi. Dilálašvuođa prográmmii gulai ee. panelaságastallan iežas eatnigiela mearkkašumis. Panelistan ledje Etäkoulu Kulkuri rektor Tuija Tammelander, oahpahusráđđeaddi Katri Kuukka ja gáiddusoahpahusfitnu prošeaktahoavda Eila Tapiola, guhte buvttii ságastallamii mielde sámegielaid geahččanguovllu. Ságastallamis deattuhuvvojedje gielaid riggodat ja maiddái oktavuohta kultuvrii, mii guoskkaha seamma ládje suopmelaš máná, gii ássá olgoriikkas go maiddái sámemáná, gii ássá Suomas. Panelisttat ja geahččit suokkardalle maiddái ovdamearkka dihte eatnigiela merkenvejolašvuođa álbmotregisttardieđuide. Dohko ii leat dál vejolaš merket eatnigiellan máŋga giela. Dán áššái sávvet nuppástusa.</p>
<p type="title">Lassedieđut</p>
<p>Prošeaktahoavda Eila Tapiola, eila.tapiola(at)utsjoki.fi, 040 7012 094</p>
<p>Prošeaktakoordináhtor Arla Magga, arla.magga(at)samediggi.fi, 040 1985 033</p>
<p>https://www.saamenetaopetus.com/</p>
</body></document>
