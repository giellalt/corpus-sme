<document xml:lang="sme" id="no_id"><header><title>Evttohuvvon ruvkeminerálavearru lea menddo vuollegis dásis - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>237</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/10/25/evttohuvvon-ruvkemineralavearru-lea-menddo-vuollegis-dasis/?lang=dav</origFileName><parallel_text xml:lang="fin" location="esitetty_kaivosmineraalivero_on_liian_matalalla_tasolla.html"/><parallel_text xml:lang="smn" location="iavtuttum_kuaivuttahmineraalviaru_lii_liijkas_vyeligis_taasist.html"/><parallel_text xml:lang="sms" location="e_tkkuum_kuaivasmineraalpiid_lij_cuu_t_vue_llgaz_taa_zzest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Evttohuvvon ruvkeminerálavearru lea menddo vuollegis dásis</p>
<p><em type="italic">Sámediggi lea cealkán hápmosis guoskkadin ráđđehusa evttohusa ruvkeminerálavearu guoski láhkaásaheapmin. Supmii evttohuvvo ođđa ruvkeminerálavearru, man galggašii máksit Suomas roggon ruvkeminerálain. Vearu heivehansuorgái gulašedje ruvkelágas dárkkuhuvvon ruvkeminerálat, muhto heivehansuorggi olggobeallái ráddjejuvvošedje ruvkeminerálat, mat gávdnojit golledoidimis. </em></p>
<p>Evttohusa mielde buot metállamálmmaid vearrodássi livčče giddes 0,6 proseantta oassi metállamálmma sisttisdoallan metálla vearuhusárvvus. Eará ruvkeminerálaide vearrodássi livčče giddes 0,20 euro málbmatonnas.</p>
<p>– Evttohuvvon ruvkeminerálavearru lea menddo vuollegis dásis. Máilmmis metállamálmmaid árvorojálttat leat máŋggageardásaččat go veardida Supmii evttohuvvon vearrodássái. Vearroboađuin eai leat bastán ráhkadit dustema vejolaš vahágiid várás, eaige gokčat infrastruktuvrra goluid, muitala Sámedikki ságajođiheaddji Tuomas Aslak Juuso.</p>
<p>Sámediggi buktá ovdan cealkámušas, ahte ruvkedoaibma sámiid ruovttuguovllus ii leat sámiid perspektiivvas dohkkehahtti, iige ruvkeminerálavearru boađe lasihit doaimma dohkkehahttivuođa. Ruvkedoaibma ii heive sámiid ruovttuguovllu árktalaš ja hihtásit ođasmuvvi lundui.</p>
<p>– Sámediggi ii oainne vuođustusaid dasa, manin golleroggama oktavuođas gávdnon ruvkeminerálaid galggašii ráddjet ruvkeminerálavearu olggobeallái. Golleroggamis gávdnon minerálat leat seamma láhkai dakkár luondduriggodagat, maid sáhttá oktii geavahit, nugo earáge minerálaid, joatká Juuso.</p>
<p>Suomas mašiinnain rogget golli eanaš sámiid ruovttuguovllus, gos luondu lea rašši ja ođasmuvvá hihtásit. Golleroggan vahágahttá luonddu, čázádaga ja sámiid vejolašvuođaid bargat guovllus árbevirolaš ealáhusaiguin. Sámediggi atná govttolažžan dan, ahte nu gohčoduvvon stáhta eatnamiin golleroggit oassálastet vearumáksimii ja váldet iežaset oasis vásttu ođasmuvakeahtes luondduriggodagaid eatnamis eret váldimis.</p>
<list><p type="listitem">Sámedikki cealkámuš hápmosis ráđđehusa evttohussan ruvkeminerálavearu guoski láhkaásaheamis .</p>
<p type="listitem">Ruhtaministeriija dieđáhus 27.9.2022 https://valtioneuvosto.fi/-//10623/suomesta-louhituille-kaivosmineraaleille-uusi-vero</p>
</list><p type="title">Lassidieđut:</p>
<p>Tuomas Aslak Juuso ságajođiheaddji 040 687 3394 tuomas.juuso@samediggi.fi</p>
<p>Sarita Kämäräinen ealáhus- ja birasláhkačálli 040 415 5969 sarita.kamarainen@samediggi.fi</p>
</body></document>
