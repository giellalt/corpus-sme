<document xml:lang="sme" id="no_id"><header><title>Boazovahátlágas dárkkuhuvvon buhtadusaid boazodoallojagi 2021–2022 vahágiin galgá máksit boazodoalliide  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>365</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/07/05/boazovahatlagas-darkkuhuvvon-buhtadusaid-boazodoallojagi-2021-2022-vahagiin-galga-maksit-boazodoalliide/?lang=dav</origFileName><parallel_text xml:lang="fin" location="porotuholain_mukaiset_korvaukset_poronhoitovuoden_2021-2022_tuhoista_tulee_maksaa_poronhoitajille_.html"/><parallel_text xml:lang="smn" location="puasuivaahaglaava_mialdasijd_sajanmaavsuid_puasuitualuive_2021-2022_hiavuin_kalga_maksid_puasuitualleid.html"/><parallel_text xml:lang="sms" location="puazzprappeemlaa_jj_mealdlaz_ko_rvvoozz_puazzhaiddamee_jj_2021-2022_prappummsin_fe_rttje_ma_hssed_puazzhoi_ddjee_jid_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Boazovahátlágas dárkkuhuvvon buhtadusaid boazodoallojagi 2021–2022 vahágiin galgá máksit boazodoalliide</p>
<p><em type="italic">Sámediggi lea álggahan ráđđádallamiid eana- ja meahccedoalloministeriijain guoskkadin boazovahátlága ollašuhttima guoski válmmaštallama. Sámediggi oaivvilda, ahte boazodoallojagi 2021–2022 goavvi deavdá kriteraid, mat leat ásahuvvon láhkaásaheamis buhtadusa vuođustussan. </em></p>
<p>– Sámediggi gáibida, ahte boazovahátlágas dárkkuhuvvon buhtadusat boazodoallojagi 2021-2022 áigásaš vahágiin máksojuvvojit vuoiggalaččat daid boazodoalliide, geat leat vahága gillán – maiddái daid bálgosiin, gos leat leamaš badjel lobálaš meari bohccot. Dán oainnu doarju Davvi-Suoma hálddahusrievtti gieskat addin čoavddus, mas gomihuvvojedje EJB-guovddáža mearrádusat main hilgojuvvojedje boazovahátlága mieldásaš vahágiid buhtadusohcamušat Neakkela bálgosa boazodoalliid buohta dálvvi 2019–2020 vahágiin, gávnnaha Sámedikki ságajođiheaddji Tuomas Aslak Juuso.</p>
<p>Boazodoallojagi 2021–2022 áigge sámiid ruovttuguovllu boazodoallit vásihedje oanehis áigge siste juo nuppi goavvedálvvi. Eatnama bajoža ala jikŋon muohttaga ja maiddái guohppuma geažil guohtun álggii máŋgga bálgosis šaddat erenomáš váttisin juo čakčadálvve 2021.</p>
<p>Eana- ja meahccedoalloministeriija almmuhii njukčamánu álggus 2022, ahte Luondduriggodatguovddáš (Luke) ráhkada čielggadusa dálvvi 2021–2022 dilis boazodoalloguovllus, dan maŋŋá, go vihtta bálgosa sámiid ruovttuguovllus ledje dahkan diehtunaddima eahpedábálaš muohta- ja luonddudili birra eana- ja meahccedoalloministeriijai. Maiddái Sámediggi ráđđádalai ministeriijain áššis, ja doarjalii dalá eana- ja meahccedoalloministtar Leppäi boazojámuid ovddalgihtii eastadeami ja boazovahátlága mieldásaš meannudeami álggaheami várás rabas reivviin .</p>
<p>Luke gávnnahii čielggadusas , ahte muohttaga garra ja jikŋon bodnegeardi ja maiddái guovllu šattolašvuođa mearkkašahtti guohpatoksiidnadoalut váttásmahtte guohtuma muhtin osiin boazodoalloguovllus dálvvi 2021–2022 áigge. Čielggadusas árvvoštallui, ahte eahpedábálaš guohtondilli olai oktiibuot 19 bálgosa viidodahkii. Guovlu guoská viiddes oasi sámiid ruovttuguovllu bálgosiin ja maiddái erenomážit boazodollui várrejuvvon guovllus. Dan lassin dán 19 bálgosa viidodagas dikšojuvvo badjel bealli olles boazodoalloguovllu bohccuin.</p>
<p>Eará láhkai go ovddit háve boazovahátlága heivehettiin, Luke čielggadus dievasmahttui gielddaid dálonguovloealáhusvirgeoapmahaččaid dahkan dárkkistusain. Sámedikki oažžun dieđuid mielde bivdda dárkkistusaid álggaheapmin gielddaide bođii Lappi EJB-guovddážis easkka njukčamánu loahpas jagi 2022, ja dárkkistusat ja maiddái čájánasaid čoaggin dahkkui easkka dan maŋŋá.</p>
<p>Sámedikki ja eana- ja meahccedoalloministeriija gaskasaš Sámediggelága 9 §:s dárkkuhuvvon ráđđádallamat álggahuvvojedje miessemánus 2023 buhtadusaid máksimis. Buhtadusat vuođđuduvvet boazodoalu deaividan vahágiid buhttemis addojuvvon láhkii (987/2011), elege ng. boazovahátláhkii. Ráđđádallamat joatkašuvve borgemánus 2023, go leat ožžojuvvon buot dárbbašlaš dieđut vahágiid viidodaga ja buhtadusaid eaktudan mearreruđa árvvoštallama várás.</p>
<list><p type="listitem">Sámedikki dieđáhus 28.2.2022</p>
<p type="listitem">Dálvvi 2021–2022 muohta- ja guohtondilli ja daid váikkuhusat boazodollui, Luke 2022</p>
</list><p type="title">Lassidieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso@samediggi.fi</p>
<p>Laura Olsén-Ljetoff Ealáhusčálli 010 839 3123 / 040 617 5113 laura.olsen-ljetoff@samediggi.fi</p>
</body></document>
