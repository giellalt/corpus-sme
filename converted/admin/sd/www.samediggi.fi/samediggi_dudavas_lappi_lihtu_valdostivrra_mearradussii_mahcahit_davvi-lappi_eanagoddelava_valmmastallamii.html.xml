<document xml:lang="sme" id="no_id"><header><title>Sámediggi duđavaš Lappi lihtu váldostivrra mearrádussii máhcahit Davvi-Lappi eanagoddeláva válmmaštallamii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>337</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/05/17/samediggi-dudavas-lappi-lihtu-valdostivrra-mearradussii-mahcahit-davvi-lappi-eanagoddelava-valmmastallamii/?lang=dav</origFileName><parallel_text xml:lang="fin" location="saamelaiskarajat_tyytyvainen_lapin_liiton_valtuuston_paatokseen_palauttaa_pohjois-lapin_maakuntakaava_valmisteluun.html"/><parallel_text xml:lang="smn" location="samitigge_tudavas_laapi_lito_valdustiivra_miaradasan_macattid_tave-laapi_eennamkoddekaava_valmastalman.html"/><parallel_text xml:lang="sms" location="saa_mte_gg_toodvaz_lappi_leett_va_lddoozz_tu_mmsto_kke_maaccted_ta_vv-lappi_maddka_ddkaa_v_valmstoollma.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi duđavaš Lappi lihtu váldostivrra mearrádussii máhcahit Davvi-Lappi eanagoddeláva válmmaštallamii</p>
<p><em type="italic">Lappi lihtu váldostivra mearridii odne 17. miessemánu máhcahit Davvi-Lappi eanagoddeláva válmmaštallamii. Váldostivra mearridii ášši jienaiguin 43-3. Mearrádusa mielde merkejumit, mat gusket Jiekŋameara ruovdegeainnu, sihkkojuvvojit eret boahttevaš eanagoddelávas. </em></p>
<p>Sámediggi lea duđavaš Lappi lihtu váldostivrra mearrádussii máhcahit Davvi-Lappi eanagoddeláva 2040 ođđasit válmmaštallamii . Boahttevaš eanagoddelávas sihkkojuvvojit eret merkejumit, mat gusket Jiekŋameara ruovdegeainnu.</p>
<p>Sámedikki ságajođiheaddji illuda, go systemáhtalaš ja viššalis bargu, mii lea dahkkon máŋga jagi, buktá bohtosiid. – Lean hui duđavaš, ahte váldostivrra lahtut leat gullan min jiena ja mearridan sihkkarastit sámi kultuvrra ja árbevirolaš ealáhusaid boahtteáiggi, go sii sihkkot geaidnomerkejumiid eret lávas. Dát láhčá jáhku dasa, ahte Lappis olbmot eai leat vajálduhttán sámi álbmoga, vaikke válmmaštallama systemáhtalaš ulbmilin lea leamašan dohkkehit geaidnolinjá, muitala Juuso.</p>
<p>Sámedikki I várreságajođiheaddji Anni Koivisto oassálasttii váldostivrra čoahkkimii, gos son jotkkii Sámedikki nana oainnu ovdanbuktima. – Fiinna ášši, go sámiid fuola leat guldalan ja váldán duođas. Háliidan giitit Lappi lihtu váldostivrra ja buohkaid, geat leat ovddidan ášši. Lea hui dehálaš, ahte olles guovllus doaibmit guddet oktasaš ovddasvástádusa sámi kultuvrra boahtteáiggis, dadjá Koivisto.</p>
<p>– Dovddut geahppánedje sakka, go Jiekŋameara ruovdegeainnu merkejumit sihkkojuvvojit eret eanagoddelávas. Jos geaidnu livččii huksejuvvon, de dat livččii ludden buot golmma sámi giellajoavkku guovddášguovlluid. Mun sávan, ahte mearrádus nanne nuoraid jáhku boahtteáigi ektui ja dasa, ahte sámiid ruovttuguovllus sáhttá maid boahtteáigge bargat sámiid árbevirolaš ealáhusaiguin, joatká II várreságajođiheaddji Leo Aikio.</p>
<p type="title">Máŋgasat leat vuostálastán Jiekŋameara ruovdegeaidnomerkema</p>
<p>Sámediggi ja máŋggat eará dáfut leat máŋgii sierra oaiviliin ja cealkámušain buktán ovdan, ahte vuostálastet Jiekŋameara ruovdegeainnu merkema oppa čujuheapmin eanangoddelávvii. I várre-ságajođiheaddji Anni Koivisto lea oassálastán Sámedikki nammadan áššedovdilahttun Lappi lihtu stivrra čoahkkimiidda ja buktán maiddái doppe ovdan sámiid oainnuid ruovdegeaidnolinjjás. Lassin Jiekŋameara ruovdegeaidnu lea gávnnahuvvon johtolat- ja kommunikašuvdnaministeriija barggahan čielggadusas ekonomalaččat gánnátmeahttumin.</p>
<p>Sámediggi doarjalii njukčamánus 2021 Lappi lihtu váldostivrii, vai dat livččii sihkkon Jiekŋameara ruovdegeainnu eanagoddelávas dan maŋŋel, go Lappi lihtu stivra mearridii evttohit eanagoddeláva dohkkeheami váldostivrii.</p>
<p type="title">Lassedieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso(at)samediggi.fi</p>
<p>Anni Koivisto I várreságajođiheaddji 040 415 5969 anni.koivisto(at)samediggi.fi</p>
<p>Leo Aikio II várreságajođiheaddji 040 621 6505 leo.aikio(at)samediggi.fi</p>
<p>Govva: Ville-Riiko Fofonoff</p>
</body></document>
