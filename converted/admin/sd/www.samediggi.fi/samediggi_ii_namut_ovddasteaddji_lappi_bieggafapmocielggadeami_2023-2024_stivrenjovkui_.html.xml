<document xml:lang="sme" id="no_id"><header><title>Sámediggi ii namut ovddasteaddji Lappi bieggafápmočielggadeami 2023–2024 stivrenjovkui  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>260</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/06/13/samediggi-ii-namut-ovddasteaddji-lappi-bieggafapmocielggadeami-2023-2024-stivrenjovkui/?lang=dav</origFileName><parallel_text xml:lang="fin" location="saamelaiskarajat_ei_nimea_edustajaa_lapin_tuulivoimaselvityksen_2023-2024_ohjausryhmaan_.html"/><parallel_text xml:lang="smn" location="samitigge_ij_noomat_ovdasteijee_laapi_pieggavyeimicielgiittas_2023-2024_stivrimjuavkun_.html"/><parallel_text xml:lang="sms" location="saa_mte_gg_ij_noomat_ee_ttkee_j_lappi_pioggviokkciolgtoozz_2023-2024_vua_pstemjou_kke_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi ii namut ovddasteaddji Lappi bieggafápmočielggadeami 2023–2024 stivrenjovkui</p>
<p><em type="italic">Sámedikki stivra mearai čoakkámis 16.5.2023, ahte Sámediggi ii namut ovddasteaddji Lappi bieggafápmočielggadeami 2023–2024 stivrenjovkui. Sámediggi ii oassálastte projeavttaide, maid dárkkuhussan lea ovddidit bieggafámu sámiid ruovttuguvlui. </em></p>
<p>Lappi lihttu lea ožžon birasministeriijas ruhtadeami ruoná sirdáseami doarjagiin bieggafápmočielggadeami ráhkadeapmái Lappii. Čielggadeapmi lea joatkka jagi 2022 bieggafápmočielggadeapmái . Čielggadeami guovddáš joksanmearrin lei gávdnat bieggafápmobuvttadeapmái potentiálalaš guovlluid eanangoddelávvaráhkadeami vuođđun. Čielggadeamis gávdne oktiibuot 46 potentiálalaš bieggafápmoguovllu.</p>
<p>– Ruoná sirdáseapmi lea sámiide hui deaŧalaš, muhto dan ii sáhte ollašuhttit makkár beare vugiiguin. Sámediggi doaladuvvá negatiivvalaččat bieggafámu ovddideapmái sámiid ruovttuguovllus dutkamušain ja boazodoalus gávnnahuvvon vahátlaš váikkuhusaid dihte, lohká Sámedikki ságajođiheaddji Tuomas Aslak Juuso</p>
<p>Lappi lihttu čielggada bieggafápmobuvttadeami potentiálalaš guovlluid sámiid ruovttuguovllus, vaikke Davvi-Lappi eanangoddelávas, mii leat joatkkaválmmaštallamis, dehe Meahciráđđehusa Sámiid ruovttuguovllu luondduriggodatplánas jagiide 2022–2027 ii ovddiduvvo bieggafápmu sámiid ruovttuguvlui.</p>
<p>Sámediggi ja birasministeriija ráđđádalle 27.3.2023 ruhtadanmearrádusa válmmaštallamis. Ráđđádallamis sohppui ođđa čoakkáma ordnemis čakčamánus 2023, dallego čielggadanprojeakta lea álgán ja ovdánan.</p>
<p type="title">Bieggafápmu váikkuha máŋggaláhkai birrasii</p>
<p>Bieggafápmoráhkadeami rávvagiid mielde bieggafápmoráhkadeami váikkuhusat boazodollui sáhttet ilbmanit váikkuhussan guohtoneatnamiidda, bohccuid láhttemii, boazodollui ovdamearkan johtingeinnodagaid muhttašuvvama dihte ja maiddái boazovahágiid mearrái ja buohkanassii ealáhusa gánnáhahttivuhtii.</p>
<p>– Bieggafápmu váikkuha boazodollui dálá dieđu mielde mearkkašahtti láhkai. Gilvvohalli eanangeavaheapmi hástala boazodoalu vejolašvuođaid seailluhit dálkkádatnuppástusa eaktudan vuogáiduvvandárbbu, nugo guohtumiid iešguđetlágan dálvediliid várás, gávnnaha vs. birasčálli Tiina Lovisa Solbär.</p>
<p>Bálgosiid ovttastus guđii sierraoaivila juovlamánus 2022 Lappi lihtu jagi 2022 bieggafápmočielggadeapmái, dasgo čielggadeamis eai lean váldon vuhtii boazodoalu dáfus rašes guovllut. Evttohuvvon 46 guovllus 12 leat gávnnahuvvon čielggadeamis boazodoalu dáfus mearkkašahtti dehe govttohis hehttehusa guovlun.</p>
<p type="title">Lassidieđut:</p>
<p>Tuomas Aslak Juuso Ságajođiheaddji 040 687 3394 tuomas.juuso@samediggi.fi</p>
<p>Tiina Lovisa Solbär vs. birasčálli 050 5999 725 tiinalovisa.solbaer@samediggi.fi</p>
</body></document>
