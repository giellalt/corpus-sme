<document xml:lang="sme" id="no_id"><header><title>SDM nannii badjealbmáid sadjásašveahkkediimmuid jahkái 2021 - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>328</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/01/12/sdm-nannii-badjealbmaid-sadjasasveahkkediimmuid-jahkai-2021/?lang=dav</origFileName><parallel_text xml:lang="fin" location="stm_vahvisti_poronhoitajien_sijaisaputunnit_vuodelle_2021.html"/><parallel_text xml:lang="smn" location="stm_nonnij_puasuituallei_sajasasisetijmijd_ihan_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">SDM nannii badjealbmáid sadjásašveahkkediimmuid jahkái 2021</p>
<p><em type="italic">Sosiála- ja dearvvasvuođaministeriija nannii badjealbmáid buhttenvuloš sadjásašveahkkediimmuid eanemusmearrin 180 sadjásašveahkkediimmu badjealbmá ektui jagi 2021. Jagi 2020 sadjásašveahkkediimmuid mearri bajiduvvui 120 diimmus ruovttoluotta 200 diibmui. </em><em type="italic">Sámediggi lea evttohan sadjásašveahkkediimmuid meari bajideami dálá dárbbu vástideaddji dássái uhcimustá 300 diibmui jagis. </em></p>
<p>– Sadjásašveahkkediimmuid meari geahpedeapmi ii leat moge buorre ášši. Dál juo nuppi jage maŋŋá lágaid badjealbmáid sadjásašveahkkediimmuid mearri vuoliduvvo ja dál fertet vuordit mearrádusa lassimearreruđa birra. Lea gažaldat badjealbmá sosiáladorvvus bártideami ja buohcuvuođa deaividettiin, nappo lea stuorra áššis ovttaskas olbmo buohta, guhte sadjásašveahki duođaige dárbbaša, kommentere Sámedikki ságajođiheaddji Tuomas Aslak Juuso.</p>
<p>Sosiála- ja dearvvasvuođaministeriija dieđiha , ahte sadjásašveahki geavahanmearri árvvoštallo ain lassánit dás ovddos. Dárkkuhussan lea ohcat lasi mearreruđa, vai sadjásašveahki eanemusmeari lea vejolaš máhcahit 200 diibmui ásahusnuppástusain nu jođánit go vejolaš jagi 2021 áigge.</p>
<p type="title">Boazodoallu sadjásašveahki oasil eahpedásseárvosaš sajádagas</p>
<p>Boazodoallu lea sadjásašveahki oasil eahpedásseárvosaš sajádagas veardidettiin eanadoalu sierra suorgin gehččon ealáhusaide, nugo eanadollui. Mela luopmosadjásašstatistihka mielde eanadoalli geavahii jagi 2019 gaskamearálaččat 314 diimmu sadjásašveahki, go fas badjealbmás lei vuoigatvuohta dušše 200 diibmui. Sámedikki oainnu mielde badjealbmáid várás galgá leat anus uhcimustá 300 sadjásašveahkkediimmu jagis buohcuvuođa ja bártideami várás.</p>
<p>– Sadjásašveahkkediimmuid mearri lea dehálaš, muhto ii áidna elemeanta sadjásašveahki ovttaveardásašvuođas. Sávan, ahte sadjásašveahkki ovdána dan guvlui, ahte dat vástida badjealbmá dárbbuid iešguđetlágan eallindiliin, joatká I várreságajođiheaddji Anni Koivisto.</p>
<p>Giđa 2020 áigge Sámediggi doaimmahii evttohusa ja ságastalai sosiála- ja dearvvasvuođaministeriija ja MELA ovddasteaddjiiguin badjealbmáid sadjásašveahkis ja dan ovddideamis. Sámediggi lea ovdan buktán fuola sápmelaš badjealbmáid sosiáladorvvu ollašuvvamis, barggus veadjimis ja bargoeallima guhkideamis. Lassin Sámediggi lea evttohan, ahte lága badjealbmáid sadjásašveahkis (1238/2014) galggašii ođasmahttit, nu ahte dat dáhkidivčče badjealbmáide ovttaveardásaš sajádaga eanadoalu sierra ealáhusaiguin bargiid ektui.</p>
<p>Lassidieđu ohcama birra oaččot Melas Maatalousyrittäjien eläkelaitos Mela</p>
<p type="title">Lassidieđut:</p>
<p>Ságajođiheaddji Tuomas Aslak Juuso tel. 040 687 3394 / 010 839 3101, tuomas.juuso(at)samediggi.fi</p>
<p>I várreságajođiheaddji Anni Koivisto tel. 040 415 5969, anni.koivisto(at)samediggi.fi</p>
<p>Ealáhusčálli Sarita Kämäräinen tel. 010 839 3143 / 040 186 7258, sarita.kamarainen(at)samediggi.fi</p>
<p>Sosiála- ja dearvvasvuođačálli Anne Länsman-Magga tel. 010 839 3128 / 040 182 9998, anne.lansman-magga(at)samediggi.fi</p>
<p>Govva: Tomi Guttorm</p>
</body></document>
