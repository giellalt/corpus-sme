<document xml:lang="sme" id="no_id"><header><title>Sámediggi evttoha sosiáladorvvu gieđahalli bargojoavkku ásaheami  - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>335</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2023/05/30/samediggi-evttoha-sosialadorvvu-giedahalli-bargojoavkku-asaheami/?lang=dav</origFileName><parallel_text xml:lang="fin" location="saamelaiskarajat_esittaa_sosiaaliturvaa_kasittelevan_tyoryhman_asettamista.html"/><parallel_text xml:lang="smn" location="samitigge_iavtut_sosiaaltorvo_kiedavussee_pargojuavhu_asattem.html"/><parallel_text xml:lang="sms" location="saa_mte_gg_e_tkkad_sosiaalstaan_kiott_tooli_tuajj-joouk_siottummuz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi evttoha sosiáladorvvu gieđahalli bargojoavkku ásaheami</p>
<p><em type="italic">Sámediggi attii cealkámuša sosiáladorvoođastusa birra. Sámediggi celkkii árbevirolaš ealáhusaiguin bargama sihkkarastimis, sámiid gielalaš vuoigatvuođaid váfisteamis, sámemánáid, -nuoraid ja -bearrašiid sajádaga nannemis ja maiddái dálkkádatrievdamii vuogáiduvvamis. </em></p>
<p>Sámediggi evttoha, ahte sosiáladorvokomitea barggu doarjjan ásahuvvo sámiid sosiáladorvvu gieđahalli bargojoavku. Sámediggi maiddái bajida ovdan dárbbu ráđđádallat sosiáladorvoođastusas Sámediggelága 9. paragráffa mielde.</p>
<p>– Sosiáladorvvu ođadettiin sápmelaččaid galgá váldit vuhtii eamiálbmogin. Sápmelaččaid kulturárbbi ja eamiálbmotidentitehta galgá sihkkarastit láhkaásaheami ásahan geatnegasvuođaid ja olmmošriekteorgánaid addin ávžžuhusaid mielde, lohká Sámedikki I várreságajođiheaddji Anni Koivisto.</p>
<p type="title">Mearrádusbargan dárbbaša doarvái ja rivttes dieđuid sápmelaččaid eallindiliid birra</p>
<p>Sosiáladorvoođastusa válmmaštallan galgá vuođđuduvvat riitevaš ja rivttes dieđuide sámiid eallindiliid birra. ON:id ekonomalaš, sosiálalaš ja čuvgehuslaš vuoigatvuođaid (TSS) soahpamuša gohcci komitea ávžžuhii Suoma jagi 2021 buoridit dieđučoagginvuogádaga. Buoret dieđučoagginvuogádaga vuođul livčče vejolaš gávdnat joavkkuid, mat leat earáid heajut sajádagas go geavahit ekonomalaš, sosiálalaš ja čuvgehuslaš vuoigatvuođaid.</p>
<p type="title">Badjeolbmuid sadjásašveahkkelága ođastus lea sámebearrašiid sosiáladorvvu dehálaš oassi</p>
<p>Mánnábearrašiid sosiáladorvvu ođasmahttima vuolggasadjin lea máná ovdu. Sámegielat ja kulturmieldásaš árrabajásgeassima kvalitehta ja fállan leat dehálaččat sámemánáid vuoigatvuođaid ollašuvvama dihte. Sosiálalaš vuoiggalašvuođa galgá ovddidit árbevirolaš ealáhusaiguin bargi bearrašiid oasil ovdamearkan badjeolbmuid sadjásašveahkkeláhkaásaheami ođasmahttimiin. Sosiáladorvvu ovddidemiin lea vejolaš ovddidit sohkabeliid gaskasaš dásseárvvu.</p>
<p>– Lea dehálaš, ahte sosiáladorvovuogádat doarju dásseveardásaš vánhenvuođa maiddái bearrašiin, gos bargojuvvo árbevirolaš ealáhusaiguin. Bearašovdduid doaibmevašvuođa galgá guorahallat ja buoridit earret eará árbevirolaš ealáhusain bargi vánhema oassálas vánhemiidfriijavuođa heiveheami buohta, Koivisto gávnnaha.</p>
<p type="title">Dálkkádatnuppástussii vuogáiduvvama galgá vuhtii váldit sosiáladorvoođastusas</p>
<p>Sámediggi bajida ovdan dálkkádatnuppástusa váikkuhusaid sámeálbmogii. Birasdiliid ja šattolašvuođa nuppástusat rievdadit sápmelaččaid eallindiliid ja lasihit lihkuhisvuođaid riskka. Árbevirolaš ealáhusaid ekonomalaš gánnáhahttivuohta molsašuddá jahkásaččat ain eanet rievdi dálkkádaga dihte.</p>
<list><p type="listitem">Loga cealkámuša dáppe.</p>
</list><p type="title">Lassidieđut:</p>
<p>Anni Koivisto I várreságajođiheaddji 040 415 5969 anni.koivisto@samediggi.fi</p>
<p>Kaisa Ruokojärvi má. sosiála- ja dearvvasvuođačálli 040 570 8457 kaisa.ruokojarvi@samediggi.fi</p>
<p>Anne Länsman-Magga sosiála- ja dearvvasvuođačálli 040 182 9998 anne.lansman-magga@samediggi.fi</p>
<p>Stáhtaráđđi ásahii njukčamánus 2020 parlamentáralaš sosiáladorvokomitea válmmaštallat sosiáladorvoođastusa guovtte riikkabeaibaji bisti doaibmabadjái. Komitea almmustahtii barggus gaskamuttu smiehttamuša 16.3.2023. Komitea evttohii gaskamuttu smiehttamušas doaibmabijuid mánáid ja bearrašiid sosiáladorvui, bargonákcii ja bargonávccahisvuhtii laktáseaddji ovdduide, bargguhisvuođadorvui, studeremii ja čehppodaga ovddideapmái, ássama doarjagiidda, birgemušdoarjagii, ovdo- ja bálvalanbálgáide ja maiddái sosiáladorvvu ollašuhttimii ja digitalisašuvdnii. Sámediggi guđii cealkámuša 23.5.2023.</p>
</body></document>
