<document xml:lang="sme" id="no_id"><header><title>Čuovo áigeguovdilis áššiid Sámedikki some-kanálain - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>215</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/04/12/cuovo-aigeguovdilis-assiid-samedikki-some-kanalain/?lang=dav</origFileName><parallel_text xml:lang="fin" location="seuraa_ajankohtaisia_asioita_saamelaiskarajien_some-kanavilla.html"/><parallel_text xml:lang="smn" location="cuavu_aigikyevdilijd_aasijd_samitige_some-kanavijn.html"/><parallel_text xml:lang="sms" location="seu_rre_aai_jpoddsaz_aa_ssid_saa_mtee_gg_some-kanaalin.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Čuovo áigeguovdilis áššiid Sámedikki some-kanálain</p>
<p><em type="italic">Sámedikki virggálaš Facebook – ja Twitter -siidduin beasat čuovvut Sámedikki áigeguovdilis dáhpáhusaid, doaimmaid, bealiváldimiid ja maiddái prošeavttaid. </em></p>
<p><em type="italic">– </em>Sosiálalaš media siidduid dárkkuhussan lea buoridit dieđuoažžuma Sámedikki birra. Háliidit buktit Sámedikki doaimma lagabui sámiid árgga, Sámedikki ságajođiheaddji Tiina Sanila-Aikio lohká. </p>
<p>Maiddái Sámedikki ođđa neahttasiiddut leat almmustahtton ja siidduide buvttaduvvo ođđa sisdoallu geažosáigge. – Siiddut beaividuvvojit jotkkolaččat dan dihtii, ahte bastit bálvalit buorebut siidduid geavaheaddjiid ja maiddái álkidahttit dieđu gávdnama, joatká Sámedikki má. dieđihančálli Johanna Alatorvinen.</p>
<p><em type="italic">Sámedikki diehtojuohkinstrategiija </em></p>
<p>Sámediggi dohkkehii čoahkkimis 19.6.2017 diehtojuohkinstrategiija . Strategiija dárkkuhussan lea jođihit ja ovddidit Sámedikki diehtojuohkima. Ođđa diehtojuohkinvuogit dárbbašuvvojit, dasgo sullii 65 % Suoma sámiin ássá sámiid ruovttuguovllu olggobealde. Lassin diehtojuohkima ovddideapmi lea vealtameahttun Sámedikki doibmii ja sámegažaldagaid ovdan buktimii rivttes refereansarámaid siste.</p>
<p>Diehtojuohkinstrategiija mielde rabas ja beaktilis diehtojuohkima prinsihppan lea ovddidit sámegažaldagaid guoski almmolaš diđolašvuođa, buori hálddahusa ja sámiid vejolašvuođa váikkuhit sin guoski mearrádusbargamii. Sámediggi geavaha diehtojuohkimis árbevirolaš kanálaid lassin maiddái sosiálalaš media kanálaid aktiivvalaččat.</p>
<p>Sámediggi lea čujuhan ruhtadeami sihke luohttámušolbmuide ja bargovehkii dárkkuhuvvon diehtojuohkinskuvlema lágideapmái jagi 2018 bušeahtas. Lassin Sámediggi lea bálkáhan mearreáigásaš dieđihančálli. Dieđihančálli álggahii barggus njukčamánus 2018 ja su bargun lea plánet, čuovvut, ollašuhttit ja koordineret Sámedikki diehtojuohkima.</p>
<p>www.facebook.com/saamelaiskarajat/</p>
<p>www.twitter.com/Saamelaiskaraja</p>
<p><em type="italic">Lassidieđut: </em></p>
<p>Sámedikki dieđihančálli Johanna Alatorvinen tel. 040 553 493, johanna.alatorvinen(at)samediggi.fi</p>
<p>Sámedikki ságajođiheaddji Tiina Sanila-Aikio tel. 050 300 1780, tiina.sanila-aikio(at)samediggi.fi</p>
<p><em type="italic">Mildosat: </em></p>
<list><p type="listitem">Sámedikki diehtojuohkinstrategiija</p>
</list></body></document>
