<document xml:lang="sme" id="no_id"><header><title>Nuoraid sámegielat diehto- ja rávvensiiddut rahpasit - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>195</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/10/21/nuoraid-samegielat-diehto-ja-ravvensiiddut-rahpasit/?lang=dav</origFileName><parallel_text xml:lang="fin" location="saamenkielinen_nuorten_tieto-_ja_neuvontasivusto_avautuu.html"/><parallel_text xml:lang="smn" location="samikielaliih_nuorai_tiatu-_ja_ravvimsiijdoh_lekkaseh.html"/><parallel_text xml:lang="sms" location="saa_mkiollsaz_nuori_teatt-_da_vua_pstos-seiddos_avvan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nuoraid sámegielat diehto- ja rávvensiiddut rahpasit</p>
<p>Golmmain sámegielain ja suomagielain almmustuvvan siidduid lea buvttadan Sámedikki nuoraidráđđi.</p>
<p><span type="quote">”Illudit, ahte beassat sámegielaid vahku gudnin rahpat ođđa siidduid. Siidduin gávnnat earret eará dieđuid nuoraidráđis ja dan doaimmas, sámenuoraid diehto- ja rávvenbálvalusaid ja videobloggaid. Maŋŋá beasat maiddái čálašit ságastanforumii”</span>, muitala nuoraidráđi ságajođiheaddji Risten Mustonen.</p>
<p>Siidduid sisdoalut leat dárkkuhuvvon erenomážit sámenuoraide. Lassin siidduin gávdnojit dieđut maiddái almmolaččat buohkaide ovdamearkan Dihtosis-diehtopakeahta hámis. Siidduid temá lea searvvušlašvuohta. <span type="quote">“Háliidit, ahte dát siiddut leat buot sámenuoraid várás, gos ihkinassii sii ássetge. Sávvat sámenuoraid leat bures boahtin oassálastit maiddái sisdoallobuvttadeapmái teavsttaid, govaid ja videoid bokte”</span>, Risten Mustonen muitala.</p>
<p>Nuoraid diehto- ja rávvenbargu lea eastadeaddji nuoraidbargu, mii fállá dieđuid, rávvema ja neavvuma nuoraid eallimii laktáseaddji iešguđetlágan gažaldagain ja diliin. Bargovugiin dorjojuvvo nuoraid šaddan, soajáiluvvan ja buresveadjin ja dat vuođđuduvvet nuoraid dieđu ja doarjaga dárbbuide.</p>
<p>Siidduid oassin leat maiddái nuoraidráđi ođasmuvvan siiddut. Siidduin basttát oahpásmit nuoraidráđi doibmii ja čuovvut makkár doaimmat ráđis leat dál ja boahttevuođas. Siiddut rahpasit gaskavahku 23.10. čujuhusas www.nuor.fi .</p>
<p>Diehto- ja rávvensiiddut ovddiduvvojit jotkkolaččat. Váldit vuostá sisdoalloideaid. Juos dus leat ideat siidduid sisdoalu birra, váldde oktavuođa prošeaktabargái.</p>
<p>Siiddut leat oassi DigiÁrran-fidnus, mii lea nuoraidráđi ja Guovlohálddahusdoaimmahaga ovttasbargu.</p>
<p type="title">Lassidieđut:</p>
<p>Kati Eriksen DigiÁrran-prošeakta Sámediggi kati.eriksen(at)samediggi.fi</p>
</body></document>
