<document xml:lang="sme" id="no_id"><header><title>Oahpásmuva sámekultuvrii mobiilaspealu bokte - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><wordcount>248</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/01/31/oahpasmuva-samekultuvrii-mobiilaspealu-bokte/?lang=dav</origFileName><parallel_text xml:lang="fin" location="sukella_saamelaiskulttuuriin_mobiilipelin_muodossa.html"/><parallel_text xml:lang="smn" location="vuaju_samikulttuuran_moobiilspeela_peht.html"/><parallel_text xml:lang="sms" location="caangngal_saa_mkulttuu_re_mobiilsior_aa_blkest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Oahpásmuva sámekultuvrii mobiilaspealu bokte</p>
<p><em type="italic">Nuoraidráđđi almmustahttá ovttas Nuoraid Akademiijain Sukellus saamelaiskulttuuriin –mobiilaspealu. Spealu vehkiin geahččalit lasihit diđolašvuođa sámekultuvrras sierra perspektiivvaid bokte. </em></p>
<p>Sámefáttát mobiilaspeallu, mii spello Seppo-speallovuložis, lea dárkkuhuvvon badjeskuvlla lassin nuppi dási studeanttaide. Speallu veahkeha studeanttaid miehtá Suoma oahppat ja fuobmát sápmelašvuođa ja sámekultuvrra ja speallu gieđahallá ee. sámiid historjjá, dálá ihtagiid ja olbmuid, sámegávtti, kultuvrra alccesis váldima sihke árbevirolaš ealáhusaid.</p>
<p>Seppo-mobiilaspealu ulbmilin lea movttiidahttit bajásgessiid, oahpaheddjiid ja hárjeheddjiid oahpahit mánáide ja nuoraide sápmelaččaid ja sámekultuvrra birra. Speallu sisttis doallá vuođđodieđuid sápmelaččain ja maiddái heiveheaddji ja čiekŋudeaddji hárjehusaid. Spealu bokte nuorat movttiidahttojit doaibmat ieža ja buktit ovdan fáttá birra iežaset oaiviliid sihke ságastit dain ovttas eará nuoraiguin.</p>
<p><span type="quote">“Seppo-spealu plánemii leat váldon fárrui sámenuorat ovdamearkan bargobájiid hámis. Nuorat leat váikkuhan spealu metodaid válljemii ja maiddái spealu sisttis doallan temáide ja fáttáide. Speallu almmustahtto vuohkkasit ovdal Sámiid álbmotbeaivve 6.2. ja dat lea buorre vuohki oahpásmit ja vuodjut sámekultuvrii ovttas prošeavtta eará materiálaiguin ”</span>, muitala vs. nuoraidčálli Elli-Marja Hetta spealus.</p>
<p>Nuvttá spealu sáhttá diŋgot Nuoraid Akademiija neahttasiidduin</p>
<p>Dihtosis- diehtopakeahtta sápmelaččain</p>
<p>Dihtosis – prošeakta lea Sámedikki nuoraidráđi ja Nuoraid Akademiija oktasašprošeakta, man ulbmilin lea lasihit váldoálbmoga nuoraid diđolašvuođa sámiid birra. Dieđuid lasiheami ja projeavtta materiálaid vehkiin geahččalit bajidit sámiid ja sámekultuvrra nuoraid árgadieđu oassin. Fáttá movttiidahtti gieđahallan eastada nu sámemánáide ja –nuoraide čuohcci vealaheami, go maiddái nanne sámenuoraid identitehta, geat ásset sámeguovllu olggobealde. Prošeavtta ruhtada Oahpahus- ja kulturministeriija.</p>
<p>Lasi Dihtosis – prošeavtta birra</p>
<p type="title">Lassidieđut:</p>
<p>Vs. nuoraidčálli, Sámediggi, Elli-Marja Hetta, 050 382 5179, elli-marja.hetta(a)samediggi.fi</p>
<p>Prošeaktahoavda, Nuoraid Akademiija, Ulla Saalasti. 040 567 4203, ulla.saalasti(a)nuortenakatemia.fi</p>
</body></document>
