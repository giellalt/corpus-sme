<document xml:lang="sme" id="no_id"><header><title>AHR feaillalaš mearrádusain fas ođđa guoddaleapmi - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>253</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/26/ahr-feaillalas-mearradusain-fas-odda-guoddaleapmi/?lang=dav</origFileName><parallel_text xml:lang="fin" location="kho:n_virheellisista_paatoksista_jalleen_uusi_kantelu.html"/><parallel_text xml:lang="smn" location="ahr_kho_puastumiaradasain_oppeet_udda_kuoddalem.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">AHR feaillalaš mearrádusain fas ođđa guoddaleapmi</p>
<p>Sámedikki válgalávdegoddi šattai guoddalit vel oasis alimus hálddahusrievtti mearrádusain, maiguin AHR gomihii válgalávdegotti suoidnemánus dahkan iešnjulgemiid. Guoddalemiin badjelmearálaš nuppástusohcanvuohkin gáibiduvvo, ahte AHR sihkku eret iežas feaillalaš mearrádusaid.</p>
<p>Ovdalis borgemánus dahkkon, seamma áššeollisvuhtii laktáseaddji guoddalemiid ággan ledje máŋggat feaillat, dego vuoiggalaš gearregastima vuođđoprinsihpaid rihkkun ja duopmostuolu sorjjasmeahttunvuođa ja bealátkeahtesvuođa loavkašuhtti čovdosiid almmolaš ovddalgihtii ávaštallan. Dáid lassin dál guoddaleami čuozáhahkan leat 27 AHR mearrádusa, main lea ođđa boasttuvuohta.</p>
<p>Dáin ođđa mearrádusain AHR lea mearridan válgalávdegotti buhttet váidán olbmuid gearregastingoluid, muhto attii válgalávdegoddái dilálašvuođa cealkit dušše gearregastingoluid birra, iige ollenge ieš váidagis. Váidaga váldoáššis válgalávdegotti eai nappo gullan oppanassiige, mii fas rihkui vuoiggalaš gearregastima vuođđoprinsihpaid, dego áššáiosolaččaid dásseveardásaš prosessuála sajádaga ja gullama gáibádusa.</p>
<p>AHR máŋgenmášenláhkái addin mearrádusat sisttisdollet minsttarlágan seamma sturrosaš gearregastingoluid buhttensupmi. Eanáš oasi gearregastingollogáibádusa sisttisdoallan váidalusain lei okta ja seamma áššeolmmoš válmmaštallan. Váidagiin gearregastingollogáibádus ii ákkastallon duođalaš goluiguin, muhto baicce áigumušain caggat sámedikki ja válgalávdegotti bidjamis gažaldatvuložin, ahte ovdalis gávnnahuvvon AHR árat mearrádusat rihkkot olmmošvuoigatvuođaid. Dákkár jurddašeapmi lea Suoma riektevuogádahkii vieris, vaikke AHR orru dál sajáiduvvamin doarjut dan.</p>
<p>Válgalávdegoddi lea iežas ráddjejuvvon doaibmafápmudusaid olis figgan fuolahit, ahte ON:id olmmošvuoigatvuohtakomitea Supmii addin sivalažžan cealki mearrádusat ollašuhttojuvvojit ja ahte ođđa olmmošvuoigatvuođarihkkumušat eai dáhpáhuva. Áidna ja bajimus nuppástusohcandássin AHR lea sajáiduvvan suodjalit iežas árvoválddi sápmelaččaid olmmošvuoigatvuođaid goasttádusain. Válgalávdegoddi lea bákkohuvvon guoddalit AHR:ái, dasgo oktage eará go AHR ieš ii sáhte feaillaid divvut.</p>
<p type="title">Lassedieđut</p>
<p>Válgalávdegotti ságadoalli Janne Näkkäläjärvi, +358 10 839 3190 / +358 40 626 7255, janne.nakkalajarvi(at)samediggi.fi</p>
<p>Válgalávdegotti čálli Antti Aikio, +358 10 839 3127 / +358 40 184 6829, antti.aikio(at)samediggi.fi</p>
</body></document>
