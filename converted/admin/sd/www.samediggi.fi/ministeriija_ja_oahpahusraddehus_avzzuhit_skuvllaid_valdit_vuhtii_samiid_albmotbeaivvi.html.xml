<document xml:lang="sme" id="no_id"><header><title>Ministeriija ja Oahpahusráđđehus ávžžuhit skuvllaid váldit vuhtii sámiid álbmotbeaivvi - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>443</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/02/04/ministeriija-ja-oahpahusraddehus-avzzuhit-skuvllaid-valdit-vuhtii-samiid-albmotbeaivvi/?lang=dav</origFileName><parallel_text xml:lang="fin" location="ministerio_ja_opetushallitus_suosittelevat_saamelaisten_kansallispaivan_huomioimista_opetuksessa.html"/><parallel_text xml:lang="smn" location="ministerio_ja_mattaattashaldattas_avzuutteh_skovlaid_valdid_huammasuman_sammilij_aalmugpeeivi.html"/><parallel_text xml:lang="sms" location="ministeria_da_matt_toshalltos_siazzta_lle_skooulid_vuo_tte_va_ldded_sa_mmlai_meersazpeei_v.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ministeriija ja Oahpahusráđđehus ávžžuhit skuvllaid váldit vuhtii sámiid álbmotbeaivvi</p>
<p><em type="italic">S </em><em type="italic">ámi </em><em type="italic">álbmotbeaivi </em><em type="italic">lea </em><em type="italic">heivvolaš </em><em type="italic">beaivi </em><em type="italic">oahpásnuvvat </em><em type="italic">buorebut </em><em type="italic">Eurohpá </em><em type="italic">uniovnna </em><em type="italic">áidna </em><em type="italic">eamiálbmogii </em><em type="italic">ja dan </em><em type="italic">kultuvrii. Oktavuohta.com </em><em type="italic">-siidduin gávdno valjis materiála oahpahussii. Álbmotbeaivve sáhttá čuovvut Sámi oahpahusguovddáža live-oahppodiimmu. Sápmelašvuhtii sáhttá vuojulduvvat maiddái nuvttá hárjehusgihppagiin dahje skuvlagalledemiiguin. </em></p>
<p>Sápmelašvuhtii sáhttá oahpásnuvvat ovdamearkka dihte filmma, musihka dahje iešguđegelágan sápmelašvuođa gieđahalli temáid, degomat sámegielaid, sámi gárvvuid, sámi ealáhusaid dahje álbmogii laktáseaddji dovddaldagaid bokte. Oahpahusgeavahussii gávdnojit valjis materiála ja gárvves hárjehusat www.oktavuohta.com -siidduin. Daid lea buvttadan Sámediggi ja ruhtadan Oahpahusráđđehus.</p>
<p><em type="italic">Álbmotbeaivve fállojuvvo sápmelašvuođa live-oahppodiibmu </em></p>
<p>Sámi oahpahusguovddáš Anáris sádde njuolggosáttan 6.2 dii 12.00 <em type="italic">– </em>12.45 oahppodiimmu, mii gieđahallá sámi kultuvrra. Sátta lea dárkkuhuvvon buohkaide, muhto erenomážit 5.-9. luohkálaččaide čujuhuvvon oahppodiibmu sámi kultuvrras ja sápmelašvuođas. Liveosiid lassin čájehuvvojit oanehisvideot ja -filmmat ja gullat musihka. Sáddaga sáhttá čuovvut čujuhusas sogku.fi/live/ . </p>
<p><em type="italic">Sámenuorat galledit badjeskuvllaid </em></p>
<p>Giđa áigge sápmelaš kultuvrii sáhttá vuojulduvvat nu ahte diŋgo skuvlagalledeaddji muitalit fáttá birra. Sámedikki Nuoraidráđi ja Nuoraid Akademiija (Nuorten Akatemia) Dihtosis-fidnu 12 skuvlagalledeaddji galledit skuvllain muitaleame sámi fáttáid birra nuvttá guovvamánu álggus miessemánu lohppii. Skuvlagalledeami sáhttá diŋgot badjeskuvllaide oaivegávpotguvlui, Turkui, Tamperei, Jyväskyläi, Oului, Roavvenjárgii ja maid Soađegillái ja dan lagaš guovlluide. Galledeamit leat leamašan bivnnuhat, nu ahte giđa galledeamit leat buohkat juo measta várrejuvvon.</p>
<p>Eará guovlluid oahppolágádusat ja eará luohkkádásit sáhttet diŋgot alcceseaset nuvttá hárjehusgihppaga. Gihpa sisttisdoallá oanehis info sápmelašvuođas ja lassin 18 doaimmalaš hárjehusa, maid mielde fáddái sáhttá vuojulduvvat eanet. Skuvlagalledeami dahje hárjehusgihppaga sáhttá diŋgot čujuhusas www.nuortenakatemia.fi . Hárjehusgihppaga sáhttá maid luđet ja printet.</p>
<p><em type="italic">Sápmelaččat leat EU-guovllu áidna eamiálbmot </em></p>
<p>Sámi álbmotbeaivi ávvuduvvo jahkásaččat 6. guovvamánu. Dat lea ain viehka nuorra ávvobeaivi, daningo suopmelaš kaleandarii beaivi merkejuvvui jagi 2004. Álbmotbeaivvis dahkkui mearrádus liikká juo jagi 1992 ja ávvobeaivvi ruohttasat ain čuođi jagi geahčái, jahkái 1917. Dán jagi ávvuduvvo maiddái ON:id riikkaidgaskasaš eamiálbmotgielaid jahki 2019.</p>
<p>Oahpahus- ja kulturministeriija ja Oahpahusráđđehus dorjot ja ruhtadit iešguđetládje sápmelaš kultur- ja searvedoaimma, árrabajásgeassima ja sámegielaid ja sámegielat oahpahusa.</p>
<p>Ođđa árrabajásgeassinláhka dorvvasta ain vuoigatvuođa sámegielat árrabajásgeassimii. Ministeriija lea dorjon sámegielat árrabajásgeassima oahpaheddjiid skuvlema lasiheami. Dán doaimma dievasmahttet sámi giellabeasit, main lea dehálaš bargu sámegielaid ealáskahttimis. Ministeriija ruhtada maid sámegielaid gáiddusoahpahusa pilohttafidnu 2018–2020, ja dát ovddida hui olu sámegielaid oahpahusa oažžuma sámiid ruovttuguovllu olggobealde. Dán lassin ministeriija lea dorjon sámedikki sámegielat mánáidmateriála ráhkadeamis. Fidnu buvttaduvvo digi- ja speallanmateriála vuollel skuvlaahkásaš mánáide golmma sámegillii.</p>
<p>Oahpahusministtar Sanni Grahn-Laasosa ja Oahpahusráđđehusa hoavdda Olli-Pekka Heinosa videodearvvahusat almmustahttojit oktavuohta.com-siidduin sámi álbmotbeaivve 6.2.</p>
<p><em type="italic">Lassedieđut </em></p>
<p>Oahpahusráđđehus: Oahpahusráđđeaddi, ovttadaga hoavda Leena Nissilä, leena.nissila(at)oph.fi , tel. 029 533 1035 Oahpahus- ja kulturministeriija: Oahpahusráđđeaddi Anne Onnela, anne.onnela(at)minedu.fi , tel. 029 533 0010</p>
<p>Oktavuohta.com: Skuvlenčálli Ulla Aikio-Puoskari, ulla.aikio-puoskari(at)samediggi.fi , tel. 010 839 3112</p>
<p>Sápmelašvuođa live-oahppodiibmu: Rektor Eeva-Liisa Rasmus-Moilanen, eeva-liisa.rasmus-moilanen(at)sogsakk.fi , tel. 050 571 9562</p>
<p>Dihtosis-fidnu (skuvlagalledeamit ja hárjehusgihpa): Prošeaktabargi Minna Lehtola, minna.lehtola(at)samediggi.fi , tel. 010 839 3132</p>
</body></document>
