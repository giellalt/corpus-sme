<document xml:lang="sme" id="no_id"><header><title>Spiehkkaseaddji dálvvi dagahan boazodoallovahágiidda galgá gávdnat čovdosa - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>343</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/08/27/spiehkkaseaddji-dalvvi-dagahan-boazodoallovahagiidda-galga-gavdnat-covdosa/?lang=dav</origFileName><parallel_text xml:lang="fin" location="poikkeuksellisen_talven_poronhoidolle_aiheuttamiin_vahinkoihin_loydettava_ratkaisu.html"/><parallel_text xml:lang="smn" location="spiekastahlii_taalvi_puasuitualun_tovattem_vahagaid_kalga_kavnad_cuavdus.html"/><parallel_text xml:lang="sms" location="naa_lte_mes_taa_lv_puazzhoiddu_tuejjtem_skaadaid_algg_kaunnad_cauddmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Spiehkkaseaddji dálvvi dagahan boazodoallovahágiidda galgá gávdnat čovdosa</p>
<p><em type="italic">Luondduriggodatguovddáža (Luke) čielggadeami mielde dálvvi 2019-2020 dálke-, muohta- ja luonddudilli ledje boazodollui earenoamáš váddásat. Bálgosiidda dahkkojuvvon gažadeami mielde boazodoalu goasttádusat lassánedje 80-90 proseantta ovddit jagiid ektui. Eanan- ja vuovdedoalloministeriija vuordá loahpalaš dieđuid njuovvanmeriin ja boazojávkku sturrodagas čavčča njuovvanbaji áigge. </em></p>
<p>Čielggadeami mielde luonddudili hárrái spiehkkaseaddji dálvi dagahii boazodollui mearkkašahtti lassegoluid ja elliid manahemiid. Bálgosat árvvoštallet boahtte njuovvanbaji miesseproseantta njiedjat sullii 45 prosentii ja njuovvanbohccuid meari báhcit 66 prosentii ovddit jagiid ektui.</p>
<p>– Boazoealáhus galgá bastit luohttit stáhtii ja dasa, ahte boazovahátláhka doaibmá. Dákkár katastrofalaš jagi maŋŋá lea earenoamáš dehálaš doarjut boazodolliid, vai boazovahátlágas livččii obalohkái mearkkašupmi, dadjá II várreságadoalli Leo Aikio.</p>
<p>Boazodoalu deaividan vahágiid buhtten -lága (987/2011) ulbmil lea veahkehit boazodoalu doibmiid ceavzit viiddes ja vuordemeahttun boazodollui čuohcán vahágiin. Lágas luonddubárti ja eará sorbmi mearkkašit spiehkkaseaddji dálke- ja luonddudili, mat mearkkašahtti ládje estet bohccuid geavaheamis dábálaš guohtumiiddiset ja dagahit mearkkašahtti lassebiebmandárbbu, dagahit muđui bohccuid jápmima dahje heajudit muđui mearkkašahtti ládje bohccuid vejolašvuođaid ceavzit luonddus.</p>
<p>– Dál stáhta guovllus galggašedje reageret johtilit, oktageardánit ii leat áigi vuordit čavčča njuovvanmeriid. Lea gutneheapme, ahte mearrádusa gártá vuordit gitta čuovvovaš dálvvi rádjái, dillái galggašii bastit gávdnat čovdosa, joatká ságadoalli Tuomas Aslak Juuso.</p>
<p>– Luondduriggodatguovddáža čielggadeapmi, bálgosiid girjejuvvon dieđut ja jápmán bohccuid mearit čájehit, ahte buhtadus dárbbašuvvo. Dáid dieđuid vuođul galggašii bastit juo juoga ládje álkidahttit boazodolliid ekonomalaččat váttes dili, vaikko loahpalaš dieđut njuovvanbohccuid meriin ja boazojávkkuin boađášedjege maŋŋeleappos, dadjá ealáhusčálli Sarita Kämäräinen.</p>
<p>Luondduriggodatguovddáža mielde bálgosiidda dahkkojuvvon gažadandutkamuš buvttadii árvalusaid ja ovdadieđuid boazojávkku ja njuovvanbohtosa meriin. Eanan- ja vuovdedoalloministeriija vuordá loahpalaš dieđuid njuovvanbohccuid meriin ja boazojávkku sturrodagas čavčča njuovvanbaji áigge, ovdal go ášši ovdána mearrádusbargamii.</p>
<p>Dálvvi 2019−2020 spiehkkaseaddji dálke-, muohta ja luonddudilli ja váikkuhusat boazodollui -čielggadeapmi dahkkojuvvui eanan- ja vuovdedoalloministeriija bivdaga vuođul. Luondduriggodatguovddáš ráhkadii boazovahátlágas (987/2011) oaivvilduvvon čielggadeami muohtadilis lágas oaivvilduvvon vejolaš jápmun ja dan váikkuhusain boazodollui.</p>
<p><em type="italic">Vel dalle go guottetáigi álggii, muohta lei olu ja dilli lei hui hástaleaddji guotteheami dáfus. Govva: Johanna Alatorvinen </em></p>
<p><em type="italic">Lassedieđut </em></p>
<p>II várreságadoalli Leo Aikio tlf. 040 621 6505, leo.aikio(at)samediggi.fi</p>
<p>ságadoalli Tuomas Aslak Juuso tlf. 040 687 3394, tuomas.juuso(at)samediggi.fi</p>
<p>ealáhusčálli Sarita Kämäräinen tlf. 040 186 7258, sarita.kamarainen(at)samediggi.fi</p>
</body></document>
