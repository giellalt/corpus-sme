<document xml:lang="sme" id="no_id"><header><title>Evttohus sámiid duohtavuođa- ja soabadankommišuvnna ásaheapmin lea almmustahtton - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>348</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/12/05/evttohus-samiid-duohtavuoda-ja-soabadankommisuvnna-asaheapmin-lea-almmustahtton/?lang=dav</origFileName><parallel_text xml:lang="fin" location="ehdotus_saamelaisten_totuus-_ja_sovintokomission_asettamiseksi_julkaistu.html"/><parallel_text xml:lang="smn" location="iavtuttas_sammilij_tuotavuota-_ja_sovadattamkomissio_aasatman_lii_almostum.html"/><parallel_text xml:lang="sms" location="e_tkkos_sa_mmlai_tuottvuott-_da_suavadvuottkomissio_siottummsa_olmstottum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Evttohus sámiid duohtavuođa- ja soabadankommišuvnna ásaheapmin lea almmustahtton</p>
<p>Sámedikki stivra gieđahalai sámiid duohtavuođa- ja soabadanproseassa čoahkkimis 2.12.2019 ja mearridii evttohit Sámedikki čoahkkimii, ahte dat juogo dohkkeha dahje hilgu evttohusa sámiid duohtavuođa- ja soabadankommišuvnna ásaheapmin. Sámedikki čoahkkin gieđahallá ášši čoahkkimis 17.-18.12.2019. Nuortalaččaid siidačoahkkin gieđahallá ášši 12.12.2019 oktasaš čoahkkimis, mii dollo Njellim – Keväjärvi ja Njávdáma guovlluid nuortalašráđiiguin.</p>
<p>Almmustahtton evttohus sámiid duohtavuođa- ja soabadankommišuvnna ásaheapmin sisttis doallá earret eará kommišuvnna bargogohččosa, barggu ulbmiliid ja bargguid. Evttohusa mielde stáhtaráđđi ásaha kommišuvnna oktasašbarggus Sámedikkiin ja Nuortalaččaid siidačoahkkimiin. Kommišuvnnas leat 5 komissára. Komissárain 2 válljejuvvojit stáhtaráđi evttohusas, 2 válljejuvvojit Sámedikki evttohusas ja 1 Nuortalaččaid siidačoahkkima evttohusas. Duohtavuođa- ja soabadankommišuvnna lahtut leat viiddis luohttámuša návddašan olbmot sápmelaš ja suopmelaš servodagas. Kommišuvdna lea barggustis iehčanas ja sorjjasmeahttun.</p>
<p>Duohtavuođa- ja soabadanproseassa mihttomearrin lea earuhit ja árvvoštallat historjjálaš ja dálá olggušteami, mielde logadettiin maiddái stáhta suddadanpolitihka, ja vuoigatvuođaid loavkidemiid, čielggadit mo dát váikkuhit sápmelaččaide ja sin servošii dálá dilis ja evttohit mo sáhtašii ovddidit oktavuođa sámiid ja Suoma stáhta gaskkas ja sámiid gaskavuođas. Kommišuvnna barggu mihttomearri lea čohkket sápmelaččaid vásáhusaid Suoma stáhta ja sierra virgeoapmahaččaid doaimmain ja das, makkár váikkuhusat ja čuovvumušat dain leat leamašan ja leat ain sápmelaččaide eamiálbmogin ja dan lahtuide ovttaskas olmmožin, ja dahkat dán dieđu oinnolažžan.</p>
<p>Kommišuvdna ráhkada barggustis raportta, mii luohpaduvvo stáhtaráđđái, Sámediggái ja Nuortalaččaid siidačoahkkimii 30.11.2022 rádjai. Kommišuvdna sáhtte siktet doaimmas ja ortniiduvvat buoremussan oaidnán vugiin ja vuođđudit ovdamearkan bargojoavkkuid dahje juhkosiid bargogohččosa deavdima várás ja vai deavdá dasa ásahuvvon mihttomeriid. Kommišuvdna vállje váldočálli ja vejolaččat eará čállingotti lahtuid. Stáhtaráđi kansliija čujuha mearreruđa kommišuvnna doibmii.</p>
<p>Psykososiála doarjja lea mihtilmas oassi proseassa ollašuvvamis. Vuoiŋŋalaš ja psyhkalaš doarjja sámegielaiguin ja kulturduogáža gáibidan vugiin galgá leat fállon. Soabadanproseassa materiála vurkejuvvo Riikkaarkiivva Sámearkiivii.</p>
<p>Sámedikki stivra ja oaiveministtar Sipilä sohpe deaivvadeamis 5.5.2017, ahte álggahuvvo duohtavuo��a- ja soabadanproseassa nu, ahte dárkilut detáljain sohppojuvvo maŋŋá. Oaiveministtar Antti Rinne ráđđehusa prográmma mielde duohtavuođa- ja soabadankommišuvnna bargu jotkojuvvo. Stáhtaráđđi lea gieđahallan ja dohkkehan evttohusa sámiid duohtavuođa- ja soabadankommišuvdnan eahketskuvllas 13.11.2019.</p>
<p>Evttohus sámiid duohtavuođa- ja soabadankommišuvnna ásaheapmin</p>
<p>Govva: Anja Vest / Sámediggi</p>
<p><em type="italic">Lassidieđut: </em></p>
<p>Sámedikki ságajođiheaddji Tiina Sanila-Aikio tel. 050 300 1780, tiina.sanila-aikio(at)samediggi.fi</p>
<p>Nuortalaččaid ovdaolmmoš Veikko Feodoroff tel. 050 396 1297, veikko.feodoroff(at)kolttasaamelaiset.fi</p>
</body></document>
