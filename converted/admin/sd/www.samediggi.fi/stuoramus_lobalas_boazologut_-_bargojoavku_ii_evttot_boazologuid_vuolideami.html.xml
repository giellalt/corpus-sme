<document xml:lang="sme" id="no_id"><header><title>Stuorámus lobálaš boazologut - bargojoavku ii evttot boazologuid vuolideami - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>350</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/11/25/stuoramus-lobalas-boazologut-bargojoavku-ii-evttot-boazologuid-vuolideami/?lang=dav</origFileName><parallel_text xml:lang="fin" location="suurimmat_sallitut_poroluvut_-tyoryhma_ei_esita_porolukujen_leikkaamista.html"/><parallel_text xml:lang="smn" location="stuarraamus_suovvum_puasuilovoh_-pargojuavkku_ij_iavtut_puasuilovoi_cuoppam.html"/><parallel_text xml:lang="sms" location="suurmoozz_saa_vsum_puazzlaagg_-a_rttel_ij_e_tkked_puazzlaaggai_cuoppmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Stuorámus lobálaš boazologut – bargojoavku ii evttot boazologuid vuolideami</p>
<p>Eana- ja meahccedoalloministeriija lea almmustahttán odne stuorámus lobálaš boazologut –bargojoavkku loahpparaporta . Raporttas gávnnahuvvo, ahte bálgosiid guoski ealliboazologuide ii evttohuvvo nuppástus, muhto guđege bálggus geatnegahtto dasa, ahte ovdanbuktá guokte doaibmabiju guohtoneatnamiid suvdilvuođa sihkkarastima várás. Sámediggi atná erenomáš buorrin bargojoavkku evttohusa, ahte bálgosiid guoski boazologuide ii evttohuvvo nuppástus.</p>
<p>Sámedikki ságajođiheaddji Tiina Sanila-Aikio oassálastá 25.11.2019 stuorámus lobálaš boazologut – bargojoavkku evttohusa almmustahttindilálašvuhtii. <span type="quote">“Sápmelaš boazodoaluin barganeavttuid ja eallinvejolašvuođa dáfus lea duođaige dehálaš, ahte bargojoavku ii evttot boazologuid vuolideami”</span>, Sanila-Aikio gávnnaha.</p>
<p>Eana- ja meahccedoalloministeriija ásahii 12.10.2018 stuorámus lobálaš boazologut – bargojoavkku válmmaštallat evttohusa, mii guoská dálveguohtoneatnamiid suvdilis buvttadannávcca mieldásaš ealliboazomeriid jagiide 2020-2030. Sámedikki ovddasteaddjin bargojoavkkus lea doaibman Asko Länsman. Bargojoavkku loahpparaporta lea gárvánan, iige stuorámus lobálaš boazologuide evttohuvvo vuolideapmi.</p>
<p>Bargojoavku evttoha loahpparaporttas, ahte ráhkaduvvojit bohccuid dálveguohtoneatnamiid suvdilis geavaheami sihkkarastima várás sihke luonddu máŋggahápmásašvuođa doarju guođoheami optimerema várás bálgosiid guoski guohtoneatnamiid dikšun- ja geavahanplánat. Bargojoavku evttoha, ahte bálggus vállje čuovvovaš vugiin guokte doaibmabiju guohtoneatnamiid suvdilvuođa sihkkarastima várás: 1) Uhcimustá 7 % eallibohccomeari luoitin stuorámus lobálaš ealliboazomeari ektui, 2) áiggil ollašuhtton njuovvamat 1.6.-15.11., 3) jeageleatnamiid dili buorideapmi, 4) geasseguohtoneatnamiid vurohallama ovddideapmi, 5) bálgosiid ovttastahttin.</p>
<p>Sámedikki ja eana- ja meahccedoalloministeriija gaskasaš sámediggelága 9 §:a mieldásaš ráđđádallan bargojoavkku loahpparaporttas ja evttohusas dollui 14.11.2019. Ráđđádallamis gieđahallojedje earret eará áiggil ollašuhtton njuovvamat ja dasa laktáseaddji hástalusat. Sámediggi buvttii ovdan, ahte máŋggain sámiid ruovttuguovllu bálgosiin njuovvamiid ollašuhttin lea gitta luonddudiliin ja áiggil ollašuhtton njuovvamiid ii vealttakeahttá leat vejolaš ollašuhttit 15.11. rádjai, go bohccuid čohkken bigálusaid várás eaktuda čázádagaid jiekŋuma ja muohttaga boahtima.</p>
<p>Hástalussan sáhttá maiddái leat dat, ahte bálgosat eai fidne biergogávppiid áigemeari rádjai. Nappo Sámediggi evttohii, ahte sámiid ruovttuguovllu oasil bálgosat geatnegahttojit ovdanbuktit ovtta doaibmabiju guohtoneatnamiid suvdilvuođa sihkkarastima várás. Ráđđádallamiin mearriduvvui, ahte EMM:a ásahan boahttevuođabargojoavku árvvoštallá Sámedikki ávžžuhusas 15.11. beaivemeari báldii maŋimuš áigemeari <span type="quote">“ja/dahje ovdal dálveguohtoneatnamiidda sirdáseami”</span> geavahan- ja dikšunplána ollašuhttima čoavddedettiin.</p>
<p>Boazodoallolága 21 §:a mielde eana- ja meahccedoalloministeriija mearrida logi jahkái hávil, galle eallibohcco bálggus oažžu guovllustis jahkásaččat doallat ja galle dakkár bohcco bálgosa osolaš oažžu eanemustá oamastit.</p>
<p type="title">Lassidieđut:</p>
<p>Ságajođiheaddji Tiina Sanila-Aikio tel. 050 300 1780, tiina.sanila-aikio(at)samediggi.fi</p>
<p>Ealáhusčálli Sarita Kämäräinen tel. 040 186 7258, sarita.kamarainen(at)samediggi.fi</p>
<p><em type="italic">Govva: Tomi Guttorm / Sámediggi </em></p>
</body></document>
