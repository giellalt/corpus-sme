<document xml:lang="sme" id="no_id"><header><title>Sámediggi bivdá evttohusaid Sámiid duohtavuođa- ja soabadankommišuvnna lahttun - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>389</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/02/26/samediggi-bivda-evttohusaid-samiid-duohtavuoda-ja-soabadankommisuvnna-lahttun/?lang=dav</origFileName><parallel_text xml:lang="fin" location="saamelaiskarajat_pyytaa_esityksia_saamelaisten_totuus-_ja_sovintokomission_jaseniksi.html"/><parallel_text xml:lang="smn" location="samitigge_pivda_iavtuttasaid_sammilij_tuotavuota-_ja_sovadattamkomissio_jesanin.html"/><parallel_text xml:lang="sms" location="saa_mte_gg_raukk_e_tkkoozzid_sa_mmlai_tuottvuott-_da_suavadvuottkomissio_vuazzli_zzen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi bivdá evttohusaid Sámiid duohtavuođa- ja soabadankommišuvnna lahttun</p>
<p type="title">1. Evttohusaid guoski bivdda</p>
<p>Sámediggi bivdá sámeservošis evttohusaid Sámiid duohtavuođa- ja soabadankommišuvnna lahttun dahjege komissáran, geaid sámesearvvuš geahččá heivvolažžan bargui. Kommišuvnnas galget leat dakkár lahtut, geain lea sierračehppodat sápmelaččaid diliin, gielas ja kultuvrras. Evttohusaid galgá vuođustallat. Lassin evttohuvvon olbmuid miehtama doibmii galgá sihkkarastit ovddalgihtii nu, ahte evttohuvvon olmmoš deavdá skovi , mii lea mielddusin.</p>
<p>Bivdo, ahte evttohusat doaimmahuvvojit 3.4.2020 rádjai juogo poastta fárus Sámediggi, Sajos, 99870 ANÁR dahje šleađgapoasttain info@samediggi.fi.</p>
<p type="title">2. Kommišuvnna sajádat, ásaheapmi, čoakkádus</p>
<p>Sámiid duohtavuođa- ja soabadankommišuvdna lea barggustis iehčanas ja sorjjasmeahttun. Kommišuvnna ásaha stáhtaráđđi lávga ovttasbarggus Sámedikkiin ja Nuortalaččaid siidačoahkkimiin. Kommišuvnnas leat 5 komissára. Komissárain 2 válljejuvvojit stáhtaráđi evttohusas, 2 válljejuvvojit Sámedikki evttohusas ja 1 Nuortalaččaid siidačoahkkima evttohusas.</p>
<p>Sámediggi lágida ovdal mearrádusbargama gullamiid evttohuvvon komissáraid válljemis. Sámedikki čoahkkin mearrida guovtte komissára evttoheamis stáhtaráđđái.</p>
<p>Duohtavuođa- ja soabadankommišuvnna lahtut leat viiddis luohttámuša návddašan olbmot sápmelaš ja suopmelaš servodagas. Lahtut leat sorjjasmeahttumat eaige ovddas dan beali, mii sin lea evttohan dahje válljen. Kommišuvnna nammadeamis váldojit vuhtii sierra sámegielaid joavkkut ovttaveardásaččat. Kommišuvnna nammadeamis figgat váldit vuhtii sohkabeliid ovttaveardásaš ovddasteami.</p>
<p type="title">3. Kommišuvnna barggut</p>
<p>Duohtavuođa- ja soabadanproseassa mihttomearrin lea earuhit ja árvvoštallat historjjálaš ja dálá olggušteami, mielde logadettiin maiddái stáhta suddadanpolitihka, ja vuoigatvuođaid loavkidemiid, čielggadit mo dát váikkuhit sápmelaččaide ja sin servošii dálá dilis ja evttohit mo sáhtášii ovddidit oktavuođa sámiid ja Suoma stáhta gaskkas ja sámiid gaskavuođas. Duohtavuođa- ja soabadanproseassa figgamuššan lea lasihit diđolašvuođa sápmelaččain Suoma eamiálbmogin. Mihttomearrin lea maiddái, ahte duohtavuođa- ja soabadanproseassa boađusin Suoma stáhta guoddá ovddasvástádusa ja ovttas Sámedikkiin, Nuortalaččaid siidačoahkkimiin ja eará sámedoaibmiiguin nanosmahttá sámiid rivttiid ollašuvvama Suomas.</p>
<p>Kommišuvnna barggu mihttomearri lea čohkket sápmelaččaid vásáhusaid Suoma stáhta ja sierra virgeoapmahaččaid doaimmain ja das, makkár váikkuhusat ja čuovvumušat dain leat leamašan ja leat ain sápmelaččaide eamiálbmogin ja dan lahtuide ovttaskas olmmožin, ja dahkat dán dieđu oinnolažžan.</p>
<p>Duohtavuođa- ja soabadankommišuvdna galgá gárvvistit barggustis raportta, mii sisttisdoallá maiddái doaibmabidjoevttohusaid. Duohtavuođa- ja soabadankommišuvnna raporta addojuvvo stáhtaráđđái, Sámediggái ja Nuortalaččaid siidačoahkkimii 30.11.2022 rádjai.</p>
<p>Kommišuvdna vállje gaskavuođas ságajođiheaddji. Kommišuvdna sáhttá siktet doaimmas ja ortniiduvvat buoremussan oaidnán vugiin ja vuođđudit ovdamearkan bargojoavkkuid dahje juhkosiid bargogohččosa deavdima várás ja vai deavdá dasa ásahuvvon mihttomeriid. Kommišuvdna vállje váldočálli ja vejolaččat eará čállingotti lahtuid.</p>
<p>Stáhtaráđi kansliija čujuha mearreruđa kommišuvnna doibmii.</p>
<p type="title">4. Lassidieđut</p>
<p>Sámiid duohtavuođa- ja soabadankommišuvnna mandáhta sáhttá lohkat dáppe . Lassidieđuid addá Sámedikki hálddahushoavda Pia Ruotsala-Kangasniemi tel. 040 726 2688 ja šleađgapoasta pia.ruotsala(at)samediggi.fi</p>
<p>Govva: Anja Vest / Sámediggi</p>
</body></document>
