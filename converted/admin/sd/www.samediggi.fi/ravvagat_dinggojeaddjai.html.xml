<document xml:lang="sme" id="no_id"><header><title>Rávvagat diŋgojeaddjái - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>691</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/oktavuohta/jorgaleaddjit-ja-dulkat/ravvagat-dingojeaddjai/?lang=dav</origFileName><parallel_text xml:lang="fin" location="ohjeita_tilaajalle.html"/><parallel_text xml:lang="smn" location="ravvuuh_tiilajeijei.html"/><parallel_text xml:lang="sms" location="vuappoozz_ti_ll_jeeja.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Rávvagat diŋgojeaddjái</p>
<p type="title">Rávvagat dulkoma diŋgomii</p>
<p>Oahpásnuva dulkondiehtočállosii <em type="italic">áššiiddikšundulkomis </em>ja <em type="italic">álbmotdilálašvuođa dulkomis </em>. </p>
<p>Dárkilut dieđut dulkoma diŋgomii gávdná <em type="italic">Suoma jorgaleaddjiid ja dulkkaid lihtu siidduin </em>. </p>
<p>Várre dulkkaid áiggil ja čielggat dulkondárbbuid singuin</p>
<list><p type="listitem">Sámegiela dulkkat leat viehka unnán, de dulkoma ordnema lea buorre álggahit áiggil. Dulkkaid sáhttá leat váttis oažžut oanehis áiggis.</p>
<p type="listitem">Dulkoma diŋgodettiin lea buorre čielggadit diŋgojeaddji oktavuođadieđuid, dulkongiela, áigemuttu ja báikki, dulkoma čađahanvuogi, dulkoma fáttá ja bisttu nu dárkilit go vejolaš, vai dulka sáhttá ráhkkanit ovddalgihtii.</p>
<p type="listitem">Čielggat galle dulkka dárbbašuvvo dilálašvuhtii. Dulkkaid mearri lea gitta dilálašvuođa bisttus ja gielaid mearis, mat leat dulkonláhkái.</p>
<p type="listitem">Muitte sihkkarastit, man sámegiela dulkka dárbbašat, davvisáme-, anáraš- vai nuortalašgielat.</p>
</list><p>Soahpamuš ja bálkkát</p>
<list><p type="listitem">Dulkomis lea buorre soahpat ovddalgihtii barggu eavttuid, bargoáiggi, bálkká mii máksojuvvo ja šluhtteneavttuid.</p>
<p type="listitem">Dulkkaiguin lea buorre soahpat maiddái das, gullágo soahpamuššii vejolaš idjadeapmi, mátkebuhtadus, borramušbuhtadus dahje beaiveruđa máksin.</p>
<p type="listitem">Dulkkas lea dahkkivuoigatvuohta iežas dulkomii, ja dulkoma vurkema eavttuin galgá soahpat ovddalgihtii.</p>
<p type="listitem">Jos dulkon ordnejuvvo gáiddusoktavuođain, galgá das soahpat ovddalgihtii dulkkain ja čielggadit, maid teknihkalaš ordnemiid dulkon gáibida.</p>
</list><p>Várre dárbbašlaš teknihka áiggil</p>
<list><p type="listitem">Čielggat mii dulkonvuohki heive buoremusat dilálašvuhtii ja dárbbašago dulkomii sierranas teknihka.</p>
<p type="listitem">Áššiiddikšundulkon sáhttá dáhpáhuvvat lagašdulkomin báikki alde dahje gáiddusdulkomin ovdamearkka dihte telefovnna dahje videodulkonrusttegiid bokte.</p>
<p type="listitem">Álbmotdilálašvuođa dulkon sáhttá dáhpáhuvvat konsekutiivvalaččat dahje simultánalaččat, ja gulul hállamiin. <list><p type="listitem">Konsekutiivadulkomis hálli ja dulka hállaba vurrolagaid. Konsekutiivadulkon ii gáibit sierranas dulkonrusttegiid, muhto dan sáhttá ordnet seamma jienanannemiin go eará dilálašvuođa.</p>
<p type="listitem">Simultánadulkomis hállan dulkojuvvo seamma áigge nuppi gillii. Simultánadulkon gáibida dulkonrusttega. Dilálašvuođa ordnejeaddji vástida dulkonrusttega ordnemis.</p>
</list></p>
<p type="listitem">Go dulkon ordnejuvvo gáiddusin, lea buorre soahpat gáiddusdulkoma geahččaleapmi ovdal dulkoma.</p>
</list><p>Dulkonteknihka sáhttá jearrat Sámekulturguovddáš Sajosis. Oktavuođadieđut gávdnojit Sajosa neahttasiidduin .</p>
<p>Doaimmat duogášmateriálaid áiggil</p>
<list><p type="listitem">Dulkoma duogášmateriálaid galgá doaimmahit dulkii nu árrat go vejolaš, vai dulka sáhttá ráhkkanit bures dulkondilálašvuhtii. Duogášmateriálat leat ovdamearkka dihte dilálašvuođa prográmma, oassálastiidlistu, áššegirjjit mat leat gieđahallanláhkái dahje sáhkavuoruide laktáseaddji duogášmateriálat.</p>
<p type="listitem">Muitte doaimmahit maiddái áiggi mielde beaiváduvvon veršuvnnaid ja áiddo ovdal dilálašvuođa fidnejuvvon materiálaid dulkkaide nu jođánit go vejolaš.</p>
</list><p>Váldde vuhtii maiddái eará geavada ordnemiid</p>
<list><p type="listitem">Soaba dulkkaiguin, man olu ovdal dilálašvuođa álgima galgá leat báikki alde.</p>
<p type="listitem">Dulkkaiguin lea buorre soahpat das, gii doaibmá dilálašvuođas dulkkaid oktavuođaolmmožin, vai dulkkat ožžot dárbbu mielde oktavuođa dilálašvuođa ordnejeaddjái.</p>
</list><p type="title">Rávvagat jorgalusaid diŋgomii</p>
<p>Ráva jorgalusaid diŋgomii Sámedikki sámegiela doaimmahagas</p>
<list><p type="listitem">Sádde jorgalanbivdaga čujuhussii anne-kirste.aikio(at)samediggi.fi dahje njuolga jorgaleaddjiide: <list><p type="listitem">Davvisámegiella: irma.laiti(at)samediggi.fi</p>
<p type="listitem">Anárašgiella: tanja.kyro(at)samediggi.fi</p>
<p type="listitem">Nuortalašgiella: merja.fofonoff(at)samediggi.fi</p>
</list></p>
</list><list><p type="listitem">Almmut čielgasit man sámegillii bivddát jorgalusa</p>
<p type="listitem">Almmut álo doivojuvvon doaimmahanbeaivvi</p>
<p type="listitem">Almmut vuolggateavstta mearkameari, gaskamearkkaiguin</p>
<p type="listitem">Almmut rehketčállinčujuhusa ja vejolaš čujuheami</p>
<p type="listitem">Lavtte vuolggateavstta šleađgapostii álo word-vuorkán</p>
</list><p>Diŋgoma vuostáváldán jorgaleaddji sádde diŋgojeaddjái guitema ja almmuha leago doaimmahanáigetávval vejolaš.</p>
<p>Teaksta jorgaluvvo vuolggateavstta ala ja danin lea vealtameahttun, ahte vuolggateaksta lea word-vuorkán ja gárvvisin hábmejuvvon. Jorgaleaddjit eai daga teakstagieđahallama diŋgojeaddji beales.</p>
<p type="title">Hattit</p>
<p>Sámegiela doaimmahaga addin jorgalusas berrojuvvo máksu giellabáras suomagiella – sámegiella (davvisámegiella, anárašgiella dahje nuortalašgiella) dahje nuppegežiid 85 euro/siidu ja siiddus 1 560 mearkka gaskamearkkaiguin.</p>
<p>Juos deaksta, mii jorgaluvvo, lea dábálaš deavstta váddásut, jorgalanmávssu sáhttá bearrat nu, ahte lea bajiduvvon eanemustá 50 %:in, seammago hohpolaš barggu jorgalanmávssu sáhttá bajidit eanemustá 50%:in. Juos jorgaleapmi sisttisdoallá beaivádeami jorgalussii, mii lea juo gávdnomis, sáhttá vástideaddji láhkai hattis geahpedit 50 % dahje geavahit minimahatti.</p>
<p>Jorgalusaid minimahaddi lea 25 €.</p>
<p>Loga lasi: https://www.samediggi.fi/jorgalanbalvalusat/?lang=dav</p>
<p>Ráva jorgalusaid diŋgomii freelancer-jorgaleaddjis</p>
<list><p type="listitem">Sáhtát ohcat freelancer-jorgaleaddjiid Sámedikki jorgaleaddjiid ja dulkkaid ohcanbálvalusas</p>
<p type="listitem">Bargga fálaldaga jorgalanbálvalusas</p>
<p type="listitem">Jorgalusa diŋgodettiin lea buorre ovdanbuktit goitge daid áššiid <list><p type="listitem">Jorgalusa vuolggagiella ja čuozáhatgiella</p>
<p type="listitem">Teavstta fáddá ja sisdoallu</p>
<p type="listitem">Teavstta guhkkodat, jorgaleaddjit sáhttet bearrat mávssu mearkameari, siidomeari dahje gurgadashatti mielde</p>
<p type="listitem">Goas materiálaid sáhttit doaimmahit jorgaleaddjái</p>
<p type="listitem">Jorgalusa áigetávval</p>
<p type="listitem">Man hámis teaksta lea oažžumis</p>
</list></p>
</list><list><p type="listitem">Muitte almmuhit čielgasit man sámegillii bivddát jorgalusa</p>
<p type="listitem">Soaba jorgalusa hattis ja rehketbearramis ovddalgihtii</p>
<p type="listitem">Soaba gullágo deavstta dárkkisteapmi haddái. Jos gažaldagas lea teaksta, mii prentejuvvo, sáhttá jorgaleaddjiin soahpat, ahte son dárkkista vel prentema várás gárvves teavstta giela.</p>
<p type="listitem">Jorgalusas sáhttá bargat maiddái ovdagulaskuddama , jos teaksta, man galgá jorgalit ii leat vel gárvvis, muhto dieđát sullii gárvánan áiggi.</p>
</list><p>Sámedikki hattiid sáhttá doallat ovdamearkan, muhto freelancer-jorgaleaddjit berret mávssu iežas hattiid mielde. Freelancer-jorgaleaddjiid jorgalanhattiid gánneha jearrat njuolga freelancer-jorgaleaddjiin.</p>
</body></document>
