<document xml:lang="sme" id="no_id"><header><title>Sámegielaid gáiddusoahpahusfidnu joatkašuvvá jagiin - Sámediggi ja Ohcejohka illudit! - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>381</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/17/samegielaid-gaiddusoahpahusfidnu-joatkasuvva-jagiin-samediggi-ja-ohcejohka-illudit/?lang=dav</origFileName><parallel_text xml:lang="fin" location="saamen_kielten_etaopetushanke_sai_jatkovuoden_-_saamelaiskarajat_ja_utsjoki_iloitsevat_.html"/><parallel_text xml:lang="smn" location="samikielai_kaidusmattaattashaaha_juatkoo_ivvijn_-_samitigge_ja_ucjuuha_ilodeh_.html"/><parallel_text xml:lang="sms" location="saa_mkioli_ougglosmatt_tosha_ngkkos_vuazhzhai_juatkkee_jj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámegielaid gáiddusoahpahusfidnu joatkašuvvá jagiin – Sámediggi ja Ohcejohka illudit!</p>
<p>Sámegielaid gáiddusoahpahusfidnu oaččui joatkkaruhtadeami oahpahus- ja kulturministeriijas. Ministeriija mieđihii fidnui 235 000 euro ruhtadeami jahkái 2021. Fitnu jođiha Ohcejoga gielda ja oktavuođaid gielddaide ja gávpogiidda koordinere Sámediggi.</p>
<p>Sámegielaid gáiddusoahpahusfitnu lei nohkame jagi loahpas. Ministeriijain dahkkon ráđđádallamiin goittotge gávnnahuvvui, ahte joatkkajahki lea dárbbašlaš. Dalle sámeoahpahusa ovddidanbargojoavkku, man ministeriija lea ásahan, geargá oažžut barggus gárvvisin. Sámegielaid ja sámegielat oahpahusa ovddidanbargojoavkku bargu joatkašuvvá jagi lohppii ja dan bargun gullá ee. válmmaštallat evttohusaid sámeoahpahusa bissovaš čoavddusin sámiid ruovttuguovlu gielddaid olggobealde.</p>
<p>– Gáiddusoahpahusfitnu joatkkajahki lea erenomáš buorre ođas, dadjá Sámedikki ságadoalli Tuomas Aslak Juuso. – Mearrádus addá doaivaga das, ahte oahpahus sámiid ruovttuguovllu olggobealde oaččolii viimmat buori coavcci. Sámemánát- ja nuorat ásset maŋimus statistihkaid (2019) mielde ruovttuguovllu olggobealde sullii 2000.</p>
<p>– Fidnu lea olahan sámemánáid ja -nuoraid dán rádjái bures, muhto stuorámus oassi sis lea liikká ain sámeoahpahusa olggobealde. Gáiddusoahpahusfidnu lea dahkan buori barggu ja lean hui ilus das, ahte Sámedikki ja Ohcejoga gieldda ovttasbargu doaibmá njuovžilit, muitala Juuso.</p>
<p>Sámegielaid gáiddusoahpahusfitnu prošeaktahoavda Hanna Helander Ohcejoga gielddas illuda erenomážit das, ahte gielddat fidnejit oahpahusa boahtte jagi álkibut ja hálbbibut dán jagi ektui. – Dán rádjai gielddat leat máksán oahpahussii oassálastimis sullii 1000 oahppi nammii. Boahtte jagi máksu lea dušše 100 euro. –Mii sávvat, ahte ministeriija mearrádusa mielde ohppiidlohku ain lassána, dadjá Helander.</p>
<p>Fidnu álggii čakčat 2018 hui jođánit ja vuosttaš lohkanjagi oahpahussii bohte mielde 19 davvisámegiela, 18 anárašgiela ja 16 nuortalašgiela oahppi. – Boahtte lohkanjagi ohppiidlohku lassána 81 oahppái, sis 41 davvisámegillii, 24 anárašgillii ja 16 nuortalašgillii, muitala prošeaktakoordináhtor Arla Magga Sámedikkis. – Fidnu addá oahpahusa boahtte lohkanjagi 16 ovda- ja vuođđooahpahusjovkui ja guovtti logahatjovkui.</p>
<p>Sámedikki skuvlen- ja oahppamateriálalávdegotti ságadoalli Tauno Ljetoff illuda das, ahte fitnu ruhtademiin bastit ovddidit maiddái gáiddusoahpahusas dárbbašlaš oahppamateriála. – Fitnu ruhtademiin leat dál guokte geasi bálkáhan skuvlen- ja oahppamateriáladoaimmahaga geassebargui oahppamateriálabargiid buot golmma sámegillii.</p>
<p>Sámedikki skuvlenčálli ja OKM sámeoahpahusa ovddidanbargojoavkku lahttu Ulla Aikio-Puoskari muitala, ahte dál leat maŋimus bottut čoavdit oahpahusa sajádaga ruovttuguovllu olggobealde. – Menddo máŋga ahkejoavkku leat juo measta manahuvvon, go oahpahusa ii leat bastán ordnet. – Fidnu álggaheapmi jagi 2018 mearkkašii vuosttas lávkki oahpahusdili čoavdimis ruovttuguovllu gielddaid olggobealde. Oahpahusas, man fidnu dahká vejolažžan, illudit erenomážit sámemánáid vánhemat, geat ásset ruovttuguovllu olggobealde, muitala Aikio-Puoskari.</p>
<p type="title">Lassedieđut:</p>
<p>Prošeaktahoavda Hanna Helander, 040 7012 094, hanna.helander(at)edu.utsjoki.fi Prošeaktakoordináhtor Arla Magga, 040 1985 033, arla.magga(at)samediggi.fi</p>
<p>https://www.saamenetaopetus.com/ https://www.samediggi.fi/doaibma/skuvlen-ja-oahppamateriala/?lang=dav</p>
</body></document>
