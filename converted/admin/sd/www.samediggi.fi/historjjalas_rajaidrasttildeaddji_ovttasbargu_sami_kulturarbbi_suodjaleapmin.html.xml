<document xml:lang="sme" id="no_id"><header><title>Historjjálaš rájáidrasttildeaddji ovttasbargu sámi kulturárbbi suodjaleapmin - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>342</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2018/05/31/historjjalas-rajaidrasttildeaddji-ovttasbargu-sami-kulturarbbi-suodjaleapmin/?lang=dav</origFileName><parallel_text xml:lang="fin" location="historiallinen_rajat_ylittava_yhteistyo_kayntiin_saamelaisen_kulttuuriperinnon_suojelemiseksi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Historjjálaš rájáidrasttildeaddji ovttasbargu sámi kulturárbbi suodjaleapmin</p>
<p><em type="italic">Sajosii Anárii ledje boahtán sámit miehtá Sámi Ruoššas, Suomas, Ruoŧas ja Norggas ja velá lassin Davviriikkain ministeriija virgeolbmot, musealágádusa virgeolbmot ja Unesco čálligotti virgeolmmoš. </em></p>
<p>– Sápmelaččat leat okta álbmot njeallje riikkas, lea dárbu ovttasbargui ja oktasaš meannudeapmái, mii guoská min oktasaš ávnnahis ja ávnnaslaš kulturárbbi, álggahii Suoma Sámedikki ságadoalli <em type="italic">Tiina Sanila-Aikio </em>konfereanssas. </p>
<p>– Ávnnaslaš kulturárbbi suodjaleapmin leat earret eará našuvnnalaš lágat, muhto go lea sáhka ávnnahis kulturárbbi birra, de máŋgii leat fámoheamit dilis, jus livččii dárbu suodjalit árbevirolaš dieđu, joatká <em type="italic">Sanila-Aikio </em>linnjemiid dárbbus, njuolggadusat gii oamasta dahje geat oamastit árbevirolaš dieđu, gii hálddaša dahje geat hálddašit dan, makkár eavttuiguin diehtu ávkkástallojuvvo jnv. </p>
<p>– Bealistan háliidan deattuhit giela dán oktavuođas, go giella lea guovddáš reaidu dán máhttosirdimis buolvvas bulvii – girjemáhttu lea dehálaš, muhto dán oktavuođas lea dat geavatlaš máhttu mas maid lea njálmmálaš árbevierru – guovddážis, deattuha Norga Sámedikki presideanta <em type="italic">Aili Keskitalo </em>. </p>
<p>– Dál leat ná viidát čoahkkanan miehtá Sámi, de lea dál historjjálaš vejolašvuohta bargagoahtit dán guvlui ja guorragoahtit dán bálgá mii sáhtášii leat ávkin ja suodjalussan midjiide ja min maŋisbohttiide – lea miellagiddevaš guorahallat ahte livččii go vejolaš ásahit oktasaš ehtalaš njuolggadusaid mat livččii midjiide veahkkin suodjalan barggus?, árvala <em type="italic">Keskitalo </em>. </p>
<p>– Min geatnegasvuohta lea nannet máhtu ja dahkat olbmuide geat dahket kulturárbbiin vejolažžan bargan daid bargguid, Ruoŧa Sámedikki ovddasteaddji <em type="italic">Marina Nilsson Ederlöv </em>doalvu dearvvuođaid Ruoŧa Sámedikki politihkkáriidda konfereanssas. </p>
<p>Sámi parlamentáralaš ráđđi (SPR) lea váldán doaibmaplánii 5.5.2018 – 15.9.2019 Davviriikkalaš sámi njálmmálaš árbevirolaš kultuvrra ovddasvástáduslaš ja ehtalaččat beaktilis geavaheami ja suodjaleami njuolggadusaid prinsihpalaš čállima.</p>
<p>Guovddáš ulbmilin lea hábmet oktasaš vuođu sámi dáidda- ja kultursektorii, mii guoská sámi ealli njálmmálaš árbevieru ovddasvástáduslaš ja ehtalaččat beaktilis geavaheami ja suodjaleami. Sámekultuvra galgá seailut ealli kultuvran, nu ahte nanusmahttit dan dahjege ovddidit ja dorvvastit sámi ealli njálmmálaš árbevieru, sámi dáidaga ja dáiddáriid boahttevuođa, giela ja árbevirolaš ealáhusaid.</p>
<p>Urbánbeaivvi konfereansa lihkostuvai bures ja čokkii sullii 200 guldaleaddji báikki nála goabbat beaivve, lassin velá ledje 35-50 dihtoroktavuođa striima bokte.</p>
<p>Giitu sáhkavuoruid dolliide, konfereanssa oassálastiide ja lágideddjiide!</p>
<p>Liŋka govaide konfereanssas.</p>
<p><em type="italic">Lassidieđut </em></p>
<p>Riitta Orti-Berg, Suoma Sámediggi, riitta.orti-berg(at)samediggi.fi, +358 40 840 0383</p>
</body></document>
