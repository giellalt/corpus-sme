<document xml:lang="sme" id="no_id"><header><title>OKM:a sámeoahpahusa ovddidanbargojoavku álggaha barggu Anáris - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>329</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/02/14/okma-sameoahpahusa-ovddidanbargojoavku-alggaha-barggu-anaris/?lang=dav</origFileName><parallel_text xml:lang="fin" location="okm:n_saamelaisopetuksen_kehittamistyoryhma_aloittaa_tyonsa_inarissa.html"/><parallel_text xml:lang="smn" location="mattaattas-_ja_kulttuurministerio_samimattaattas_ovdedempargojuavkku_porgaskuat_anarist.html"/><parallel_text xml:lang="sms" location="mkm_saa_m-matt_toozz_ooudasviikkama_rttel_alttad_tuajas_aanrest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">OKM:a sámeoahpahusa ovddidanbargojoavku álggaha barggu Anáris</p>
<p>Oahpahusministtar Li Andersson ja dieđa- ja kulturministtar Hanna Kosonen leaba ásahan sámegielaid ja sámegielat oahpahusa ovddidanbargojoavkku. Bargojoavkku bargun lea guorahallat sámegielat árrabajásgeassima, kultur- ja giellabeassedoaimma, sámeoahpahusa ja – skuvlema dili oktan oppalašvuohtan. Bargojoavku čoahkkana vuosttas háve Anáris njukčamánu 11. beaivve.</p>
<p>Sámedikki ságajođiheaddji Tiina Sanila-Aikio atná bargojoavkku ásaheami mearkkašahtti áššin ja dasa ásahuvvon doaimmaid dehálažžan. – Lea duođaige dehálaš, ahte árrabajásgeassin, oahpahus ja skuvlejupmi gehččojuvvo oktan riikkaviidosaš oppalašvuohtan ja sámeoahpahussii álgo ráhkaduvvot bissovaš vuođđu maiddái sámiid ruovttuguovllu olggobealde, dadjá Sanila-Aikio.</p>
<p><span type="quote">”Go sámiid gielalaš vuoigatvuođat leat meroštallon láhkaásaheamis sámiid ruovttuguovllus ja dan olggobealde sierradássásažžan, lea dárbbašlaš guorahallat sámeoahpahusa dili oktan oppalašvuohtan riikkaviidosaččat ja buot skuvladásiin”</span>, gávnnahuvvo ásahanmearrádusas.</p>
<p>Bargojoavkku bargun lea bargat dárbbašlaš evttohusaid:</p>
<list><p type="listitem">Sámegielaid ja sámegielat oahpahusa ja skuvlejumi buorideami várás sihke dan oažžuma ovddideami várás olles riikkas, ja oahpaheaddjiid oažžuma ovddideami várás;</p>
<p type="listitem">Sámegielat árrabajásgeassima ja sámiid kultur- ja giellabeassedoaimma buorideami várás ja dan oažžuma ovddideami várás sihke árrabajásgeassinbargiid oažžuma ovddideami várás;</p>
<p type="listitem">Sámegielat oahppamateriála oažžuma sihkkarastima várás;</p>
<p type="listitem">Sámegielaid, sámiid historjjá ja kultuvrra dovdama lasiheami várás erenomážit skuvlaoahpahusas;</p>
<p type="listitem">Davviriikkalaš skuvlaoktasašbarggu ovddideami várás sámeoahpahusas, ja</p>
<p type="listitem">Sámegielat sosiála- ja dearvvasvuođasuorggi bargiid oažžuma sihkkarastima várás ja oahpahusdárbbuide ráhkkaneami várás.</p>
</list><p>Oahpahus- ja kulturministeriija lea nammadan bargojoavkku ságajođiheaddjin hoavda Tiina Silander oahpahus- ja kulturministeriijas ja lahttun čuovvovaš olbmuid: oahpahusráđđi Anna Mikander, projeaktaplánejeaddji Erno Hyvönen ja spesiálaplánejeaddji Mikko Cortes-Tellez oahpahus- ja kulturministeriija, ráđđehusčálli Maija lles vuoigatvuođaministeriija, oahpahusráđđi Leena Nissilä Oahpahusráđđehus, čuvgehusdoaimma bajit dárkkisteaddji Kari Torikka Lappi guovlohálddahusvirgedoaimmahat, skuvlenčálli Ulla Aikio-Puoskari ja gielladorvočálli Anne-Kirste Aikio Sámediggi, spesiálaáššedovdi Jarkko Lahtinen Suoma Gielddaidlihttu, rektor Eeva-Liisa Rasmus-Moilanen Sámi oahpahusguovddáš, Sinikka Labba Eanodaga gielda, čuvgehushoavda likka Korhonen Anára gielda, čuvgehusdoaimmahoavda Anne Onnela Soađegili gielda, čuvgehusdoaimmahoavda-rektor Laura Arola Ohcejoga gielda, beaiveruovttu hoavda Eija Salmi Oulu gávpot, bálvalusguovlohoavda Kai Väistö Roavvenjárgga gávpot ja universitehtalektor Marja-Liisa Olthuis Oulu universitehta.</p>
<p>Bargojoavkku áššedovdičállin doibmet sámi gáiddusoahpahusprojeavtta koordináhtor Arla Magga ja sámi giellabeassejođiheaddji Petra Kuuva Sámedikkis sihke oahpahusráđđi Susanna Rajala Oahpahusráđđehusas.</p>
<p>Bargojoavku čoahkkana vuosttas háve Anáris Sajosis njukčamánu 11. beaivve.</p>
<p type="title">Lassidieđut:</p>
<p>Ulla Aikio-Puoskari, ulla.aikio-puoskari(at)samediggi.fi</p>
<p>Ánne-Kirste Aikio, anne-kirste.aikio(at)samediggi.fi</p>
<p>Arla Magga, arla.magga(at)samediggi.fi</p>
<p>Petra Kuuva, petra.kuuva(at)samediggi.fi</p>
</body></document>
