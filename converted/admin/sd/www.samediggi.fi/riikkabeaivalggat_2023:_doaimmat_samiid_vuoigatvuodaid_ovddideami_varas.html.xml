<document xml:lang="sme" id="no_id"><header><title>Riikkabeaiválggat 2023: doaimmat sámiid vuoigatvuođaid ovddideami várás - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2023</year><wordcount>621</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/aigeguovdil/riikkabeaivalggat-2023/?lang=dav</origFileName><parallel_text xml:lang="fin" location="eduskuntavaalit_2023:_toimet_saamelaisten_oikeuksien_edistamiseksi.html"/><parallel_text xml:lang="smn" location="ovdaskoddevaaljah_2023:_tooimah_sammilij_vuoigadvuodai_ovdedem_varas.html"/><parallel_text xml:lang="sms" location="parlame_nttvaal_2023:_taaim_sa_mmlai_vuoiggadvuodi_ooudasviikkmossan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki mihttomearit ráđđehusprográmmii 2023-2027</p>
<p><em type="italic">Sámedikki mihttomearrin lea oažžut boahtte ráđđehusprográmmii 2023–2027 </em><em type="italic">doaibmabijuid sámiid vuoigatvuođaid ovddideami várás. </em></p>
<p>Suoma čuovvovaš riikkabeaiválggat leat 2.4.2023. Ráđđehusráđđádallamiin sohppojuvvo ođđa ráđđehusa linnjádemiin ja ráđđehusprográmma sisdoalus. Sámediggi lea válmmaštallan iežas evttohusa sámiid guoski áššiin, mat boađášedje ráđđehusprográmmii. Sámedikki stivra lea dohkkehan 22.12.2022 materiála ráđđehusráđđádallamiid vuođđun.</p>
<p>Loga Sámedikki mihttomeriin ráđđehusprográmmii 2023-2027</p>
<p type="title">Riikkabeaiválggat 2023: doaimmat sámiid vuoigatvuođaid ovddideami várás</p>
<p>Sámedikki váldotemát 2023–2027 leat:</p>
<p>1. Giella buktá eallinfámu – oahpahus buktá boahttevuođa</p>
<p>Vuođđolága 17 § dáhkida vuoigatvuođa gillii ja kultuvrii ja daid doalaheapmái ja ovddideapmái. Sámesearvvuš lea čatnasan bargat sámegielaid eallinfámu nannema várás.</p>
<p><em type="italic">Doaibmabijut gielaid ja oahpahusa nannema várás: </em></p>
<list><p type="listitem">Sihkkarasto bissovaš ekonomalaš doarjja sámi kultur- ja giellabeassedoaimma ordnemii.</p>
<p type="listitem">Ásahuvvo riikka buot skuvlejumi ordnejeaddjiid guoski geatnegasvuohta sámegielaid oahpahusa ordnemii, mii geavadis dárkkuhivčče riikka buot sámeoahppiid guoski vuoigatvuođa sámegiela oahpahusa oažžumii.</p>
<p type="listitem">Dahkko vejolažžan sámegielaid oahpahus olles riikkas dahkamiin fástan gáiddusoahpahus ja sihkkarastimiin oahpahusa ruhtadeapmi.</p>
<p type="listitem">Dahkkojit duohtan OKM:a ovddidanbargojoavkku (2021:25)</p>
<p type="listitem">Dahkko vejolažžan studeantaiskosiid čađaheapmi sámegillii dallego oahpahus lea sámegielat.</p>
<p type="listitem">Váilevuođat sámegielat oahppamateriálain leat mearkkašahttit. Sámegielat oahppamateriála buvttadeapmái dahkko bissovaš bajideapmi.</p>
<p type="listitem">Sámegielaid sajádat nannejuvvo sierra oktavuođain.</p>
<p type="listitem">Sámegielat vuođđobálvalusat nannejuvvojit.</p>
<p type="listitem">Sámiid guoski diehtu lasihuvvo mearkkašahtti láhkai skuvlaoahpahussii oahppoplánaid vuođustusođastusain, mat ollašuhttojit ráđđehusbaji áigge.</p>
</list><p>2. Parlamentáralaš doaibmagoddi ovddidit sámi ealáhusaid</p>
<p>Suomas váilu doaibmaorgána, gos nu Suoma stáhta go sámiid iežas iešráđđen ságastallet ja ohcet oppalaš oainnu ruovttuguovllu ja árbevirolaš ealáhusaid ovddideapmái. Evttohuvvon doaibmagotti bargun lea čielggadit sámeealáhusaid ja maiddái árbevirolaš dieđu ja máhtu dili servodat- ja dálkkádatnuppástusaid ektui.</p>
<p><em type="italic">Doaibmabijut doaibmagotti vuođđudeami várás: </em></p>
<list><p type="listitem">Doaibmagoddi vuođđuduvvo ráđđehusbaji áigái.</p>
<p type="listitem">Doaibmagottis leat ovddastuvvon riikkabeaibellodagat ja Sámediggi.</p>
<p type="listitem">Doaibmagoddái várrejuvvo dárbbašlaš mearreruhta stáhta bušeahtas.</p>
<p type="listitem">Doaibmagoddi gárve raportta ja doaibmabidjoevttohusaid stáhtaráđđái sámiid árbevirolaš ealáhusaid ja árbevirolaš dieđu doaibmaneavttuid sihkkarastima ja ovddideami várás.</p>
<p type="listitem">Doaibmagoddi bidjá deattu eandaliige boazodollui, guolásteapmái, meahcásteapmái, sámi duodjái ja čoaggimii ja daid dálá vugiide.</p>
</list><p>3. Prográmma ON:id eamiálbmogiid vuoigatvuođaid julggaštusa ollašuhttima várás</p>
<p>Julggaštusa dárkkuhussan lea suodjalit ja ovddidit eamiálbmogiid vuoigatvuođaid ja maiddái sihkkarastit sin iešmearridanvuoigatvuođa. Suopma dohkkehii julggaštusa jagi 2007 ja čatnasii dan ollašuhttimii jagi 2014.</p>
<list><p type="listitem">Sámekultuvrra eallinfámu nannema várás Suoma stáhta ja Sámediggi galget dahkat boahtte válgabaji áigge doaibmabidjoprográmma julggaštusa ollašuhttima várás.</p>
<p type="listitem">Doaibmabidjoprográmma galgá gokčat julggaštusa sierra oassesurggiid, mielde maiddái giella, kultuvra, sosiála- ja dearvvasvuođafuolahus, skuvlejupmi ja mearrádusbargamii oassálastin.</p>
<p type="listitem">Julggaštus deattuha kollektiivvalaš vuoigatvuođaid <list><p type="listitem">Iešmearridanvuoigatvuohta</p>
<p type="listitem">Vuoigatvuohta immateriálalaš ja materiálalaš kultuvrii</p>
<p type="listitem">Vuoigatvuođat guovlluid geavaheapmái, ealáhusaide ja luondduriggodagaide</p>
</list></p>
</list><p type="title">Áigeguovdilis áššit 2023</p>
<p><em type="italic">Sosiáladorvu </em></p>
<p>Sámit vuhtiiváldojit sosiáladorvoođastusas. Váfistuvvojit maiddái Sámedikki diehtojuohkima resurssat.</p>
<p><em type="italic">Láhka Sámedikkis ja iešmearridanvuoigatvuohta </em></p>
<p>Suomas galgá ásahit ođđa sámediggelága nu, ahte sámiid dárbbut ja Suoma riikkaidgaskasaš geatnegasvuođat vuhtiiváldojuvvojit lága sisdoalu gárvemis.</p>
<p><em type="italic">Davviriikkalaš sámesoahpamuš </em></p>
<p>Davviriikkalaš sámesoahpamuš ratifiserejuvvo Norggas, Ruoŧas ja Suomas Sámedikkiid doarjagiin.</p>
<p><em type="italic">Deanu guolástannjuolggadus </em></p>
<p>Deanu guolástannjuolggadus ráđđádallo ođđasit nu ahte vástida sámiid dárbbuid.</p>
<p><em type="italic">Sámiid vuoigatvuođaid ovddideapmi </em></p>
<p>Sámiid vuoigatvuođaid sihkkarastin luonddu geavaheamis.</p>
<p><em type="italic">Duohtavuođa- ja soabadanproseassa </em></p>
<p>Duohtavuođa- ja soabadankommišuvnna beaktilis ja vuogálaš barggu gearggaheapmi ja maiddái sámi psykososiálalaš doarjaga ovttadaga Uvjja doaimma ja dan joatkaga sihkkarastima galgá nannet boahtte ráđđehusa prográmmas.</p>
<p><em type="italic">Guolástanláhka sihkkarastit sámiid vuoigatvuođaid eamiálbmogin </em></p>
<p>Guolástanlága ođastusas galgá vuhtiiváldit sámiid vuoigatvuođaid eamiálbmogin ja maiddái speadjalastit lága njuolggadusaid gieskat addon duopmostuoluid čovdosiidda guoskkadin sámiid guolásteami. Erenomáš fuomášumi galgá giddet guolástanlága 10 §:i ja maiddái sámiid ruovttuguovllus ássi sámiid ovttaveardásašvuhtii.</p>
<p type="title">Sámediggi</p>
<p>Sámediggi ovddasta sámiid sisriikkalaččat ja riikkaidgaskasaččat. Sámediggi doaibmá vuoigatvuođaministeriija hálddahussuorggis, muhto lea iehčanas stáhta virgeoapmahaččain.</p>
<p>Sámedikki deháleamos bargu lea ollašuhttit vuođđolágas dasa ásahuvvon bargguid elege ollašuhttit sámiid iežaset giela ja kultuvrra guoski iešráđđema ja maiddái sihkkarastit sámi eamiálbmotkultuvrra seailuma ja ovdáneami.</p>
<p>Doaibma ruhtaduvvo stáhta bušeahttaruhtademiin. Sámedikki aitosaš doibmii lea várrejuvvon stáhta bušeahtas s. 2,5 miljovnna euro ja dan lassin Sámedikki bokte mieđihuvvo ruhtadeapmi sámekultuvrii ja servviide, sámegielat árrabajásgeassin- ja sosiála- ja dearvvasvuođabálvalusaide ja sámegielat oahppamateriálabuvttadeapmái. Sámedikkis leat maiddái sierranas prošeavttat, maidda boahtá ruhtadeapmi stáhta ja Eurohpa Uniovnna ruđain.</p>
<p>Sámiin lea sámiid ruovttuguovllus giela ja kultuvrra guoski iešráđđen. Guvlui gullet Eanodaga, Anára ja Ohcejoga gielddat ja maiddái Lappi bálggus Soađegili gielddas elege geavadis Soađegili gieldda davvioassi.</p>
</body></document>
