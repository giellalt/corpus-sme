<document xml:lang="sme" id="no_id"><header><title>Sámediggi evttoha stáhtaráđđái sámediggeválggaid áiggi nuppástuhttima - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>309</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/06/18/samediggi-evttoha-stahtaraddai-samediggevalggaid-aiggi-nuppastuhttima/?lang=dav</origFileName><parallel_text xml:lang="fin" location="saamelaiskarajat_esittaa_valtioneuvostolle_saamelaiskarajien_vaalien_ajankohdan_muuttamista.html"/><parallel_text xml:lang="smn" location="samitigge_iavtut_staataraadan_vaaljai_aigimudo_nubasmittem.html"/><parallel_text xml:lang="sms" location="saa_mte_gg_e_tkkad_riikksuavto_sse_saa_mtee_gg_vaali_aai_j_mottmoozz.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi evttoha stáhtaráđđái sámediggeválggaid áiggi nuppástuhttima</p>
<p><em type="italic">Sámedikki čoahkkin 18.6.2019 mearridii evttohit stáhtaráđđái, ahte stáhtaráđđi dagašii Suoma riikkabeivviide hohpolažžan gieđahallamii láhkaevttohusa, mainna sámediggeválggaid guoskevaš seađáhusat </em><em type="italic">rievdaduvvošedje nu, ahte čuovvovaš sámediggeválggat maŋiduvvošedje sámediggelága 3 § rievdadeami dihte dárbbašlaš áigge. </em></p>
<p>Ráđđehusa evttohushápmosa riikkabeivviide láhkan sámedikkis addojuvvon lága rievdadeamis mielde jagis 2015 doaimmahuvvon válggaid bohtosa vuođul ásahuvvon Sámedikki doaibmabadji joatkašuvašii spiehkastahkan jagi 2021 lohppii. Evttohusa duogážin leat Ovttastuvvon našuvnnaid olmmošvuoigatvuođakomitea guovvamánus 2019 addán guokte čovdosa , maid mielde Suopma ferte árvvoštallat ođđasit sápmelačča meroštallama dan sihkkarastima dihte, ahte gáibádusat jienastanvuoigatvuođas sámediggeválggain meroštallojuvvojit ja dat heivehuvvojit nu, ahte sápmelaččaid vuoigatvuohta geavahit siskkáldas iešmearridanrievtti gudnejahttojuvvo siviila- ja politihkalaš vuoigatvuođaid guoskevaš oktasašsoahpamuša mielde.</p>
<p>Válggaid sirdimis livčče gažaldat gearddelunddot doaibmabijus, man ulbmilin lea sihkkarastit sámediggelága rievdadusaid válmmaštallama, gieđahallama ja ollašuhttima ovdal čuovvovaš sámediggeválggaid doaimmaheami. Evttohuvvon láhka livčče dárkkuhuvvon boahtit fápmui 1. borgemánu 2019.</p>
<p>Sámedikki čoahkkin jienastii mearrádusas ságastallama maŋŋá. Jienastus čađahuvvui Sámedikki stivrra evttohusa (juo) ja Anu Avaskari evttohusa gaskkas (ii). Avaskari evttohii, ahte Sámediggeválggat eai sirdojuvvo ja evttohus válggaid sirdimis ferte hilgojuvvot. Jienat addojuvvojedje oktiibuot 17, main juo jienat 13 ja ii jienat 4.</p>
<p>Juo: Tiina Sanila-Aikio, Jouni Aikio, Veikko Feodoroff, Jouko Hetta, Aslak Holmberg, Tuomas Aslak Juuso, Kirsti Kustula, Ulla Magga, Petra Magga-Vars, Anne Nuorgam, Heikki Paltto, Magreta Sara ja Asko Läsman. Ii: Anu Avaskari, Pigga Keskitalo, Kari Kyrö ja Pekka Pekkala. Vuostá jienastan guđđe áššis mearrádussii sierraoaivila.</p>
<p>Mearrádussan šattai stivrra evttohus, ahte Sámedikki čoahkkin evttoha stáhtaráđđái, ahte stáhtaráđđi dagašii Suoma riikkabeivviide hohpolažžan gieđahallamii láhkaevttohusa, mainna sámediggeválggaid guoskevaš seađáhusat rievdaduvvošedje nu, ahte čuovvovaš sámediggeválggat maŋiduvvošedje sámediggelága 3 § rievdadeami dihte dárbbašlaš áigge.</p>
<p>Dasa lassin čoahkkin mieđihii Sámedikki stivrii fápmudusa ráđđádallat ja soahpat Suoma stáhtain rievdadusa válmmaštallama gáibidan ovttaskasčuoggáin ja meannudanvugiin.</p>
<p>Sámedikki čoahkkin 2/2019 dollojuvvo 18.-19.6.2019 Anáris (Sajos). Čoahkkima sáhttá čuovvut báikki alde parlameantasáles dahje livestream bokte čujuhusas www.samediggi.fi/live . Njuolggo neahttasáddagis sáhttá dál guldalit maiddái dulkoma.</p>
<p type="title">Lassedieđut</p>
<p>Ságadoalli Tiina Sanila-Aikio, tel. 050 300 1780, tiina.sanila-aikio(at)samediggi.fi</p>
</body></document>
