<document xml:lang="sme" id="no_id"><header><title>Sámediggi evttoha duohtavuođa- ja soabadankommišuvnna lahttun Heikki Hyvärinen ja Miina Seurujärvi - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>374</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/12/18/samediggi-evttoha-duohtavuoda-ja-soabadankommisuvnna-lahttun-heikki-hyvarinen-ja-miina-seurujarvi/?lang=dav</origFileName><parallel_text xml:lang="fin" location="saamelaiskarajat_esittaa_totuus-_ja_sovintokomission_jaseniksi_heikki_hyvarista_ja_miina_seurujarvea.html"/><parallel_text xml:lang="smn" location="samitigge_iavtut_tuotavuota-_ja_sovadattamkomissio_jesanin_heikki_hyvarinen_ja_miina_seurujarvi.html"/><parallel_text xml:lang="sms" location="saa_mte_gg_e_tkkad_tuottvuott-_da_suavadvuottkomissio_vuazzli_zzen_heikki_hyvarinen_da_miina_seurujarvi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi evttoha duohtavuođa- ja soabadankommišuvnna lahttun Heikki Hyvärinen ja Miina Seurujärvi</p>
<p>Sámedikki čoahkkin mearridii 18.12.2020 evttohit sámiid duohtavuođa- ja soabadankommišuvnna lahttun dehe komissáran Heikki Hyvärinen ja Miina Seurujärvi. Nuortalaččaid siidačoahkkin lea mearridan evttohit kommišuvnna lahttun Irja Jefremoff. Lassin stáhtaráđi evttohusa vuođul válljejuvvojit guokte lahtu kommišuvdnii.</p>
<p>Sámedikki čoahkkin gulai ovdal mearrádusbargama stáhtaráđi ovddasteaddjin vuoigatvuođaministtar Anna-Maja Henriksson ja olgoriikkaministtar Pekka Haavisto, Sámedikki I várreságajođiheaddji Anni Koivisto, gullandilálašvuođa ságajođiheaddji Niila Rahko ja plánejeaddji Heli Aikio. Sámedikki čoahkkin jienastii mearrádusas.</p>
<p>Ovdal komissáraid nammadeami Sámediggi, Nuortalaččaid siidačoahkkin ja stáhtaráđđi dahket komissáraevttohasaid oktiiheiveheami. Duohtavuođa- ja soabadankommišuvnna lahtut galget leat olbmot, geat návddašit viiddis luohttámuša sápmelaš ja suopmelaš servodagas. Lahtut leat sorjjasmeahttumat eaige ovddas dan beali, mii sin lea evttohan dahje válljen. Kommišuvnnas galget leat dakkár lahtut, geain lea sierračehppodat sápmelaččaid diliin, gielas ja kultuvrras. Kommišuvnna nammadeamis vuhtii váldojit sierra sámegielaid joavkkut ovttaveardásaččat ja figgojuvvo dasa, ahte vuhtii váldo sohkabeliid ovttaveardásaš ovddasteapmi. Kommišuvnna ásaha stáhtaráđđi lávga ovttasbarggus Sámedikkiin ja nuortalaččaid siidačoahkkimiin ja lea dárkkuhus, ahte kommišuvdna álggaha barggus jagi 2021 áigge.</p>
<p>Sámediggi bivddii sámeservošis evttohusaid komissárran , geaid searvvuš geahččá heivvolažžan doibmii ja geaid miehtan dasa lea ovddalgihtii sihkkaraston. Evttohusaid galggai vuođustallat.</p>
<p>Mearreáigge rádjai kommišuvnna lahttun bohte oktiibuot 16 evttohusa , 14 Sámediggái ja guokte Nuortalaččaid siidačoahkkimii. Evttohuvvon olbmot ledje oktiibuot 10, geain 9 olbmo lea evttohuvvon Sámediggái.</p>
<p>Lassin Sámediggi lágidii gullamiid evttohuvvon komissáraid válljemis . Gullandilálašvuođat lágiduvvojedje gáiddusoktavuođaid bokte koronadili dihtii. Gullandilálašvuođat ordnejuvvojedje giellajoavkkuid mielde čuovvovaččat: golbma davvisámegielat gullandilálašvuođa (Ohcejoga ja Eanodaga guovlu, Anára guovlu, Vuohču guovlu ja eará Suopma), okta anárašgielat gullandilálašvuohta, okta nuortalašgielat gullandilálašvuohta sihke okta suomagielat gullandilálašvuohta. Maiddái nuoraidráđđi lágidii iežas gullandilálašvuođa sámenuoraide.</p>
<p>Gáiddusgullamiid lassin Sámediggi ordnii vejolašvuođa buktit ovdan iežas oainnu komissáraevttohasain maiddái telefovnnain sihke šleađgapoasttain ja poastta bokte.</p>
<p>Gáiddusgullamiid ságajođiheaddjin doaimmai psykiátralaš buohccedivššár Niila Rahko ja čállin Sámedikki mearreáigásaš plánejeaddji Heli Aikio. Gullamiin lea ráhkaduvvon raporta, mas leat váldon vuhtii olbmuid oainnut iešvuođaid ja čehppodaga birra, mat eaktuduvvojit duohtavuođa- ja soabadankomissárain, ja maiddái addon doarjja olbmuide, geat leat evttohassan. Raporttas leat váldon vuhtii buot 17.11.2020 rádjai boahtán bealiváldimat.</p>
<p>Sámiid duohtavuođa- ja soabadankommišuvdna</p>
<p>Kommišuvnna lahttun Sámediggái evttohuvvon olbmot ja vuođustusat</p>
<p type="title">Lassidieđut</p>
<p>Ságajođiheaddji Tuomas Aslak Juuso tel. 040 687 3394 / 010 839 3101, tuomas.juuso(at)samediggi.fi</p>
<p>I várreságajođiheaddji Anni Koivisto tel. 040 415 5969, anni.koivisto(at)samediggi.fi</p>
<p>Ságajođiheaddji veahkkebargi Laura Olsén-Ljetoff tel. 010 839 3190 / 040 617 5113, laura.olsen-ljetoff(at)samediggi.fi</p>
</body></document>
