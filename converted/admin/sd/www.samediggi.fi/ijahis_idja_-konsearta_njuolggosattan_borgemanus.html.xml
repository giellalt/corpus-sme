<document xml:lang="sme" id="no_id"><header><title>Ijahis idja -konsearta njuolggosáttan borgemánus - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2020</year><wordcount>283</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2020/06/25/ijahis-idja-konsearta-njuolggosattan-borgemanus/?lang=dav</origFileName><parallel_text xml:lang="fin" location="ijahis_idja_-konsertti_suoratoistona_elokuussa.html"/><parallel_text xml:lang="smn" location="ijattes_ijja_-konsert_njuolga_vuolgattassan_porgemaanust.html"/><parallel_text xml:lang="sms" location="iinnte_mes_inn_-konsee_rt_strii_mjet_pa_rggmannust.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ijahis idja -konsearta njuolggosáttan borgemánus</p>
<p>Ijahis idja -festivála konsearta sáddejuvvo njuolggosáttan 15.8.2020 Anáris, sámekulturguovddáš Sajosis. Konseartasáddaga čuovvun lea nuvttá, báikki ala geahččit eai beasa. Konsearttas loaiddastit rap-artista Ailu Valle, Gájanas-joavku sihke juoigit Iŋgá-Máret Gaup-Juuso ja Juha Tornensis.</p>
<p type="title">Ijahis idja Suoma Giehtaruohttasa duoddariid beales</p>
<p>Giehtaruohttasa guovlu lea dál ruvkeindustriija fidnuid čuozáhahkan. Ruvkedoaimmain livčče bissetmeahttun vahátlaš čuovvumušat Giehtaruohttasa duottarguovllu rašes lundui ja elliide. Guovllu eallinfápmu vuođđuduvvá luonddu suvdilis geavaheapmái, dego luondduealáhusaide, luondduturismii ja virkkosmahttingeavahussii. Ruvkedoaimmas leat duššadeaddji váikkuhusat buhtes čáziide, elliide ja eatnamiidda. Ijahis idja -festivála háliida čájehit iežas doarjaga Giehtaruohttasa guovllu árbevirolaš geavaheaddjiide ja dadjat ovttas ii fal ruvkedoaimmaide Sámis. Temákonsearttas juiget <em type="italic">Iŋgá-Máret Gaup-Juuso </em>ja <em type="italic">Juha Tornensis </em>. Dasa lassin gullat olbmuid, geat barget árbevirolaš ealáhusaiguin guovllus. </p>
<p type="title">Ailu Valle ja Gájanas-joavku fállet modeardna sámemusihka</p>
<p>Ailu Valle lea rap-artista, guhte loaiddasta davvisámegillii, suomagillii ja eaŋgalasgillii. Su stiillas ovttastuvvet servodatlaš bealiváldin, teknihkalašvuohta ja dovdu. Ailu Valle almmustahtii goalmmát studioálbuma <span type="quote">”Viidon sieiddit”</span> 27.7.2019. Álbumas Valle guorahallá dálkkádatrievdama áigodaga doaladumiid ja luonddugaskavuođa čiekŋalis filosofalaš vugiin, man metodan leat luohti ja spoken word sihke davvisámegielat, suomagielat ja eaŋgalašgielat rap. Ijahis idja -konsearttas Ailu Valle mielde leat DJ Uyarakq sihke dánsut Janita Rantanen ja Niina Rajaniemi.</p>
<p>Gájanas-musihkkajoavku čuojaha sámegielat etno-proge-musihka. Ohcejot-anárlaš joavku lea earret eará válljejuvvon beakkán Kaustinen-álbmotmusihkkafestivála jagi musihkkajoavkun 2017. Joavkku musihkas skádja sápmelaš árbevierru, mii gávnnada dálááiggiin ja buvttada ivdnás loahppabohtosa. Gájanasa musihkas sáhttá gullat dialoga árbevirolaš ja modeardna sámemusihka gaskkas. Dasa lassin das deattohuvvá eamiálbmoga nana oktavuohta lundui. Sierra stiillat ovttastuvvet ja hábmejit juoga ođđa ja iežaslágána.</p>
<p>Ijahis idja -konsearta njuolggosáttan lávvardaga 15.8. dmu 19.00 rájes čujuhusas www.sajos.fi/live. Konseartta lágidit ovttasbarggus Ijahis idja -festivála, Anára Sámisearvi rs, Suoma Sámedikki sámemusihkkaguovddáš, sámekulturguovddáš Sajos ja Sámi oahpahusguovddáža medialinnjá.</p>
<p type="title">Lassedieđut:</p>
<p>Buvttadeaddji Oula Guttorm +358 40 667 4545 oula.guttorm(at)samediggi.fi www.ijahisidja.fi www.sajos.fi/live</p>
</body></document>
