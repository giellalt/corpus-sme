<document xml:lang="sme" id="no_id"><header><title>Duodjeakademiija vuosttaš álbmotdeaivvadeapmi lágiduvvui Gárasavvonis - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>148</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/10/01/duodjeakademiija-vuosttas-albmotdeaivvadeapmi-lagiduvvui-garasavvonis/?lang=dav</origFileName><parallel_text xml:lang="fin" location="duodjeakatemian_ensimmainen_yleisotilaisuus_jarjestettiin_karesuvannossa.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Duodjeakademiija vuosttaš álbmotdeaivvadeapmi lágiduvvui Gárasavvonis</p>
<p>Mannan duorastaga 24.9.2019 lágiduvvui Duodjeakademiija vuosttaš álbmotdeaivvadeapmi Gárasavvonis. Álbmotdeaivvadeami ulbmil lei oahpásmuhttit báikkálaš olbmuid Duodjeakademiijai ja ságastallat duoji ovdánahttima dárbbuid. Deaivvadandilálašvuođas ovdanbuvttiiga Sámedikki nubbin várreságadoalli Gáijjot Ántte Issáha Duommá ja Duodjeakademiija koordináhtor Ánte Nils-Duommá Editha Iŋgá.</p>
<p>Ságastallamis bohte ovdan ollu jurdagat ja sávaldagat das ahte mo duoji sáhttá nannet Gárasavvona guovllus. Sávaldagat ledje earret eará ahte Duodjeakademiija lágidivččii duodjeeahkediid, nu ahte duojárat besset deaivvadit. Ságastallamis bohte maid ovdan sávaldagat ahte Gárasavvon guovllus livččii doaibmavistti, gos livčče dárbbašlaš mašiinnat ja reaiddut, maid báikkálaš olbmot beasaše ávkkástallat. Duodjeakademiija čohkkii olbmuin buot dieđuid ja jurdagiid, mat bohte ovdan álbmotdeaivvadeamis, maid sáhttá ávkin atnit prošeavtta loahpalaš hábmemii ja doaimmaid plánemii.</p>
<p>Duodjeakademiija lea dál plánegoahtán čuovvovaš álbmotdeaivvadeami, mii galgá lágiduvvot Heahtás skábmamánu 8. Beaivvi. Lassi dieđut dáhpáhusas almmuhuvvojit dađistaga.</p>
<p>Sámediggi lea ožžon prošektii ruhtadeami Duottar-Lappi Leadera bokte.</p>
<p type="title">Oktavuođa dieđut:</p>
<p>Iŋgá Påve Idivuoma inga.idivuoma(at)samediggi.fi tel. +358 40 620 6676</p>
</body></document>
