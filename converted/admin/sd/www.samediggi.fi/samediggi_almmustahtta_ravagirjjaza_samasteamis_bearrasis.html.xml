<document xml:lang="sme" id="no_id"><header><title>Sámediggi almmustahttá rávagirjjáža sámásteamis bearrašis - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>291</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/02/23/samediggi-almmustahtta-ravagirjjaza-samasteamis-bearrasis/?lang=dav</origFileName><parallel_text xml:lang="fin" location="saamelaiskarajat_julkaisee_opaskirjan_saamen_kielen_kayttamisesta_perheissa.html"/><parallel_text xml:lang="smn" location="samitigge_almostit_raavakirjaa_samikiela_kevttimist_perruin.html"/><parallel_text xml:lang="sms" location="saa_mte_gg_olmstatt_vua_ppeskee_rj_piarrjid_saa_mkiol_aa_nnmest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi almmustahttá rávagirjjáža sámásteamis bearrašis</p>
<p>Sámediggi almmustahttá girjjáža ” <em type="italic">Leago giella ruovttus? Sámegiela sirdin mánnái </em>”. Girjjáš lea čállojuvvon sámegielat bearrašiidda, muhto lea sávvamis maid ávkin ovdamearkka dihte sosiála- ja dearvvašvuođa suorggi bargiide, guđet deivet sámi mánnábearrašiid. Girjjis gieđahallojuvvo sámegiela geavaheapmi vávváagis nuorravuhtii. </p>
<p>Rávagirji almmustahtto daningo diehtu sámegiela sirdimis sohkabuolvvas nubbái iešguđetlágan bearašdiliin ja dilálašvuođain lea fidnemis oalle unnán ja dat soaitá leat eahpečielggas. Suomas dieđut, mat leat álkit fidnemis guovttegielatvuođas, govvidit dávjá áibbas nuppelágan gielladiliid go dat, gos sápmelaččat ellet. Dát rávagirjjáš lea ráhkaduvvon namalassii sámegielat bearrašiid várás. Vánhemat eai álo gávnna iežaset árgabeaivvis dan doarjaga man ohcalit sámegiela sirdimii ja máná gielalaš ovdáneapmái, namalassii áššiide mat dorjjošedje gielalaš vuoigatvuođaid ollašuvvama. Sámedikki I várreságajođiheaddji Anni Koivisto sávvá, ahte rávagirjjáš govččašii oasistis dan diehtovátnivuođa:</p>
<p>– Mii sávvat ahte girji oasistis govččašii váilevašvuođaid ja maid movttiidivččii bearrašiid earálágan diliin doaibmat buoremus vejolaš vugiin. Lea dehálaš ahte bargu giela ovdii dahkko máŋgga dásis, sihke doarjumin bearrašiid árgga , muhto maid ovddidit servodaga oppalaš vuoiŋŋa gielaid ektui. Nu mii sáhttit bajásgeassit ođđa sámegielagiid sohkabuolvva, mii lea rámis iežas giela ja kultuvrras.</p>
<p>Suomas lea árabut almmustuvvan okta rávagihppagaš seamma fáttás, Stukes jagis 1993 almmustahttán ja Aino Snellman ja Kerttu Vuolab čállán <em type="italic">Puhu omaa kieltäsi lapsellesi – Hála mánnásat iežat eatnigiela. </em>Dál dát ođđa rávagirji almmustuvvá golmma sámegillii ja suomagillii. </p>
<p>Girjjáža almmustahttima lea dahkan vejolažžan oahpahus- ja kulturministeriija doarjja, man Sámediggi oaččui oassin stuorit prošeavtta ON:a eamiálbmogiid gielaid temájagi 2019 oktavuođas. Teakstaosiid lea čohkken gielladutki FD Annika Pasanen. Girjjážis leat mielde golbma sámebearraša juogadeamen iežaset vásáhusaid sámásteamis earálágan diliin.</p>
<p>Rávagirjjáš lea lohkamis Sámedikki neahttasiidduin:</p>
<p>Girjjáš lea maid juohkinlahkái sámiid ruovttuguovllu rávvehagaid bokte bearrašiidda.</p>
<p type="title">Lassidieđut:</p>
<p>Sámedikki I várreságadoalli Anni Koivisto, tlf. +358 40 415 5969, anni.koivisto(at)samediggi.fi</p>
<p>Sámi gielladorvočálli Anne Kirste Aikio, tlf. +358 40 707 5626, anne-kirste.aikio(at)samediggi.fi</p>
</body></document>
