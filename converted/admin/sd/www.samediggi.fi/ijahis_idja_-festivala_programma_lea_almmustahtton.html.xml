<document xml:lang="sme" id="no_id"><header><title>Ijahis idja -festivála prográmma lea almmustahtton - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>419</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/07/02/ijahis-idja-festivala-programma-lea-almmustahtton/?lang=dav</origFileName><parallel_text xml:lang="eng" location="programme_for_ijahis_idja_-festival_is_published.html"/><parallel_text xml:lang="fin" location="ijahis_idja_-festivaalin_ohjelma_on_julkaistu.html"/><parallel_text xml:lang="smn" location="ijattes_ijja_-festivaal_ohjelm_lii_almostittum.html"/><parallel_text xml:lang="sms" location="ijahis_idja_-fe_sttvaal_programm_lij_o_lmstottum.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ijahis idja -festivála prográmma lea almmustahtton</p>
<p>Ijahis idja -eamiálbmogiid musihkkafestivála prográmma lea almmustahtton odne. Festivála ordnejuvvo borgemánus Anáris jo guhttanuppelogát geardde ja dán jagaš temá lea ON:id eamiálbmogiid giellajagi mielde sámegielat. Festiválavahkkolohppii gullet konsearttaid lassin ságastallanarena, duodjemárkanat, sámi valástallangilvvut ja mánáid ja nuoraid prográmma.</p>
<p>Dáhpáhus álgá bearjadaga 16.8. mánáid- ja nuoraidprográmmain. Beaivvi áigge ovddalgihtii almmuhan mánát ja nuorat oassálastet bargobájiide ja besset geahččat sámi filmmaid. Sii besset maiddái čájehit iežaset dáidduid Násttážat-konsearttas. Konsearttas loaiddastit maiddái <em type="italic">Wimme Saari </em>, <em type="italic">Mihkku Laiti </em>ja eamiálbmotguossi <em type="italic">Aydar Churupov </em>. Churupov boahtá Siperias Altai-guovllus ja ovddasta Telengit-álbmotjoavkku. </p>
<p>Festivála rahppojuvvo bearjadaga dmu. 18.00. Rahpanprográmmas loaiddasteaba juoigi <em type="italic">Nils-Heikki Paltto </em>ja diktačálli <em type="italic">Inger-Mari Aikio </em>. Seamma áigge rahpasit maiddái duodjemárkanat. Rahpanprográmma maŋŋá olgolávddis álgá Ijahis idja -arena. ON:id eamiálbmogiid giellajagi gudnin sátnefriddjavuođaorganisašuvdna Suoma PEN lágida panelaságastallama <em type="italic">Gollegiellamet </em>sámegielat girjjálašvuođa mearkkašumis sámekultuvrii, sámeservošii ja áitatvuloš sámegielaide. Panelaságastallama jođiha Suoma PEN-klubba stivrra lahttu sihke giella- ja jorgalankomitea ságadoalli <em type="italic">Pirita Näkkäläjärvi </em>. </p>
<p>Bearjadaga konsearttaid Ijahis ija váldolávddis álggaha anáraš lávlu ja livđe-čeahppi <em type="italic">Anna Morottaja </em>. Son almmustahttá konsearttas iežas debyhtaalbuma. Su maŋŋá lávdái gorgŋe aiddo ođđa cd-skearru almmuhan <em type="italic">Niko Valkeapää </em>musihkkajoavkkuinis. Čuovvovažžan lea vuorus vejolaččat dovdosamos sámeartista, <em type="italic">Mari Boine </em>. Nugo Valkeapää de maiddái Boine lea gieskat almmustahttán ođđa musihka. Bearjadaga konsearttat nohket sihkkarit garra leavttuin go DJ-joavku <em type="italic">Article 3 </em>čuojaha sámemusihka ja eará eamiálbmogiid musihka. </p>
<p>Lávvardaga 17.8. prográmma álgá konsearttain sámemusea Siidda olgomuseas Itnetvári stobus. Smávva stohpokonsearttas loaiddasta <em type="italic">Wimme Saari </em>. Konseartta bileahtat vuvdojuvvojit Siiddas dáhpáhusvahkus. </p>
<p>Festiválaguovlu rahpasa lávvardaga dmu. 15.00. Bearjadaga álgán duodjemárkanat joatkašuvvet dalle. Ijahis idja -festivála lávvardaga álgoeahkedis leat dábálaččat beassan návddašit musihkas maiddái sámekulturguovddáš Sajosa auditorios ja nu lea maiddái dán jagi. Festivála temákonsearta <em type="italic">Háliidivččen </em>čatná geasuheaddji vugiin oktii divttaid, lávlagiid, luđiid ja musihka. Fárus leat <em type="italic">Niko Valkeapää </em>, <em type="italic">Inger-Mari Aikio </em>, <em type="italic">Ánná Káisa Partapuoli </em>ja <em type="italic">Øystein Nilsen </em>. </p>
<p>Lávvardaga olgolávddi prográmma rahpá Máttut-konsearta. Konsearttas Jávrrešduoddara luđiid juiget <em type="italic">Anna-Reetta Niemelä </em>, <em type="italic">Matias Niemelä </em>, P <em type="italic">etra Biret Magga-Vars </em>ja <em type="italic">Anna Näkkäläjärvi-Länsman </em>. <em type="italic">Janne Lappalainen </em>lea mielde čuojaheame giellainstrumeanttaid ja perkušuvnnaid. Ijahis ija olgolávddis loaiddastit lávvardaga maiddái juoigi <em type="italic">Øystein Nilsen </em>, eamiálbmotguossi <em type="italic">Aydar Churupov </em>, ubmisámegielat lávlu <em type="italic">Katarina Barruk </em>musihkkajoavkkuinis, bivnnut pop-joavku <em type="italic">Isák </em>ja legendáralaš folkrock-joavku <em type="italic">Sančuari </em>. Ovddabealde máinnašuvvon artisttat čuojahit vuosttaš geardde Ijahis idja -festiválas. Konsearttaid olis festiválaguossit besset njoarostit. Jođánis ja dárkilvuođa gáibideaddji gilvu lágiduvvo Sajosa šiljus. </p>
<p>Ijahis idja 16.–17.8.2019 Anáris. Bileahtaid ovddalgihtii vuovdin álgá 5.7.2019.</p>
<p>Ijahis ija ordnejit Anára Sámisearvi ry, Sámediggi, Sámi oahpahusguovddáš, Sámemusea Siida, Anára gielda ja Yle Sápmi. Festivála ovttasbargoguoimmit leat Hotealla Kultahovi, Wilderness Hotel Inari ja Hotealla Inari.</p>
<p type="title">Lassedieđut:</p>
<p>Buvttadeaddji Oula Guttorm oula.guttorm(at)samediggi.fi +358 40 667 4545</p>
<p>www.ijahisidja.fi</p>
</body></document>
