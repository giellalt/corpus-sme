<document xml:lang="sme" id="no_id"><header><title>Sámi parlamentáralaš ráđi ságajođiheapmi sirdása Suoma Sámediggái - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>259</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/09/19/sami-parlamentaralas-radi-sagajodiheapmi-sirdasa-suoma-samediggai/?lang=dav</origFileName><parallel_text xml:lang="fin" location="saamelaisen_parlamentaarisen_neuvoston_puheenjohtajuus_siirtyy_suomen_saamelaiskarajille_.html"/><parallel_text xml:lang="smn" location="saami_parlamentaarlii_raadi_saavajodettemvuota_sirdasuva_suoma_samitiigan.html"/><parallel_text xml:lang="sms" location="saa_m_parlamentaarlaz_suavtoozz_saaggjaa_dtummus_serddai_laa_ddjannam_saa_mtegga.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámi parlamentáralaš ráđi ságajođiheapmi sirdása Suoma Sámediggái</p>
<p>Sámi parlamentáralaš ráđđi (SPR) čoahkkana odne 19.9.2019 Haaparantas dievasčoahkkimii, gos SPR:a ságajođiheapmi sirdása Ruoŧa Sámedikkis Suoma Sámediggái čuovvovaš 16 mánotbadjái ja Tiina Sanila-Aikios boahtá SPR:a ságajođiheaddji. Seammá dilálašvuođas maiddái SPR:a nuoraidlávdegotti ságajođiheapmi sirdása Suoma Sámedikki nuoraidráđđái.</p>
<p>Suoma Sámedikki ságajođihanáigodaga váldoulbmilin Sámedikki ságajođiheaddji ja SPR:a boahttevaš ságajođiheaddji Tiina Sanila-Aikio namuha ee. Sámegielaid ámmát- ja resursaguovddáš Sámi Giellagáldu doaimma fástan dahkama, davviriikkalaš sámesoahpamuša ovddideami sihke eamiálbmogiid oassálastinvuoigatvuođaid buorideami ON:a oktavuođas. Sanila-Aikio oaidná SPR:a barggu dehálažžan, go SPR koordinere sámiid oainnuid oktasaš gažaldagain.</p>
<p>SPR:a guhkálaš ulbmilin leat leamaš ee. sámiid vuoigatvuođasajádaga buorideapmi sihke davviriikkalaš sámesoahpamuša ovddideapmi. Lassin dat lea leamaš dehálaš rollas sámegielaid ámmát- ja resursaguovddáš Sámi Giellagáldu doaimma koordineremis, ja SPR ovddida maiddái rájáid rasttildeaddji eará sámeprošeavttaid ollašuvvama. SPR:a vuollásažžan doibmet sierranas lávdegottit, maid bargu vuodju sámiide guoski áigeguovdilis temáide.</p>
<p>SPR lea Norgga, Ruoŧa ja Suoma Sámedikki gaskasaš parlamentáralaš oktasašbargoorgána, gos maiddái Ruošša sámesearvvit oassálastet oktasašbargui dárkojeaddjin. SPR:a dievasčoahkkimis ráđi ovddasteaddjit golmma Davviriikkas ja Ruoššas čoahkkanit oktii uhcimustá oktii jagis. Doaimmastis SPR geahččala ovddidit sierra Davviriikkaid Sámedikkiid gaskasaš oktasašbarggu ja dat gieđahallá áššiid, mat gusket sámiid álbmogin rájáid rastá. Dat ovddastage Davviriikkain ássi sámiid dávjá omd. riikkaidgaskasaš oktavuođain.</p>
<p>Sámedikki čoahkkin vállje gaskavuođastis ovddasteaddjiid SPR:i ovtta válgabadjái hávil, ja dán válgabajis ovddasteaddjin leat: Tiina Sanila-Aikio, Tuomas Aslak Juuso, Anne Nuorgam, Aslak Holmberg, Pentti Pieski, Heikki Paltto ja Neeta Jääskö.</p>
<p>Ságajođiheami sirdásettiin maiddái SPR:a hálddahusa dikšun sirdása Sámediggái Suomas, ja das vástida Sámedikki riikkaidgaskasaš áššiid čálli.</p>
<p type="title">Lassidieđut</p>
<p>Ságajođiheaddji Tiina Sanila-Aikio, tel. 050 300 1780, tiina.sanila-aikio(at)samediggi.fi</p>
<p>Vs. riikkaidgaskasaš áššiid čálli Laura Olsen-Ljetoff, tel. 010 839 3155, laura.olsen-ljetoff(at)samediggi.fi</p>
</body></document>
