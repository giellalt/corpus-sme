<document xml:lang="sme" id="no_id"><header><title>Norgga Sámediggi geigii giellakampánja "Sámás muinna" Suoma Sámediggái 24.8.2019 Čeavetjávrris - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2019</year><wordcount>253</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2019/08/26/norgga-samediggi-geigii-giellakampanja-samas-muinna-suoma-samediggai-24-8-2019-ceavetjavrris/?lang=dav</origFileName><parallel_text xml:lang="fin" location="norjan_saamelaiskarajat_ojensi_kielikampanjan_puhu_saamea_minulle_suomen_saamelaiskarajille_24_8_2019_sevettijarvella.html"/><parallel_text xml:lang="smn" location="taaza_samitigge_keigij_kielakampanja_saamast_munjin_suoma_samitiigan_24_8_2019_cevetjaavrist.html"/><parallel_text xml:lang="sms" location="taarr_saa_mte_gg_keeigii_kiollkampaanj_saamast_muin_laa_dd_saa_mtegga_24_8_2019_ce_vetjaau_rest.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Norgga Sámediggi geigii giellakampánja <span type="quote">“Sámás muinna”</span> Suoma Sámediggái 24.8.2019 Čeavetjávrris</p>
<p>Norgga Sámedikki presideanta Aili Keskitalo geigii Sámás muinna -giellakampánja Suoma Sámedikki ságajođiheaddjái Tiina Sanila Aikioi nuortalaččaid ásaiduhttima 70-jagi ávvudoaluin Čeavetjávrris 24.8.2019. Norgga Sámediggi lea álggahan kampánja 2013:s. Kampánja mihttu lei čalmmustahttit giellageavaheami nuoraid gaskkas ja kampánja čađahuvvui olu sosiála mediaid bokte. Kampánja sirdojuvvui Ruoŧa Sámediggái 2016 rájes.</p>
<p>Norgga sámedikki presideanta Aili Keskitalo dajai sáhkavuorustis Čeavetjávrris, ahte sii leat leamaš hui duđavačča Sámás muinna -kampánja sisdoaluin ja lihkostuvvamin. Son maiddái illudii go kampánjii bohtet ná ain eanet sámegielat fárrui – dál maid nuortalaš- ja anárašgielat ja sávai vel lihkku kampánjjain seammás go geigii dan Suoma Sámedikki presidentii Tiina Sanila Aikioi.</p>
<p>Suoma sámedikki ságadoalli Tiina Sanila-Aikio muittuhii ságastis bealistis sámásteami deaŧalašvuođas, vaikke dat váttis muhtumin orruge ja gáibiba diđolaš válljejumiid. Sanila-Aikio ávžžuhii buohkaid, geat juobe vehášge máhttet giela, sámástit ain, daningo muđui ođđa buolvvat eai oahpa giela iige giellasirdáseapmi joatkašuva.</p>
<p>Suoma sámediggi jugii ovttas sámedikki nuoraidráđiin nuortalaččaid ásaiduhttima 70-jagi ávvudoaluid áigge Sámás muinna -raddemearkkaid olbmuide, mearkan ja muittuhussan buohkaide ahte sáhttá sámástit nuppiin. Sámediggi lea maid sávvan ahte Sámás muinna -kampánja áigge roahkasmuvašeimmet oahpahallat nuppi sámegiela vai ain buoret gulahalašeimmet gaskaneamet. Sámediggi boahtá earret eará almmustahttit lubmasátnegirjjáža, mas lea álki oahpahallat golmma sámegiela vuođđoáššiid. Suoma Sámediggi nammadii maiddái Ijahis idja -festivála oktavuođas njeallje sámegielat giellaofelačča: Sámásteaddji – Säämsteei – Sámásteijee. Nuortalašgielat giellaofelaš Teemu Titola oassálastii Čeavetjávrri doaluide.</p>
<p>Sámás muinna -kampánja lea oassin Sámedikki doaimmaid eamiálbmogiid giellajagi oktavuođas .</p>
<p type="title">Lassidieđuid</p>
<p>Tiina Sanila-Aikio</p>
<p>ságadoalli, tlf. 010 8392192, tiina.sanila-aikio(at)samediggi.fi</p>
<p>Anne Kirste Aikio</p>
<p>gielladorvočálli, tlf 010 839 3124, anne-kirste.aikio(at)samediggi.fi</p>
</body></document>
