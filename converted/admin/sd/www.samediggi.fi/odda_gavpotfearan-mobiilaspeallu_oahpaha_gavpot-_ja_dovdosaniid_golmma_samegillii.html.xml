<document xml:lang="sme" id="no_id"><header><title>Ođđa Gávpotfearán-mobiilaspeallu oahpaha gávpot- ja dovdosániid golmma sámegillii - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2021</year><wordcount>202</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2021/08/13/odda-gavpotfearan-mobiilaspeallu-oahpaha-gavpot-ja-dovdosaniid-golmma-samegillii/?lang=dav</origFileName><parallel_text xml:lang="fin" location="uusi_gavpotfearan-mobiilipeli_opettaa_kaupunki-_ja_tunnesanastoa_kolmella_saamen_kielella.html"/><parallel_text xml:lang="smn" location="udda_gavpotfearan-moobiilspella_mattat_kaavpug-_ja_tobdosaanijd_kuulma_samikielan.html"/><parallel_text xml:lang="sms" location="odd_gavpotfearan-mobiilspeall_mattat_gaarad-_da_tabddsannoozz_kooum_saa_mkio_lle.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ođđa Gávpotfearán-mobiilaspeallu oahpaha gávpot- ja dovdosániid golmma sámegillii</p>
<p>Ohcejoga gieldda ja Sámedikki oktasaš sámegielaid gáiddusoahpahusa pilohttaprošeakta lea almmustahttán ođđa sámegielat Gávpotfearán-mobiilaspealu. Speallu lea ráhkaduvvon davvi-, anáraš- ja nuortalašgillii.</p>
<p>Gávpotfearán lea 6–8-jahkásaččaide oaivvilduvvon giellalávgunspeallu, mas spealli beassá iešguđegelágan fearániid bokte oahppat gávpot- ja dovdosániid iešguđet gávpotbirrasis. Spealli ii dárbbaš máhttit lohkat ja čállit, vai sáhttá speallagoahtit.</p>
<p>Mobiilaspealu ulbmilin lea doarjut áitatvuloš sámegielaid geavaheami ja oahppama mánáid astoáiggis. Spealu leat plánen gáiddusoahpahusprošeavtta bargit ja dan oahpaheaddjit. Davvisámegiela oahpaheaddji Satu Pieski lea duđavaš loahppabohtosii. – Spealu gávpotbirrasat hohkáhit mielde, ja spealli oahppá árgabeaisániid, mat iešguđet birrasii laktásit. Mađi eanet spealli oahppá sániid, de dađi guhkkelebbui speallu ovdána, Pieski muitala.</p>
<p>Prošeaktahoavda Hanna Helander sávvá, ahte nu máŋgasat go vejolaš luđejit spealu mánáideaset, daningo dálá áigge mánát ohppet giela álkimusat spealuid bokte. – Min mihttomearrin lea leamašan dat, ahte spealli vásiha lihkostuvvama dovdduid ja oahppá giela iešalddes, Helander muitala.</p>
<p>Gávpotfearán-mobiilaspealu sáhttá luđet Google Play -gávppis ja AppStores. Spealu davvisámegielat jietnan lea Juulienna Näkkäläjärvi, anárašgielat fas Satu Aikio ja nuortalašgielat Sisko Hilkka Fofonoff. Spealu lea ráhkadan oululaš LudoCraft Oy.</p>
<p>Android Play Store: https://play.google.com/store/apps/details?id=com.LudoCraft.Gavpotfearan iOS : https://testflight.apple.com/join/VlOY5hPi</p>
<p>Lassedieđut:</p>
<p>Satu-Marjut Pieski, satu.pieski@edu.utsjoki.fi , 040 546 6514</p>
<p>Hanna Helander, hanna.helander@edu.utsjoki.fi , 040 701 2094</p>
<p>Anni-Sofia Niittyvuopio, anni-sofia.niittyvuopio@samediggi.fi , 040 584 3098</p>
</body></document>
