<document xml:lang="sme" id="no_id"><header><title>Sámekulturguovddážiid doaimma galgá sihkkarastit - Samediggi</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2022</year><wordcount>276</wordcount><conversion_status type="standard"/><availability><free/></availability><multilingual/><origFileName>https://www.samediggi.fi/2022/10/31/samekulturguovddaziid-doaimma-galga-sihkkarastit/?lang=dav</origFileName><parallel_text xml:lang="fin" location="saamelaiskulttuurikeskusten_toiminta_taytyy_turvata.html"/><parallel_text xml:lang="smn" location="samikulttuurkuavdai_tooima_kalga_turvid.html"/><parallel_text xml:lang="sms" location="saa_mkulttuurkooskoozzi_taimm_mos_fe_rttai_tuorvvad_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámekulturguovddážiid doaimma galgá sihkkarastit</p>
<p><em type="italic">Sámediggi doarjala oahpahus- ja kulturministeriijai ovttaveardásaš ja olahahtti sámekultuvrra ovddideami dihtii. Sámeservoša buresveadjimii hui dehálaš kulturguovddážiid doaimma ruhtadeami galgá sihkkarastit, vuoi sámiid kulturbálvalusat livčče eallinfámolaččat ja buohkaid olámuttos. </em></p>
<p>Sámedikki vuollásažžan doaibmi guovddážiin lea stuorra mearkkašupmi ealli sámekultuvrra ja sámeservoša buresveadjima ovddideamis. Filbmaguovddáš Skábma, mánáidkulturguovddáš Mánnu ja Sámemusihkkaguovddáš leat dorjon sihke sámiid kulturidentitehta ja maiddái lasihan sámedáidagiid oidnoma. Dát doaimmat leat mearkkašan olu erenomážit sámemánáide ja – nuoraide, nu sámeguovllus go dan olggobealdege.</p>
<p>-Jos eat oaččo doarvái ruhtadeami, bissána ovdamearkan mánáidkulturguovddáš Mánu doaibma ollásit boahtte jagi, dasgo ruhtadeapmi reahkká dušše bargi bálkágoluide. Dalle buot fysalaš doaibma rievdá plánenbargun, mii ii leat šat jierpmálaš vuohki. Lean fuolas, ollašuvvetgo sámemánáid vuoigatvuođat, jos sidjiide ii leat giela ja kultuvrra mieldásaš iežas doaibma fállun, gávnnaha sámi mánáidkulturguovddáža guhkesáigásaš bargi Petra Magga-Vars.</p>
<p>Dálá ruhtadeapmi ii atte vejolašvuođa guovddážiid dievasmearálaš doibmii, eaige dat bastte almmá lasseruhtadeami haga fállat bálvalusaid ovttaveardásaččat dahje ovddidit boahttevaš bargguset. Sámediggi doarjalage oahpahus- ja kulturministeriijai, ahte guovddážiid doaibma sihkkarastošii maiddái boahttevuođas.</p>
<p type="title">Duodjeakademiija álggaheapmi lea dehálaš</p>
<p>Dálá guovddážiid lassin lea dehálaš beassat joatkit maiddái Duodjeakademiija barggu. Eanodaga gielddain ovddiduvvon prošeavttas lea leamaš mihttomearrin nannet duddjončehppodaga ja ráhkadit ođđa bargosajiid, sihke Eanodagas ja olles Sámeguovllus.</p>
<p>-Sámekulturguovddážiid ja Duodjeakademiija doaimmaid sihkkarastin lea erenomáš dehálaš. Akademiija čohkken máŋggabuolvvat biras nannešii maiddái oktasašbarggu Ruoŧa ja Norgga duodječehpiiguin, lohká Sámedikki ságajođiheaddji Tuomas Aslak Juuso.</p>
<p>Akademiija ordnen kurssat ealáskahttet sámekultuvrra ja nannejit duddjondáiddu sirdáseami buolvvas nubbái. Ovdal ruovttus ja lagašbirrasis sirdásan dáiddut eaktudit dál doarjjan aktiivvalaš doarjjadoaimmaid. Sámedikki mihttomearrin lea oažžut Duodjeakademiija Sámedikki kulturguovddášdoaimma oassin.</p>
<p>Loga Sámedikki bivdaga buorebut olahahtti, dásseárvvolut sámekultuvrra ovddideami várás</p>
<p type="title">Lassedieđut:</p>
<p>Tuomas Aslak Juuso Ságajođiheaddji tel. 040 687 3394 tuomas.juuso@samediggi.fi</p>
<p>Doaimmajođiheaddji Petra Biret Magga-Vars tel. 040 7325503 petra.magga@samediggi.fi</p>
</body></document>
