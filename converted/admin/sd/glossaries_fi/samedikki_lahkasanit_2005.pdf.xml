<document xml:lang="sme" id="no_id"><header><title>Láhkasánit</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2005</year><wordcount>320</wordcount><conversion_status type="standard"/><availability><free/></availability><origFileName>http://www.samediggi.fi/index.php?option=com_docman&amp;task=doc_download&amp;gid=1595&amp;Itemid=10</origFileName><parallel_text xml:lang="fin" location="samedikki_lahkasanit_2005.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision$; </version></header><body><p><em type="bold">2 / 125 </em></p>
<p><em type="bold">Ovdasátni </em></p>
<p>Dát sátnelistu lea čohkkejuvvon álgoálggos Sámedikki skuvlen- ja oahppomateriálalávdegotti bargun. Dan maŋŋel Sámi giellaráđđi lea Davviriikkalaš giellaráđi juolludan prošeaktaruđa vehkiin gárvvistan sátnelisttu almmustahttima várás. Sátnelisttu čohkkejeaddjin ja prošeaktabargin lea leamaš Oula Valkeapää ja fágalaš áššedovdin barggus lea leamaš mielde Esko Aikio.</p>
<p>Maiddái Ruovttueatnangielaid dutkanguovddáš lea oassálastán giellaáššedovdin dán bargui.</p>
<p>Prošeavtta ulbmilin lea leamaš čohkket láhkasátnelisttu, mii logahallá alfabehtalaš ortnegis suorggi spesiálasániid ja tearpmaid.</p>
<p>Sátnelisttus ohcansánit leat suomagillii ja vástagat davvisámegillii, ruoŧagillii ja dárogillii. Sámegiella lea biddjon vuosttamužžan prošeaktahistorjjálaš ja geavatlaš sivaid dihtii. Muđui vásttasániid ortnet vástida Tekniikan Sanastokeskus tearbmabáŋkkus geavahuvvon ortnega.</p>
<p>Láhkarievdademiid dihtii boarásmuvvan sániid maŋŋái lea biddjon násti ruođuid sisa (omd. “ <em type="bold">puolustusneuvosto (*) </em>”). Dákkár sánit leat oalle olu ee. hovdenláhkaásaheami ollislaš ođasmahttima sivas. Dákkár boarásmuvvan sániid ii goittotge leat leamaš dárbbašlaš guođđit eret sátnelisttus, go dat gávdnojit ain omd. váidalusáššiid ja láhkaevttohusaid oktavuođas. </p>
<p>Suomagielat ohcansániid maŋŋái lea biddjon čujuhus ng. báldadoahpagiidda, omd. “ <em type="bold">adoptiolapsi </em>(vrt. kasvattilapsi, ottolapsi)” sihke synonymaide (omd. <em type="bold">akkusatorinen periaate </em>(ks. syyteperiaate)”. </p>
<p>Sámegielat sániid dáfus lea merkejuvvon buoiduduvvon bustávain dat sánit, mat ávžžuhuvvojit geavahit dalle go geavahusas livččejit eanet molssaeavttolaš sánit. Muhtin sániid maŋŋái lea ruođuid sisa biddjon oanádusain merkejuvvon, jus sáni geavahit dušše Norggas (Nor), Ruoŧas (Sve) dahje Suomas (Fin). Jus sáni maŋis ii leat dákkár merkejupmi, de dat geavahuvvo oppa davvisámegielat guovllus.</p>
<p>Ruoŧagielat oasis lea sániid maŋŋái ruođuid sisa biddjon oanádusain merkejuvvon Suoma beale ruoŧagielat (Fin) ja Ruoŧa beale ruoŧagielat (Sve) sánit. Jus sáni maŋis ii leat dát merkejupmi, de dan geavahit olles giellaguovllus.</p>
<p>Dárogielat oasis váttisvuohtan lea leamašan dat, ahte eai leat doarvái luohtehahtti gáldut. Váttisvuohtan lea leamašan maiddái, ahte geavahusas ii leat leamašan dakkár áššedovdi, gii hálddaša dárogiela dievaslaččat. Dasa lassin galgá váldit vuhtii, ahte norgalaš servodat earrána suopmelaš servodagas čielgasit eanet go ruoŧŧelaš servodat, go jurddašit láhkageavahusa ja vuoigatvuođalaš institušuvnnaid. Dán sivas ja suorggi spesiálasátnegirjjiid váiluma dihtii dárogielat vástagat leatge mánggaid sániid bokte buorebutge muhtinlágán lahkaárvvut go dievaslaš jorgalusat. Muhtin sániide ii goittotge leat dárogielat vástagat.</p>
</body></document>
