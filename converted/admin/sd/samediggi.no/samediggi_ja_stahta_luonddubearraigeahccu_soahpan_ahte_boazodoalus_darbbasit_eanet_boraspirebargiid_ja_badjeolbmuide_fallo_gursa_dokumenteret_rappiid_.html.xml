<document xml:lang="sme" id="no_id"><header><title>Sámediggi ja Stáhta luonddubearráigeahčču soahpan ahte boazodoalus dárbbašit eanet boraspirebargiid ja badjeolbmuide fállo gursa dokumenteret ráppiid  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>427</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-og-sno-enige-om-at-reindriften-trenger-flere-rovviltkontakter-og-at-reineiere-skal-fa-opplaring-i-a-dokumentere-kadavre.16172.aspx?sprak=12</origFileName><parallel_text xml:lang="nob" location="sametinget_og_sno_enige_om_at_reindriften_trenger_flere_rovviltkontakter_og_at_reineiere_skal_fa_opplaering_i_a_dokumentere_kadavre.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggi ja Stáhta luonddubearráigeahčču soahpan ahte boazodoalus dárbbašit eanet boraspirebargiid ja badjeolbmuide fállo gursa dokumenteret ráppiid</p>
<p><em type="italic">Sámediggeráđis Hans Ole Eiras (Gb) lea leamaš čoahkkin Stáhta Luonddubearráigeahčuin (SNO) mannan bearjadaga. Sámedikki bealis čilgejedje makkár váikkuhusat leat go leat menddo unnán bargit geat barget boraspireáššiiguin Romssas ja Finnmárkkus. Eira maid čilgii makkár vahágat leat boazodoalus boraspiriid dihte ja dán čoahkkimis besse maid badjeolbmot muitalit vásáhusaideaset birra. </em></p>
<p>Hans Ole Eira, Anne-Marie Gaino ja Jørn Gunnar Olsen Sámedikkis. Ken Gøran Uglebakken ja Jan Paul Bolstad SNO:s. Boazodoallit Mikkel Andreas M. Eira ja Anders Nils N. Buljo.     Sámediggái leat máŋggas čilgen ahte man ollu váilivuođat leat ortnegiin dokumenteret ráppiid sihke Romssas ja Finnmárkkus ja badjeolbmot leat duhtameahttumat ortnegiin ahte ieža šaddet fievrridit boraspireborron ráppiid márkanii dokumenterehit daid.</p>
<p>Sámediggeráđđi Hans Ole Eira jearai čoahkkimis ahte lea go vejolaš rievdadit dálá ortnega mii lea Stáhta luonddubearráigeahčus. Čoahkkimis čielggai ahte SNO bálkáha eambbogiid bargat boraspirevahágiiguin Finnmárkkus, erenoamážit guovlluin gos boazodoallu lea váldoealáhussan. Dálvveáigge hástalusat leat guhkes gaskat ja garra dálkkit, mii dagaha ahte SNO bargiin lea leamaš váttis vuolgit go ožžot dieđuid ahte boraspiret spedjet.</p>
<p>Eira maid cuiggodii go badjeolbmot ieža gártet fievrridit ráppiid vulos siiddain ja nu manahit goappaš bealit dehálaš duođaštusaid. Boraspire luottaid guorran lea dehálaš ja maiddái ferte buorebut dokumenteret ahte leatgo bohccot goddon boraspiriide vai leat go eará sivat. Muohttagis sáhttá vuohttit dahje guorrat varraluottaid ja oaidná maid muohttagis mo eallit leat viggan heakkain báhtarit boraspiriin. Dákkár duođaštusat leat dehálaččat badjeolbmuide go lea sáhka buhtadusaid doallevašvuođa máksimis.</p>
<p>Stáhta Luonddubearráigeahčču deattuhii ahte sii čuvvot iežaset njuolggadusaid ja dávjá de manahit ráppiid duođaštusaid dálkkiid geažil. Garra biekkat ja muohtti jávista duođaštusaid. Áidna vuohki lea guorrat ja ohcat ráppiid, mas sáhttá oaidnit duođaštusaid mo eallit leat jápmán, ovdamearkka dihtii leago boraspire leamaš sálvan gitta.</p>
<p>– Lea buorre go SNO bálkáha eambbogiid bargat boraspireáššiiguin Finnmárkkus ja sáhtále leat vel eambbogat geat barget boraspireduođaštusaiguin. Lea gal buorre álgu go SNO sáddegoahtá eambbogiid dokumenteret vahágiid. Dokumenteren ferte leat ollislaš, dadjá sámediggeráđđi Hans Ole Eira.</p>
<p>Čoahkkimis lei maid fáddán mo sáhttet oahpahit badjeolbmuid vai buorebut máhttet dokumenteret ja govvet ráppiid ja luottaid. SNO bivdá ahte orohagat váldet njuolgga oktavuođa singuin vai dokumentašuvdnagurssaid sáhttet lágidit.</p>
<p>Oasseváldit besse maid oaidnit mo ráppiid obduserejit, go Lákkonjárggas lea aiddo okta siida massán máŋga miesi boraspiriide.</p>
<p>– Juohke čavčča vásihit badjeolbmot ahte boraspiret goddet misiid ja dat dáhpáhuvvá čohkkenáigge dál čakčat go lea miessemearkun. Leat gávdnan ollu ráppiid, maid goaskimat ja albasat leat goddán. Ádden bures go ollugat váivašuvvet go vaháguvvet ja lea gal buorre ahte SNO bálkáha eambbogiid ja vuoruhišgohtet oahpahit dokumenterema. Sámedikkis čuovvulahttit máŋga eará ášši mii guoská boraspirevahágiidda, dadjá Eira.</p>
</body></document>
