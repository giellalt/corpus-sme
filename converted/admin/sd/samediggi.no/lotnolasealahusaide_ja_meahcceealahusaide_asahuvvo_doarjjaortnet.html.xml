<document xml:lang="sme" id="no_id"><header><title>Lotnolasealáhusaide ja meahcceealáhusaide ásahuvvo doarjjaortnet - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>260</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/etablerer-stotteordning-for-kombinasjons-og-utmarksnaringer.17890.aspx?sprak=12</origFileName><parallel_text xml:lang="nob" location="etablerer_stotteordning_for_kombinasjons-_og_utmarksnaeringer.html"/><parallel_text xml:lang="sma" location="daarjoeoornegh_kombinasjovne-_jih_miehtjiesjieliemidie_tseegkie.html"/><parallel_text xml:lang="smj" location="dallat_doarjjaardnigav_tjoahkke-_ja_alggoednamaeladusajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Lotnolasealáhusaide ja meahcceealáhusaide ásahuvvo doarjjaortnet</p>
<p><em type="italic">Sámediggeráđđi evttoha ahte ásahuvvo sierra doarjjaortnet lotnolas- ja meahcceealáhusaid várás. Bušeahttaevttohusas 2022 evttohuvvo ahte várrejuvvo 1,5 miljon ru dán ortnegii. </em></p>
<p>– Meahccebuktagat leat earret eará buorre, báikkálaš ja ceavzilis biebmu. Daid herskuid mii háliidat earáid ge borramušbevddiide, dadjá sámediggepresideanta Silje Karine Muotka.</p>
<p>Danne evttoha son vuosttaš bušeahtas go lea sámediggepresideanta ahte sii geat barget meahccedoaluin ealáhussan álkibut sáhttet gávdnat ekonomalaš doarjaga.</p>
<p>– Resurssat leat stuorrát ja vejolašvuohta hui stuoris. Jurddaš ollu vejolašvuođaid maid muorjjit ja sáivaguollebivdu addet. Mii áigut doarjut sin geat nana ruohttasiiguin sámi árbevieruin ja kultuvrras áŋgiruššet eallit meahcceealáhusaiguin. Dat čujuha boahtteáigái ja lea guoddevaš, dadjá Muotka.</p>
<p>Áŋgiruššan dán ortnegis lea vuođđoealáhusaid lotnolasdoaibma.</p>
<p>– Midjiide mearrasámiide lea guolástusboanda čeavlás ásahus. 2022:s leat ealáhusheiveheami vejolašvuođat vel stuorát go ovdal, ja mii áigut leat mielde, dadjá Muotka.</p>
<p>Ortnet boahtá das go sámediggeráđđi rievdada vuođđoealáhusdoarjaga.</p>
<p>– Dalle go ovdal lei doarjjaortnet buot vuođđoealáhusaide, de bohtet dál sierra ortnegat eanadollui, boazodollui, guolástussii ja lotnolas- ja meahcceealáhusaide, muitala Runar Myrnes Balto, sámediggeráđđi geas lea ovddasvástádus bušeahtas.</p>
<p>Son dadjá ahte dál šaddá álkit sidjiide geat áigot ohcat.</p>
<p>– Mii háliidat ahte galgá leat álki sihke gávdnat doarjjaortnegiid, erenoamážit oažžut geahčastaga vuoruhemiin ja njuolggadusain. Doaivumis dat buvttiha vel eanet ohcamiid. Vuođđoealáhusain galget leat buorit rámmaeavttut Sámis, ja dat lea oassi min politihkalaš prošeavttas fuolahit das boahttevaš jagiin, dadjá Myrnes Balto, loahpas.</p>
<p>Jagi 2022 bušeahtta meannuduvvo Sámedikki plána- ja finánsalávdegottis 47. vahkus ja mearriduvvo Sámedikki dievasčoahkkimis 49. vahkus.</p>
<p><em type="italic">Jearahallama addá sámediggepresideanta Silje Karine Muotka (NSR), +47 984 87 576, silje.karine.muotka@samediggi.no ja/dahje sámediggeráđđi Runar Myrnes Balto (NSR), +47 977 73 778, runar.myrnes.balto@samediggi.no </em></p>
</body></document>
