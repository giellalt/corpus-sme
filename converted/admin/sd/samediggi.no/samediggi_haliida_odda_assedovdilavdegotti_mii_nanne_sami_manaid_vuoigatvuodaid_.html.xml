<document xml:lang="sme" id="no_id"><header><title>Sámediggi háliida ođđa áššedovdilávdegotti mii nanne sámi mánáid vuoigatvuođaid  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>303</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametinget-vil-ha-et-nytt-ekspertutvalg-som-styrker-rettighetene-til-samiske-barn.21708.aspx?sprak=12</origFileName><parallel_text xml:lang="nob" location="sametinget_vil_ha_et_nytt_ekspertutvalg_som_styrker_rettighetene_til_samiske_barn_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi háliida ođđa áššedovdilávdegotti mii nanne sámi mánáid vuoigatvuođaid</p>
<p><em type="italic">Máhttodepartemeanta lea bargame oččodit eanet fámu ja válddi priváhta mánaidgárdesuorggis suohkaniidda. Sámediggi vástida ahte sámi mánáid rievttit mánáidgárdelága vuođul fertejit nannejuvvot ja čielgasit boahtit ovdan seamma proseassas. – </em><em type="italic">Nu go láhka lea dál, de dat eahpečielggas. Mii dárbbašit áššedovdilávdegotti mii sáhttá buoridit lága, dadjá sámediggeráđđi Mikkel Eskil Mikkelsen (NSR). </em></p>
<p>Hurdal-julggaštusas lohká ráđđehus ahte áigu "addit suohkaniidda stuorit vejolašvuođa stivret ruhtadeami ja gáibádusaid priváhta mánaidgárddiide seammás go ráđđehus čuovvula storberget- lávdegotti evttohusa rievdadit priváhta mánaidgárddiid ruhtadeami."</p>
<p>Sámediggi dáhttu ahte dát čuovvuluvvo viidáseappot áššedovdilávdegotti bokte, mii dárkkista sámi mánáid vuoigatvuođaid mánáidgárdelágas.</p>
<p type="title">Eahpečielga láhkamearrádusat</p>
<p><em type="italic">Mikkel Eskil Mikkelsen     </em>Mikkelsena mielas eai veahket dálá láhkamearrádusat man ge ládje suohkaniid sin barggus sámi mánáiguin. Lága sátnádat cealká ahte lea suohkaniid ovddasvástádus ahte mánáidgárddit sámi suohkaniin <span type="quote">"huksejuvvojit"</span> sámi mánáid giela ja kultuvrra ektui, ja eará suohkanat galget <span type="quote">"láhčit dili"</span> giela ja kultuvrra ovdáneapmái. </p>
<p>–ahte dan sáhttá dulkot vaikke movt. Ii veahket gean ge ahte láhkamearrádus lea eahpečielggas, ii suohkana, váhnemiid iige mánáid. Maid mearkkaša <span type="quote" xml:lang="fin">"hukset"</span> dahje <span type="quote">"láhčit dili"</span> sámi gillii ja kultuvrii? Sátnádat ii atte buori vuođu oadjebas ja buori mánáidgárdái sámi mánáide, ja fálaldagat šaddet iešguđetláganat riikkas, dadjá Mikkelsen.</p>
<p type="title">Dáhttu áššedovdilávdegotti</p>
<p>Maŋemus jagiid leat máŋggas geahččalan gávnnahit mii sámi mánáidgárdi duohtavuođas lea, movt sii barget ja mii lea sámi mánáidgárddiid vuođđu. Mikkelsen dadjá ahte dán máhtu álkit sáhttá fievrridit áššedovdilávdegoddái mii fas sáhttá evttohit rievdadit mánáidgárdelága.</p>
<p>– Lea stuora ávkin mánáidgárdeeaiggádiidda diehtit juste mii lea sámi mánáidgárdi, ja ahte leat čielga mihtut movt nannet giela, kultuvrra ja identitehta. Áššedovdilávdegoddi sáhttá čohkket visot dán máhtu, ovttas KS:in, sámi fágaolbmuiguin ja mánáidgárdesurggiin muđui, evttohan dihte ođđa láhkateavstta ja evttohit doaimmaid mat nannejit suohkana vejolašvuođa lihkostuvvat sámi mánáidgárdedoaimmain. Jáhkán olu suohkanat háliidit čielga láhkamearrádusa ja doaibmaevttohusaid, dadjá Mikkelsen.</p>
<p><em type="italic">Gažaldagaid dahje jearahallama addá sámediggeráđđi Mikkel Eskil Mikkelsen (NSR), tlf. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
