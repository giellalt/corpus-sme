<document xml:lang="sme" id="no_id"><header><title/><genre code="admin"/><author><unknown/></author><wordcount>196</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.samediggi.no/layout/set/print/Kultureallin/Daidda-ja-kulturbargu/Lagabui-6-8-miljon-ruvnnu-daiddariidda</origFileName><parallel_text xml:lang="nob" location="6-8-millioner-kroner-til-samiske-kunstnere.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Lagabui 6,8 miljon ruvnnu dáiddáriidda / Dáidda – ja kulturbargu / Kultureallin / Sámediggi - Sametinget</p>
<p type="title">Lagabui 6,8 miljon ruvnnu dáiddáriidda</p>
<p>04. Skábmamánnu 2013</p>
<p>Sámediggi ja Samisk Kunstnerråd/Sámi Dáiddárráđđi (SDR)leat soahpan eanedit doaibmi dáiddáriid bargostipeandarámma. Várrepresideanta Henrik Olsen lea duhtavaš šiehtadusain, muhto hástala gielddaid ja fylkkagielddaid váldit badjelasaset stuorát ovddasvástádusa.</p>
<p>- Sámediggeráđđái lea leamaš deaŧalaš nannet doaibmi dáiddáriid ja seammás váikkuhit buriid rámmaid Sámi Dáiddárráđi bargui. Šiehtadusa rámmat mearkkašit dárbbašlaš rámma dasa ahte nannet sámi dáidaga, dadjá várrepresideanta Henrik Olsen.</p>
<p>Sámediggeráđđi ja SDR leat dál šiehtadan deaivvadit jahkásaš gulahallančoahkkimii. Áigumuššan lea ásahit arena gos sáhttá digaštallat oppalaš dáidda- ja kulturpolitihkalaš doaibmabijuid ja hástalusaid. Henrik Olsen dadjá ahte buorre gulahallan dáiddáriiguin ja dáiddárorganisašuvnnaiguin lea hui deaŧalaš buori dáidda- ja kulturpolitihkkii.</p>
<p><em type="bold">- Háliidan deattuhit ahte sámi dáidda ja kultuvra ii leat dušše Sámedikki ovddasvástádus. Mii háliidit hástalit gielddaid, fylkkagielddaid ja stáhta eiseválddiid maiddái váldit badjelasaset oasiset sámi dáidaga ja kultuvrra ovddideamis. </em></p>
<p>2014 dáiddáršiehtadusas lea 6.87 miljon ruvdnosaš rámma, mii lea 350.000 ruvdnosaš lassáneapmi gustovaš 2013 šiehtadusa ektui. Bargostipeanda doaibmi dáiddáriidda, doaibmadoarjja SDR:i ja dáiddárorganisašuvnnaide gullet šiehtadusa vuoruhemiide. Vuoruhuvvon leat maiddái SDR fágakonsuleanttat ja bargu ovddidit eanet fágalašvuođa dáiddašlájaid siskkobealde.</p>
<p><em type="bold">Gulahálli </em>Várrepresideanta Henrik Olsen. tel. +47 907 75 219 </p>
</body></document>
