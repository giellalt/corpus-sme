<document xml:lang="sme" id="no_id"><header><title>Sámediggi lea duhtavaš Stuorradikki dieđáhusain mo ovdánahttit ealáhusaid sámi báikegottiin ja báikkálaš dásis - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>400</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-er-tilfreds-med-at-stortingsmeldingen-om-naringsgrunnlag-for-levende-samiske-lokalsamfunn-presenteres-16-06-21.15304.aspx?sprak=12</origFileName><parallel_text xml:lang="nob" location="sametinget_er_tilfreds_med_at_stortingsmeldingen_om_naeringsgrunnlag_for_levende_samiske_lokalsamfunn_presenteres_16_06_21.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggi lea duhtavaš Stuorradikki dieđáhusain mo ovdánahttit ealáhusaid sámi báikegottiin ja báikkálaš dásis</p>
<p>Gaskavahku, geassemánnu 16.06.21, almmuha stáhtaráđđi, Linda Hofstad Helleland, gielda- ja ođasmahttindepartemeanttas stuorradiggedieđáhusa sámi báikkálašservodaga ealáhusvuođus. Dieđáhus lea erenoamáš ovttasbargu Gielda- ja ođasmahttindepartemeantta ja Sámedikki gaskkas. Dieđáhus almmuhuvvo Snåases gaskavahku.</p>
<p>- Dán áššis lea leamaš ovttasbargu gaskkal departemeanta ja Sámedikki, muhto mii fertet mieđihit ahte eat leat gávdnan čovdosiid dain váttis áššiin, numo sisabahkkemiid ektui. Dát guoská bieggamilluide, ruvkedoaimmaide ja go áigot mearrasámi guovllu merrii vurket ruvkebázahusaid, lohká sámediggeráđđi Silje Karine Muotka (NSR).</p>
<p>Dieđáhusa ovttasbarggus lea Sámediggi váikkuhan evttohusaiguin ja mearkkašumiiguin mat leat oassin dieđáhusas. Dát oktasaš dieđáhusbargu lea easka álgodásis ja proseassa ovdánahtto dađis. Sámediggi vásiha ahte dán jagáš dieđáhusain lea leamaš buorre ovttasbargu ja gulahallan, eanet go duoid ovddit jagiid. Dát buorre ovttasbargu vuhtto dieđáhusas.</p>
<p>- Dieđáhusas čilgejuvvojit dat buorit ovdánahttindoaimmat sámi guovlluin, mo árbevierut ja innovašuvdna leat oassin sámi ealáhusaid ovdáneamis. Čilgejuvvo maiddái mo sámi kultuvra ja kulturárbi lea vuođđun ođđa ealáhusain, ja seammás de maid čilget mat leat min guovllu hástalusat, dadjá Muotka.</p>
<p>Dieđáhusas čilgejit makkár erenoamáš hástalusat leat sámi guovlluin, erohusat leat stuorát čoahkkebáikkiid ektui. Márkka lea unnit ja leat guhkes gaskkat. Infrastruktuvra ii leat seamma bures ovdánan ja johtalusfálaldagat leat heajubut. Dát heađušta mobilitehta. Ruhtaháhkan lea heajut ja dát váikkuha investeremiidda.</p>
<p>Sámediggi muittuha ahte sámi guovlluin juo lea garra gižžu eatnamiid alde gos leat sámi árbevirolaš ja kulturguoddi sámi ealáhusat. Boazodoalu ja bieggamillut gilvalit daid seamma guovlluid alde olles Sámis.</p>
<p>- Bieggamilluid huksemat váldet stuorra oasi dain guovlluin mat leat áibbas dárbbašlaččat ealáhusas. Boazodoalus gártet bieggamilloprošeavttaiguin gilvalit daid seamma duottarguovlluid alde, dadjá Muotka. Dáin báljes guovlluin lea biegga, mii lea dehálaš bieggafápmui, muhto dát seamma guovllut leat maid buorit bajos- ja bálggoseatnamat, ja dat leat hui dehálaččat elliide.</p>
<p>Stuorradiggedieđáhusas árvaluvvo maid investerenfoanda Davvi-Norgii, mii maid lea namuhuvvon davviguovlludieđáhusas ja mii lea vuđolit guorahallon davviguovllufierpmádagain, mas sihke Sámediggi, departemeanttat ja davimus fylkkat oassálastet.</p>
<p>- Lea illudahtti oaidnit ahte ráđđehus oaidná dárbbu ásahit eambbo foanddaid Davvi-Norgii, ja seammás oaidná Sámediggi maid dárbbu ásahit foandda mii lea heivehuvvon guoddevaš ealáhusovdáneapmái álgoálbmotguovlluin. Nu gohčoduvvon presåkorn- ja såkornfoanddat mat sáhttet váldit stuorát riskkaid go eará ruhtadeaddjit ja maid maiddái lea álgoálbmotdimenšuvdna, sáhttet ruhtadit ja investeret fitnodagaide ja ealáhusdoaimmaide main lea potensiála, dadjá Muotka.</p>
<p>Politihkalaš ráđđeaddi Maja Kristine Jåma (NSR) ovddasta sámediggeráđi almmuheamis.</p>
<p>Jus háliidat jearahallama dahje jus leat gažaldagat, de váldde oktavuođa sámediggeráđiiin Silje Karine Muotkain, mob. +47 984 87 576, silje.karine.muotka@samediggi.no. Govaid sus gávnnat dáppe: https://www.flickr.com/photos/samediggi/albums/72157687389005730</p>
</body></document>
