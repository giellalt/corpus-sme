<document xml:lang="sme" id="no_id"><header><title>Sámediggepresideantta sáhkavuorru sámediggeráđi doaibmadieđáhussii, njukčamánnu 2021 - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>850</wordcount><conversion_status type="standard"/><availability><free/></availability><multilingual/><origFileName>https://sametinget.no/politikk/taler-og-innlegg/sametingspresidentens-tale-til-sametingsradets-beretning-om-virksomheten-mars-2021.13482.aspx?sprak=12</origFileName><parallel_text xml:lang="nob" location="sametingspresidentens_tale_til_sametingsradets_beretning_om_virksomheten_mars_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggepresideantta sáhkavuorru sámediggeráđi doaibmadieđáhussii, njukčamánnu 2021</p>
<p>Loga sámediggepresideantta Aili Keskitalo sáhkavuoru sámediggeráđi doaibmadieđáhusa oktavuođas dievasčoahkkimis njukčamánu 09. b. 2021.</p>
<p>Čoahkkinjođiheaddji, Sametingspresident Aili Keskitalo</p>
<p>Lea imaš jurddašit ahte diibmá dán muttos áigge, leimmet mii buohkat čoahkkanan dievasčoahkkimii nu mo dábálaččat, muhto vahkku maŋŋel rievddai buot, ja ii mihkkege lean šat dábálaš. Amas vierissátni <span type="quote">“lockdown”</span> šattai oahpis doaba. Jagi maŋŋel leat mii ain erenoamáš ja duođalaš dilis, nuppástuvvan koronavirus leavvá dál ollu sajiin Norggas, maiddái sámi guovlluin. Odne buktá ráđđehus ođđa rávvagiid ja gohččumiid mat fas váikkuhit min eallimiidda. Mun sávan earret eará ahte ráđđehus ii fas hehtte rádjabargiid rasttildeames riikarájáid.</p>
<p>Mii diehtit mo davviriikkaid garra mátkeráddjehusat koronadilis leat negatiivvalaččat čuohcan sámi rádjaguovlluide, ja Sámediggi lea leamaš čielggas dán áššis, maiddái davviriikkaid ministariiguin dán áigodagas. Munnje addá goit buori dovddu go gulan ahte boahkuheapmi lea dál buori láhkai jođus sámi guovlluin, dat addá doaivaga ahte mii fas fargga beassat vásihit dan dili mii lei ovdal go njoammudávda jorralahtii máilmmi vulos oivviid. Mun váimmustan sávan ahte dát dievasčoahkkin lea min maŋimuš digitála deaivvadeapmi, ja mun illudan dassái go fas leat buohkat čoahkis.</p>
<p>Maŋimuš jahki lea leamaš hástaleaddji ollugiidda. Sámediggeráđđi lea dán áigodagas vel eanet bargan dan ovdii ahte nannet min iežamet sámi ealáhusaid ja láhčit dili daidda geat dárbbašit nuppástuhttit doaimmaideaset. Vássán jahki lea muittuhan biebmooadjebasvuođa árvvu: mii dárbbašat nannet báikkálaš biebmobuvttadeami, hukset vel eanet ceavzilis ealáhusaid Sámis mat váikkuhit min birgemii.</p>
<p>Dál leat mii gieskat álggahan barggu fitnodatovddidanprográmmain Faamoe Báikkálášbiebmu, man ulbmilin lea nannet báikkálaš biebmoguossohanbáikkiid gánnáhahttivuođa ja movttiidahttit sin geavahit báikkálaš biepmuid vuođđoávnnasin. Dát fitnodagat leat lunddolaš čoahkkanansajit, bargoaddit ja biebmokulturlágideaddjit. Prográmma álggahuvvo Kárášjogas, Guovdageainnus, Porsáŋggus, Deanus ja Unjárggas, ja mun illudan oaidnit mo dat ovdána.</p>
<p>Dievasčoahkkin galgá maiddái dán čoahkkimis meannudit Sámedikki cealkámuša eanadoallošiehtadallamiidda. Dás leat mii deattuhan man dehálaš lea doalahit guhkes áigásaš perspektiivva davviguovllu eanandoalus. Mii leat fuolas go eanet ja eanet biebmobuvttademiid sirdet davviguovlluin máttás. Dat addá hui eahpeoiddolaš váikkuhusaid: šaddá váddáseappot ákkastit ealli eanadoalu hárrái Davvi-Norggas. Go bisuhat joatkkareidema davvin, de sihkkarastojuvvo báikkálaš biebmogálvobuvttadeapmi ja lassin movttiidahttit earáid ovddidit ođđa buktagiid main lea ávki olles riikii vel lassin sámi servodahkii.</p>
<p>Čoahkkinjođiheaddji, Dán mánu loahpas lágida Sámediggi vuosttaš sámi karriearakonferánssa digitálalaččat, masa mii leat bovden sámegielat joatkkaskuvllaohppiid searvat. Sámediggi dáhttu veahkkin láidestit sámi nuoraid karriearaválljemis ja juohkit dieđuid fidnovejolašvuođaid birra, ja seammás movttiidahttit nuoraid doalahit ja ovdánahttit sámegielgelbbolašvuođa.</p>
<p>Mu cealkámuš sámi nuoraide, go deaivvadan singuin njukčamánu 25. beaivvi, lea ahte sámi servodat dárbbaša sin. Mis lea dárbu sámegielat fágagelbbolašvuhtii buot servodatsurggiin. Sámegielgelbbolašvuohta lea nana ja dárbbašlaš máhttu maiddái min boahtteáigásaš sámi servodagain, ja mii dárbbašit din. Boahtteáigi dárbbaša ahte eanemus lági mielde dis sámi nuorain válljebehtet alit oahpu ja geavahehpet iežadet sámegielgelbbolašvuođa viidáseappot iežadet fidnokarriearas. Jus nu dahkabehtet, de lehpet investereme sihke iežadet boahtteáigái ja lehpet mielde ovdánahttime sámi servodaga.</p>
<p>Ráđđehus galgá 2023 rádjai kártet gelbbolašvuođadárbbuid servodagas, ja Sámediggi lea searvan gelbbolašvuođadárbbu kártenbargui sámi servodagas. Dát bohtosat šaddet maiddái sámi politihkkariidda ávkkálaččat go galget dihkkádit geainnu ovddas guvlui sámi álbmoga buorrin boahtteáiggis.</p>
<p>Seammás háliidan maid ávžžuhit buohkaid, leaš dál nuorra vai eallilan olmmoš, dieđihit sámegielgelbbolašvuođa álbmotregistarii. Dan dagat hui álkit neahta bokte. Dan láhkái sáhttit mii buohkat leat mielde nanneme diehtovuođu ja ollislaš gova sámegielgelbbolašvuođas Norggabeale. Dat ges boahtá midjiide buohkaide ávkin, go dat sáhttet bidjat vuođu boahttevaš giellavuoruhemiide- ja giellapolitihka hábmemis.</p>
<p>Čoahkkinjođiheaddji, Ikte lei Ovttastuvvan Našuvnnaid riikkaidgaskasaš nissonbeaivi, mii čalmmustahttá nieiddaid ja nissonolbmuid vuoigatvuođaid ja vejolašvuođaid. Dát beaivi lea čalmmustahttojuvvon 1978 rájes, ja ain lea dasa sihke dárbu ja beroštupmi. Dán jagi leat eanaš doalut čađahuvvon digitálalaččat, ja mun háliidan dás Sámedikki sárdnestuolus maid árvvusatnit ja gudnejahttit gába nissonolbmuid Sámis ja muđui miehtá máilmmi, erenoamážit min oappáid eamiálbmotguovlluin. Ollugat sis ellet dakkár diliin maid mii eat sáhte oba govahallat ge.</p>
<p>Sámediggi doarju sin ja čájeha solidaritehta. Maiddái Sámis lea dárbu nannet nissoniid vuoigatvuođaid, ja dan lea dehálaš muitit maiddái eará beivviid, ii ge juste dušše nissonbeaivvi. Dat berrešii mis leat čađat vuođđun, buot min bargguin.</p>
<p>Dan oktavuođas háliidan fuomášuhttit ahte odne ásahuvvo muitofoandda Anne Malene Paulsen-rohki muitui, mat journalisttat geat barge Divttasvuona-áššiin moadde jagi áigi leat vuođđudan. Ulbmilin lea buoridit mánáid ja nuoraid dili Nuortta-Sálttos, ja ovddidit rabasvuođa seksuálalaš rihkkumiid oktavuođas. Divttasvuotna oaččui ollu sihke positiiva ja negatiiva mediafuomášumi moadde jagi dás ovdal. Mu mielas lea hui vuogas go journalisttat dáinna lágiin addet juoga ruovttoluotta báikegoddái ja servodahkii, ja go dahket dan gudnejahttin bokte okta sin informántan. Ráfi lehkos Anne Malene Paulsena muittuin.</p>
<p>Sámedikki deháleamos bargu lea fuolahit ahte sámi vuoigatvuođat árvvus adnojuvvojit eaige dulbmojuvvo, dalle go earáin váilu dáhttu ja máhttu. Sámit geat guddet noađi min kultuvrra gádjumis, eai dáistal dušše iežaset ovddas, muhto olles sámi oktasašvuođa ovddas. Sámediggeráđđi lea dievasčoahkkimii ovddidan ášši sámiid riektesihkarvuođa birra, go mii oaidnit dan dehálažžan nannet. Áššis maid dievasčoahkkin galgá meannudit dán vahkus, leat mii earret eará geahčadan mo Sámediggi sáhttá veahkehit sámi vuoigatvuođaoamasteddjiid riekteproseassain – ja mo mii sáhttit nannet sámiid riekteveahkkedárbbu. Mun iluin vuorddán buori ja ávkkálaš digaštallama.</p>
<p>Čoahkkinjođiheaddji, Loahpas vel háliidan sámediggeáirasiidda cealkit dán issoras pandemiijadilis mas mii ain leat: ane fuola alddát ja earáin du lahkosis, mii birget dán dilis buoremusat veahkkálaga. Mii fertet vel veahá gierddahallat, ain doallat gaskka ja vuhtiiváldit njoammuneastadanrávvagiid.</p>
<p>Dákko bokte lean mun ovddidan sámediggeráđi dieđáhusa doaimma birra, ja giittán fuomášumis.</p>
</body></document>
