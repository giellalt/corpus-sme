<document xml:lang="sme" id="no_id"><header><title>Ráhkkaneamit ođđa sámediggeáigodahkii</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2017</year><wordcount>177</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Samedikki-birra2/Arkiiva-aigodat-2016-2017/Odasarkiiva/Rahkkaneamit-odda-samediggeaigodahkii</origFileName><parallel_text xml:lang="nob" location="forberedelser-til-ny-sametingsperiode.html"/><parallel_text xml:lang="sma" location="ryoejredimmieh-orre-saemiedigkieboelhkese.html"/><parallel_text xml:lang="smj" location="garvedime-aadaa-samedikkegavddaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p type="title">Ráhkkaneamit ođđa sámediggeáigodahkii</p>
<p>Dát dáhpáhuvvá válggaid rájes dassážii go ođđa Sámediggi lea vuođđuduvvon.</p>
<p>Maŋŋil válggaid galgá Sámediggi dohkkehit válgabohtosa ja juohkit áirasiid Sámedikki dievasčoahkkinjođihangoddái, fágalávdegottiide ja eará lávdegottiide maid Sámediggi lea ásahan. Golggotmánu 11. beaivvi rahppo Sámedikki ođđa njealljejagi áigodat.</p>
<p>Go válgaboađus ja fápmudusat addojit sámeválgastivrrain, galgá válmmašteaddji fápmuduslávdegoddi iskat gaskkaboddosaš fápmudusaid. Dát lávdegoddi válljejuvvui maŋemus dievasčoahkkimis. Dassážii go fápmudusat leat dohkkehuvvon doibmet ođđa áirasat gaskkaboddosaččat.</p>
<p>Go ođđa sámediggeáirasat čoahkkanit golggotmánu 11. beaivvi, de vuođđuduvvo dievasčoahkkin. Go áirasat váldet saji dievasčoahkkinsálas, leat sin čohkkánsajit mearriduvvon dan vuođul makkár válgabiirii gullet. Válgaboađus mearrida gokko guhtege čohká. Presidentii ja su ráđđelahtuide leat várrejuvvon sierra sajit.</p>
<p>Válgabiiriid vuosttaš áirras buktá fápmudusa. Dasto vállje dievasčoahkkin fápmuduslávdegotti mii galgá loahpalaččat dohkkehit fápmudusaid.</p>
<p>Beaivvi maŋŋil čoahkkana fas dievasčoahkkin ja dalle dohkkehuvvojit Sámedikki válgabohtosat loahpalaččat, ja nu maid áirasat. Maŋŋel dan bargagoahtá dievasčoahkkin ja vállje vuos dievasčoahkkimii ođđa čoahkkinjođihangotti. Go čoahkkinjođihangoddi lea válljejuvvon, jođishišgohtet sii Sámedikki dievasčoahkkima.</p>
<p>Dievasčoahkkin vállje de Sámedikki presideantta, gii de buktá iežas politihkalaš julggaštusa ja cuige ráđđelahtuid. Presideanta ja ráđđelahtut lávkejit de eret dievasčoahkkináirrasin ja sin várrelahttut váldet saji dievasčoahkkimii.</p>
</body></document>