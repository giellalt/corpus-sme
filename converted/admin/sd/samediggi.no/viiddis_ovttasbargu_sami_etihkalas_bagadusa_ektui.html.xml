<document xml:lang="sme" id="no_id"><header><title>Viiddis ovttasbargu sámi etihkalaš bagadusa ektui - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>631</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bredt-samarbeid-om-samisk-etisk-veiviser.12514.aspx?sprak=12</origFileName><parallel_text xml:lang="nob" location="bredt_samarbeid_om_samisk_etisk_veiviser.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Viiddis ovttasbargu sámi etihkalaš bagadusa ektui</p>
<p><em type="italic">Sámediggi ja Romssa suohkan leat ovttas gávpe- ja mátkeealáhusaiguin ovddidan etihkalaš bagadusa sámi kultuvrra kommersialiserema oktavuođas. </em></p>
<p>– Romsii sámi kultuvra lea guovddáš oassi min historjjás ja identitehtas. Romsa lea ahtanuššan ja lea šaddan bivnnuhis mátkeealáhusbáikin. Dán ahtanuššamis leat mii oaidnán ahte sámi kultuvra lea dađistaga šaddan eanet bivnnuhin ja jerrojuvvon. Deaŧalaš lea dalle ahte sámi buktagat ja vásihusat ovddiduvvojit eaktivuođa vuogi mielde. Romsii lea deaŧalaš go lea stuorra gávpot ja Davvi-Norgga suohkan ahte lea mielde goziheamen sámi kultuvrra ja identitehta buori vuogi mielde. Danne lea dát mielde maiddái suohkana mátkeealáhus-strategiijas. Suohkan lea rámis dáinna ovttasbargguin ja go mii sáhttit váikkuhit dan ahte ovddiduvvojit buktagat ja vásihusat min identitehta ja historjjá vuođul, dadjá sátnejođiheaddji Gunnar Wilhelmsen. Etihkalaš bagadusa mihttomearrin lea ovddidit dan ahte sámi kultuvrra vuovdin buktagiid, vásihusaid ja bálvalusaid bokte lea jáhkehahtti ja eakti ja lea máhttui vuođđuduvvon. Álgga lea dahkkojuvvon ovttas Visit Tromsø-region, Tromsø Sentrum AS ja Romssa guovllu ealáhusservviin, ja mii lea vuolgán Vahca prošeavtta vuođul, mii lea historjjálaš ovttasbargoprošeakta Sámedikki ja Romssa suohkana gaskka. Dás bođii albmosii stuorra diehtodárbu sámi vásihusaid jearrama ektui, sihke gussiid ja báikegottiid olbmuid beales. – Vahca lea ođđa muohta ja mii galgat bidjat nana luottaid maid earát sáhttet čuovvut, dadjá prošeaktajođiheaddji ja designer Anna-Lisa Johannessen-Rhea.</p>
<p type="title">Eanet máhttu</p>
<p>– Vahca lea vuođđuduvvon Sámedikki sávaldahkii ahte váikkuhit dan ahte sámit eai galgga vásihit ahte sin kultuvra ja identitehta vajáldahttošii ja hávkaduvvošii, dahje eksotiserejuvvo ja álkiduhttojuvvo gávppálašvuođa bokte. Dát etihkalaš bagadus galgá váikkuhit máhtu, ja seammás dávistit ON ceavzilvuođa mihttui, dadjá sámediggeráđi Silje K. Muotka. Gávpe- ja mátkeealáhusat leat čielgasit dadjan ahte sii háliidit eanet máhtu sámi kultuvrra vuovdima birra ja sávvet álgagii buresboahtima. – Sii geat válljejit galledit min guovllu, eai dábálaččat leat vuosttaš gearddi mátkkis. Sii leat sáhkkii ja leat mielas oahppat eanet min duogáža ja kultuvrra birra dán guovllus. Sámi kultuvra ja vásihusat maid mii fállat dáppe, leat deaŧalaš oasit das maid kulturguossi jearaha. Dákkár bagadus addá deaŧalaš máhtu sihke midjiide geat gaskkustit dieđuid sámi vásihusaid birra, ja aktevrraide geat vuovdalit sámi vásihusaid gussiide. Dát lea hui gelddolaš álgga, dadjá Lone Helle, Visit Tromsø. – Tromsø Sentrum háliida etihkalaš bagadusa buresboahtin. Go mii ovttas leat dákkár dokumeantta duogábealde de čájeha dat ahte mii gávpe- ja ealáhuseallimis Romssas váldit dán duođas ja mii doarjut álgaga. Mii háliidat ahte buvddat guovddážis galget gaskkustit sámi kultuvrra eakti buktagiid vuovdimiin, dadjá Shilan Ghadani, Tromsø Sentrum.</p>
<p type="title">Oktasaš áddejupmi</p>
<p>– Gávpoga gievruda dat go mis lea oktasaš áddejupmi das movt fitnodagat sáhttet gaskkustit sámi kultuvrra máhtolašvuođain ja árvvus atnimiin. Mátke- ja gávpefitnodagaide galgá leat álki geavahit bagadusa, dadjá Emilie Isaksen, Næringsforeningen. Dál leat ollu buvddat ja mátkeealáhusoperatevrrat mat ovddidit sámi kultuvrra sierralágan buktagiid bokte, dat leat earret eará Andresens Vaabenforretning, Nerstranda, Nordnorsk Kunstmuseum, Tromsø Gift and Souvernir shop ja Tromsø Arctic Reindeer. – Deaŧalaš lea go boahtá etihkalaš bagadus vai mii sáhttit vuovdalit eakti vásihusaid, dadjá Johan Isak Turi Oskal, Tromsø Arctic Reindeer – Go searvvahit sámegiela min galbbain ja min gulahallamis áiggis áigái, de mii váikkuhit dan ahte sámi kultuvra šaddá dábálažžan gávpotgovas, Marita Sørensen, Nerstranda. – Mii válljet sámi gálvvuid min buvdii danne go mii diehtit ahte dat leat kvalitehtabuktagat mat doibmet bures bivddus ja meahcis, dadjá Ørjan Lauknes, Andresens Vaabenforretning. Bargu bagadusain lea juo boahtán bures johtui, ja vurdojuvvo ahte dat gárvvásmuvašii oktii giđđat. – Vuordit mielas ovttasbarggu viidáseappot bagadusa ráhkademiin, mii sáhttá veahkehit oažžut buoret máhtu dan birra movt sámi kultuvrrain mátkeealáhusain ja gávppašeamis berre meannuduvvot, dadjá Wilhelmsen. <em type="italic">Gažaldagaide sáhttet vástidit: </em></p>
<p><em type="italic">Sámediggi </em>Kirsten Ravna Østby, seniorráđđeaddi sámi mátkeealáhusat Telefovdna: 410 00 821 <em type="italic">Romssa suohkan </em>Stian Johansen, politihkalaš ráđđeaddi Telefovdna: 974 79 524 <em type="italic">Visit Tromsø </em>Lone Helle, mátkeealáhushoavda Telefovdna: 482 55 788 <em type="italic">Tromsø Sentrum </em>Shilan Ghadani, beaivválaš jođiheaddji Telefovdna: 932 59 638 <em type="italic">Næringsforeningen i Tromsøregionen </em>Emilie Isaksen, ráđđeaddi Telefovdna: 400 70 720 <em type="italic">Prošeaktajođiheaddji Vahca </em>Anna-Lisa Johannessen-Rhea Telefovdna: 900 58 164 </p>
</body></document>
