<document xml:lang="sme" id="no_id"><header><title>Nuvttá mánáidgárdesajit šattaše ekonomalaš loktemin máŋgga sámi bearrašii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>278</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/navka-manajgarddesadje-sjadda-okonomijjalasj-buorep-dille-moadda-same-familjajda.22284.aspx?sprak=12</origFileName><parallel_text xml:lang="nob" location="gratis_barnehageplasser_vil_bli_et_okonomisk_loft_for_mange_samiske_familier.html"/><parallel_text xml:lang="sma" location="namhtah_maanagiertesijjieh_sijhtieh_ekonomeles_buerine_sjidtedh_gellide_saemien_fuelhkide.html"/><parallel_text xml:lang="smj" location="navka_manajgarddesadje_sjadda_okonomijjalasj_buorep_dille_moadda_same_familjajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Nuvttá mánáidgárdesajit šattaše ekonomalaš loktemin máŋgga sámi bearrašii</p>
<p><em type="bold">Go ráđđehus doaivvu mielde addá nuvttá mánáidgárdesajiid mánáide Finnmárkkus js Davvi-Romssas borgemánu 1. beaivvi rájes boahtte jagi, de dát mielddisbuktá ekonomalaš loktema máŋgga bearrašii, maiddái olu sámi bearrašiidda. – Sámediggi lea guhká bargan nuvttá sámi mánáidgárdesajiid árvalusain, nu ahte boahtte lávki ferte leat viiddidit ortnega nu ahte guoská maid eará sámi guovlluide, dadjá sámediggeráđđi Mikkel Eskil Mikkelsen (NSR).   </em>   </p>
<p>– Mii dovdat daid ekonomalaš hástalusaid maiguin olu bearrašat rahčet Finnmárkkus ja Davvi-Romssas, nu ahte danne šaddá nuvttá mánáidgárdesajiid ortnet buot mánáide buorren fálaldahkan. Dát sihkkarastá ja nanne máŋgga smávvamánnábearraša bearašekonomiija, dat dahká diehttevašvuođa ja rievdada maid eretfárrenhástalusaid máŋgga sámi suohkanis, dadjá Mikkelsen.</p>
<p>Sámedikki statistihkka čájeha ahte riikkas leat 893 máná geain lea sámi mánáidgárdefálaldat, ja dáin leat 665 máná geain lea sámi mánáidgárdefálaldat Finnmárkkus ja Davvi-Romssas.</p>
<p>– Mun háliidan rámidit Distriktsdemografi-lávdegotti, mii árvalii nuvttá mánáidgárdesajiid rievttes ja dehálaš doaibman movttiidahttit eanet nuoraid fárret guovllusuohkaniidda. Rehketbihttá čájeha ahte sámi bearrašat Finnmárkkus ja Davvi-Romssas jahkásaččat mákset lagabui 22 miljovnna ruvnno mánáidgárdemáksun, ja dál eai dárbbaš šat máksit dán rehkega, ja dan ovddas lea Sámediggi guhká bargan, dadjá Mikkelsen.</p>
<p type="title">– Ortnet ferte viiddiduvvot eará sámi guovlluide</p>
<p>Sámediggeráđđi Mikkelsen oaivvilda ahte nuvttá mánáidgárdeortnet maiddái ferte viiddiduvvot eará sámi guovlluide maid, nugo Romsii, Nordlándii, Trøndelágii, Oslo/Vikenii ja Innlandetii. Sámedikki bajilgeahčestat čájeha ahte leat 228 máná geat ožžot sámi mánáidgárdefálaldaga 24 mánáidgárddis - Romssas davvin gitta Osloi lullin.</p>
<p>– Jus buot sámi mánáide attáše nuvttá mánáidgárdesaji, de dát ortnet šattašii máksit dušše 7,5 miljovnna lulábealde Davvi-Romssa. Mii Sámedikkis háliidit oktasaš servodatloktema sámi bearrašiidda. Dat lea buorre guovllupolitihkka ja hui buorre giellapolitihkka, loahpaha Mikkelsen.</p>
<p><em type="italic">Jearahallama addá sámediggeráđđi Mikkel Eskil Mikkelsen (NSR), tel. +47 917 42 161 </em><em type="italic">, </em><em type="italic">mikkel.eskil.mikkelsen@samediggi.no </em>  </p>
</body></document>
