<document xml:lang="sme" id="no_id"><header><title>Ovttasbarggu bokte háliidit nannet sámi biebmománáid vuoigatvuođaid  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>253</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vil-i-samarbeid-sikre-rettigheter-til-samiske-fosterbarn.19736.aspx?sprak=12</origFileName><parallel_text xml:lang="nob" location="vil_i_samarbeid_sikre_rettigheter_til_samiske_fosterbarn_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ovttasbarggu bokte háliidit nannet sámi biebmománáid vuoigatvuođaid</p>
<p><em type="italic">Sámediggeráđđi ja Fosterhjemforeningen (Biebmoruovttusearvi) leat hábmegoahtán ovttasbargošiehtadusa. </em></p>
<p><em type="italic">Ovddemusas: Sámediggeráđđi Runar Myrnes Balto ja Norsk Fosterhjemforeninga váldočálli Tone Granaas. Gurut bealde: Anne Toril Eriksen Balto ja Lisbeth Vesterheim Skoglund Sámedikkis, Tove Iren Johnsen, Tone Helen Riise ja Trine Stav Rushfeldt Finnmark Fosterhjemforeninga stivrras.     </em></p>
<p>Guovvamánu 25. beaivvi deaivvadii sámediggeráđđi Runar Myrnes Balto Norsk Fosterhjemforeningenain ja Finnmark Fosterhjemforeningenain digaštallan dihte movt Fosterhjemforeningen ja Sámediggi sáhttet ovttasbargat oažžut eanet riektesihkarvuođa sámi mánáide biebmoruovttufuolahusas.</p>
<p>– Lea dehálaš ahte mii sihke kártet gos sámi mánát leat ja ráhkadit oktasaš prošeavttaid mat leat relevánta sámi mánáid riektesihkkarvuhtii ja geavaheaddjisearvamii biebmoruovttufuolahussii, dadjá sámediggeráđđi Runar Myrnes Balto (NSR).</p>
<p>Biebmoruovttumánát leat dego eará mánát, muhto sis lea lossa liigenoađđi guoddit vel. Mánáide ja nuoraide lea iešalddis gáibideaddji fárret ođđa bearrašii, ja danne erenoamáš dehálaš ahte besset doalahit iežaset identitehta, giela ja kultuvrra.</p>
<p>Sámediggi ja Fosterhjemforeningen soabadeigga ráhkadit ovttasbargošiehtadusa ja váldoprinsihpas ahte eat galgga iežamet eamiálbmotmánáiguin meannudit heajubut go eará mánáiguin geat orrot Norggas.</p>
<p>– Norga rihkku sihke iežas mánáidsuodjalanlága ja ON olmmošvuoigatvuođaid jus eat bearráigeahča ahte sámi mánát geat bajásšaddat biebmoruovttuin besset áimmahuššat iežaset giela, kultuvrra ja identitehta, dadjá Norsk Fosterhjemsforeninga váldočálli Tone Granaas.</p>
<p>Sámediggi ja Fosterhjemforeningen soabadeigga maid ovttasbargat kártemis gos sámi mánát leat, lassi geavaheaddjisearvamis sámi mánáide, váhnemiidda ja fuollaváhnemiidda, diehtojuohkimis goabbat guoimmiska birra ja das ahte ráhkadit relevánta deaivvadansajiid oasálaččaide ja konferánssaid sámi giela, kultuvrra ja identitehta fáttá birra biebmoruovttofuolahussii.</p>
<p><em type="italic">Oktavuohta : </em></p>
<p><em type="italic">Sámediggeráđđi Runar Myrnes Balto, tlf 977 73 778, e-poasta: </em><em type="italic">runar.myrnes.balto@samediggi.no </em></p>
<p><em type="italic">Norsk Fosterhjemforening váldočálli Tone Granaas, tlf: 456 64 746, e-poasta: </em><em type="italic">tone@fosterhjemsforening.no </em></p>
</body></document>
