<document xml:lang="sme" id="no_id"><header><title>Doarjja luondduluossaguovddážii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>276</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-opplevelsessenter-for-villaks.13640.aspx?sprak=12</origFileName><parallel_text xml:lang="nob" location="stotte_til_opplevelsessenter_for_villaks.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doarjja luondduluossaguovddážii</p>
<p><em type="italic">Sámediggeráđđi lea juolludan 200 000 ruvnno Stiftelsen Najonalt villakssenterii ovddidit ja hukset johkasámi čájáhusa Deanus, mas Deanu luossa lea vuolggasadjin. </em></p>
<p>Silje Karine Muotka    Kenneth Hætta    Deanus leat badjel 30 jagi bargan oažžut sadjái johkasámi guovddáža. Nationála luossaguovddáža ásaheami oktavuođas lea sávaldat oažžut sadjái čájáhusa ja čoahkkananbáikki diehtogaskkusteapmái. Čájáhusa ulbmil lea juohkit dieđuid, boktit imaštallama ja ságastallama mii veahkkin gaskkusta johkasámi kultuvrra, ja nannet luondduluosa sajádaga. Deanus šaddet sámegiella, dárogiella, suomagiella ja eŋgelasgiella gaskkustangiellan.</p>
<p>– Mii juolludit doarjaga gaskaboddosaš čájáhussii dainna vuordámušain ahte dat čalmmustahttá johkasámi luossakultuvrra ja sámegiela, dadjá sámediggeráđđi Silje Karine Muotka (NSR).</p>
<p>Birasdirektoráhtta álggahii Stiftelsen Nasjonalt villakssenter jagis 2019. Nationála luossaguovddáš ásahuvvui njealji ossodahkan Norggas; Lyngdalii, Lærdalii, Namsosii ja Detnui. Vuođđudusa áigumuš lea ovddidit gaskkusteami atlántalaš luondduluosa lávdama lunddolaš eavttuid máhtus, ovddidit luosa eallima ja hástalusaid ja dan mearkkašumi árbevieruide ja kulturdoaimmaide. Deanu luossaguovddáš ovddiduvvo Deanuluosa ja johka- ja mearrasámi kultuvrra vuođul.</p>
<p>Jagis 2020 juolludii Ráđđehus 7,6 miljovnna ruvnno nationála luossaguovddážii. Muotkas leat alla vuordámušat dasa ahte Dálkkádat- ja birasdepartemeanta ovddos guvlui sakka lasiha doarjaga vuođđudussii vai sámevuohta vuhtiiváldojuvvo dán stáhtalaš institušuvdnaásaheamis, ja ahte guovddáš eiseválddit ollásit ruhtadit dan.</p>
<p>– Mun vuorddán maiddái stáhtas nanu ekonomalaš doarjagiid sámi ásahusaide mat veahkkin fuolahit sámi luossakultuvrra gaskkusteami. Vuođđun leat stáhta stuora luossabivdoreguleremat sihke jogas ja mearas, maid leat čađahan máŋggaid jagiid. Dál fertejit álggahuvvot mearkkašahtti loktemat sihkkarastit ahte bivdoárbevierut, johkasámi kultuvra ja giella vuhtiiváldojuvvojit go reguleremat leat nu viidát, dadjá Muotka, ja deattuha ahte dat lea čielga gáibádus maid son áigu ovddidit boahtte čoahkkimis Dálkkádat- ja birasdepartemeanttain.</p>
<p>Doarjja juolluduvvo doarjjaortnegis Kulturdoaibmabijut, vuoruheamis <span type="quote">“doaibmabijut mat váikkuhit árbedieđuid gaskkusteapmái”</span>.</p>
<p><em type="italic">Gažaldagaide vástida ja addá jearahallama sámediggeráđđi Silje Karine Muotka (NSR) </em><em type="italic">, mob. +47 984 87 576, </em><em type="italic">silje.karine.muotka@samediggi.no </em></p>
</body></document>
