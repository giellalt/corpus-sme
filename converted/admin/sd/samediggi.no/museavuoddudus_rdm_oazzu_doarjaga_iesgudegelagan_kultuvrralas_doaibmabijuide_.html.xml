<document xml:lang="sme" id="no_id"><header><title>Museavuođđudus RDM oažžu doarjaga iešguđegelágan kultuvrralaš doaibmabijuide  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>346</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/museumsstiftelsen-rdm-far-stotte-til-forskjellige-kulturelle-tiltak.19761.aspx?sprak=12</origFileName><parallel_text xml:lang="nob" location="museumsstiftelsen_rdm_far_stotte_til_forskjellige_kulturelle_tiltak_.html"/><parallel_text xml:lang="smj" location="musiedjavuododus_rdm_oadtju_darjav_kultuvrradajmajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Museavuođđudus RDM oažžu doarjaga iešguđegelágan kultuvrralaš doaibmabijuide</p>
<p><em type="italic">Sámediggeráđđi lea juolludan oktiibuot 550 000 ruvnno RiddoDuottarMuseat (RDM) museavuođđudussii. RDM oažžu doarjaga Sámiid Vuorká-Dávviriid 50-jagi ávvudeami koordináhtorii, Veneziabiennála 2022 oasálastimii, ja Aage Gaup rohki dáidaga sihkkarastimii. </em></p>
<p>– Lean rámis ja ilus go RDM:s leat olu doaimmat. Dát govvida sámi ásahusa mii ahtanuššá. Lea dehálaš ahte sámi kulturásahusat besset bargat servvodatovddasvástádusaset. Dán gal sámediggeráđđi áinnas doarju, dadjá sámediggeráđđi Maja Kristine Jåma (NSR).</p>
<p type="title">Ávvodoaluid koordináhtor</p>
<p>RiddoDuottarMuseat (RDM) Kárášjogas oažžu 300 000 ruvdnosaš doarjaga Sámiid Vuorká Dávviriid 50-jagi ávvudeami koordináhtorii. Ávvodoaluid oktavuođas háliida musea visualiseret ahte Sámiid Vuorká Dávviriin lea leamaš stuora mearkkašupmi olles sámi servvodahkii.</p>
<p>Cuoŋománu 12. b. rahppo ávvočájáhus, gos goavdásiid máhcaheapmi lea fáddán. Čájáhus lea 50-jagi ávvodoaluid oktavuođas, ja dan oktavuođas go Poala-Ánde goavddis lea bistevaččat sirdojuvvon Danmárkku Našunálamuseas RiddoDuottarMuseai.</p>
<p>Lassin ávvočájáhussii čađahuvvo ávvokonsearta ja eará kultuvrralaš doaimmat olles jagi. Galgá maid čállojuvvot ávvogirjji Sámiid Vuorká Dávviriid birra.</p>
<p type="title" xml:lang="smj">Oasseváldin Veneziabiennálas</p>
<p>Sámediggeráđđi lea maid juolludan 160 000 ruvnno RDM oasseváldimii 59. dáiddabiennálai Venezias. Sámi dáiddárat Máret Ánne Sára, Anders Sunna ja Pauliina Feodoroff galget ovddastit Sámi Veneziabiennálas, ja rievdadit Davviriikkalaš paviljonga sámi paviljongan.</p>
<p>RDM galgá oassálastit dáppe ásahan dihte oktavuođaid ja seammás ovddidit problematihka das go ii gávdno sámi dáiddamusea. RDM:s lea dat stuorimus sámi dáiddačájáhus, man eai beasa čájehit danne go sis ii leat sadji.</p>
<p type="title">Suodjalit dáidaga Aage Gaup rohki maŋis</p>
<p>Dasa lassin juolluda sámediggeráđđi 90 000 ruvnno dáidaga suodjaleapmái dáiddára Aage Gaup rohki maŋis. Oapmahaččat leat háliidan ahte buot su dáiddalaš bargu galgá sorterejuvvot, katalogiserejuvvot ja árvu galgá biddjot daidda, ja mihttu lea ahte buot su ávdnasat fuolahuvvojit ja almmustuvvojit.</p>
<p>Gaup lei mielde álggaheame dáiddárjoavkku Máze-joavku 1978:s, mas ledje gávcci nuorra dáiddára mielde. Máze-joavku oaččui mearrideaddji mearkkašumi sámi kultuvra- ja dáiddaipmárdusas ja norgga 1970-logu dáiddaeallin lei movttiidahtán sin.</p>
<p>– Lean ilus go visot Aage Gaupa dáidda fuolahuvvo maŋitáigái. Su barggus lea stuora sadji sámi dáiddahistorjjás, ja dat mearkkaša olu ahte dat galgá olámuttus kuráhtoriidda, historihkkáriidda ja dutkiide, dadjá sámediggeráđđi Maja Kristine Jåma (NSR).</p>
<p>Oktiibuot 550 000 ruvnno ruhtajuolludeamit juolluduvvojit doarjjaortnegis ásahusaid ovddideamis.</p>
<p><em type="italic">Gažaldagaid dahje jearahallama addá sámediggeráđđi Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
