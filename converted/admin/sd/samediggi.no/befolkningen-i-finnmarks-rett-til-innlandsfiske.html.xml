<document xml:lang="sme" id="no_id">
  <header>
    <title>Befolkningen i Finnmarks rett til innlandsfiske  / Sártnit ja artihkkalat / Sámediggeráđđi / Organisašuvdnastruktuvra / Sámedikki birra  / Sámediggi - Sametinget</title>
    <genre code="admin"/>
    <author>
      <unknown/>
    </author>
    <wordcount>360</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="nob"/>
      <language xml:lang="sme"/>
      <language xml:lang="eng"/>
    </multilingual>
    <origFileName>http://www.samediggi.no/layout/set/print/Samedikki-birra/Organisasuvdnastruktuvra/Samediggeraddi/Sartnit-ja-artihkkalat/Befolkningen-i-Finnmarks-rett-til-innlandsfiske</origFileName>
    <parallel_text xml:lang="nob" location="befolkningen-i-finnmarks-rett-til-innlandsfiske.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title" xml:lang="nob">Befolkningen i Finnmarks rett til innlandsfiske</p>
    <p xml:lang="nob">Leserbrev av sametingspresident Aili Keskitalo</p>
    <p xml:lang="nob">Finnmarkseiendommen har fått utarbeidet en juridisk vurdering av det rettslige handlingsrommet for å innføre regler som begrenser turisters fiske i Finnmark. Rapporten konkluderer med at det vil være i strid med EØS-avtalen å innføre en 5-kilometerssone for personer som ikke er bosatt i Norge. Det er lite å si på den juridiske vurderingen. Det er problemstillingen som er gal.</p>
    <p xml:lang="nob">Retten til innlandsfiske ligger til personer bosatt i Finnmark, alle andre har adgang. Finnmarksloven hjemler derfor ikke ulik adgang til fiske for nordmenn og utlendinger. EØS rettens skranke mot å skille adgang ut fra statsborgerskap ble avklart allerede ved konsultasjonene om finnmarksloven.</p>
    <p xml:lang="nob">Finnmarksloven hjemler derimot at det kan foretas innskrenkninger i innlandsfiske dersom hensynet til ressursene tilsier det. Ved slik innskrenking av adgangen skal det tas rimelig hensyn til de ulike brukergruppene og tilgangen til de tradisjonelle fiskeplassene for samer og andre bosatte i Finnmark skal tillegges vesentlig vekt. Finnmarkseiendommen kan ikke selge fiskekort til andre hvis lokalbefolkningen fortrenges fra sitt fiske.</p>
    <p xml:lang="nob">Innføring av innskrenkningssoner er derfor et tiltak som er mulig å innføre på lik linje med andre tiltak i Finnmarkseiendommens forvaltning av ressursene. Dette er for så vidt ikke noe nytt. Det er helt vanlig ellers i landet at turisters og lokalbefolkningens fiske reguleres på ulike måter. Og slik skal det være.</p>
    <p xml:lang="nob">Statsskogs tid er over. Det er ikke noe mål å gå tilbake til gamle ordninger. En generell regel som begrenser turistfisket til å gjelde en femkilometerssone fra riksvei i hele fylket, kan ikke uten videre kopieres av Finnmarkseiendommen. Men liknende innskrenkingstiltak kan likevel benyttes for aktuelle områder.</p>
    <p xml:lang="nob">Ved å etablere innskrenkingssoner for innlandsfiske for andre enn personer bosatt i Finnmark innføres ikke nye eksklusive rettigheter for personer bosatt i Norge, slik det framstilles i den juridiske vurdering Finnmarkseiendommen har fått foretatt. Tvert i mot er det snakk om å forvalte ressursene slik at rettigheter som allerede eksisterer for samer og andre blir respektert og sikret.</p>
    <p xml:lang="nob">Tiltak som å etablere innskrenkingssoner vil etter mitt syn være fornuftig for å sikre lokalbefolkningens tilgang til sine ressurser. Finnmarkseiendommen bør foreta konkrete vurderinger for å ivareta dette.</p>
    <p xml:lang="nob">
      <em type="bold">Sametingspresident Aili Keskitalo </em>
    </p>
  </body>
</document>
