<document xml:lang="sme" id="no_id"><header><title>Sámi goađit Hardangervidda duottarguovllus ja eará kulturmuitodoarjagat 2021:s  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>349</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samegammene-pa-hardangervidda-og-andre-kulturminnetilskudd-for-2021.15868.aspx?sprak=12</origFileName><parallel_text xml:lang="nob" location="samegammene_pa_hardangervidda_og_andre_kulturminnetilskudd_for_2021_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámi goađit Hardangervidda duottarguovllus ja eará kulturmuitodoarjagat 2021:s</p>
<p>Dihtetgo ahte Hardangervidda duottarguovllus gávdnojit goađit? Sámediggeráđđi lea jagi 2021 addán oktiibuot 2,4 miljovnna ruvnno dán ja máŋgga eará sámi kulturmuitoprošektii. Dás sáhtát lohkat eanet muhtin daid prošeavttaid birra.</p>
<p>Okta doarjagiin, 250 000,- ruvnno, manná Samegammene Hardangervidda AS:i. 1940-logu loahpas huksii Amund Johnsen njeallje goađi Hardangervidda duottarguvlui, ja daid gođiid divodeapmái dat lea dál juolluduvvon ruhta.</p>
<p>Amund Johnsen lei boazodoalli bárdni gii lei Hábmeris eret. Nuppi máilmmisoađi áigge son lei rádjalovssat norgalaččaide geat báhtaredje Ruŧŧii. Dađibahábut duiskalaččat válde su fáŋgan, ja dolvo su Grinii, ja dasto sáddejuvvui Sachsenhausen čohkkenleirii. Grinis son deaivvadii Sigurd Fossgårdain, gii maiddái lei fáŋga, ja gii šattai sutnje buorren ustibin. Sigurd fálai barggu Amundii Skurdalenis – Dagali boazosearvvis, Hol suohkanis, go soahti nogai. Ja nu šattai.</p>
<p>Lassin ellui son ceggii dan njeallje goađi Hardangervidda duottarguvlui, ja vuvddii maiddái sámi buktagiid ja mátkemuittuid turisttaide geasi áigge. Dán doaimma jotkkii okta Amund Johnsena maŋisbohttiin. Hans Ole Eira (Sp)</p>
<p>- Goađit Hardangervidda duottarguovllus čájehit ahte sápmelaččat leat leamaš dakkár báikkis man dábálaččat eat čana sápmelaččaide. Dasa lassin adnojit goađit gávpedoibmii ja sámi árbevieruid gaskkusteapmái. Historjá mii muitaluvvo lea miellagiddevaš ja dehálaš, ja dan berre gaskkustit eambbosiidda, dadjá sámediggeráđđi Hans Ole Eira (Gb).</p>
<p type="title">Sámediggeráđđi lea maiddái juolludan ruđa máŋgga eará registrerenprošektii iešguđet guovlluin Sámis</p>
<p>Bardu kommune lea ožžon 60 000,- ruvnno Bruhaug guovllu sámi kulturmuittuid kártema várás – guovllus gos ovdal eai leat kártejuvvon kulturmuittut.</p>
<p>Skogsfjord grendelag lea ovttas Ráneš orohagain, orohat 12, ožžon 70 000,- ruvnno Gárasavvona sápmelaččaid kulturmuittuid registreremii Ránežis, ja maiddái guorahallan ja systematiseren dihte arkiivamateriála mii lea juo ovdalaččas čohkkejuvvon seamma guovllus.</p>
<p>Prošeakta mii maid lea ožžon ruđa lea mearrasámi kulturmuittuid galben ja vel rahpandoalut daid oktavuođas Hámmárfeasttas ja Ráhkkerávjjus. Hámmárfeastta suohkan dat lea ožžon 200 000,- ru dán prošektii. Dál leat bargame čalmmustahttit ja loktet ovdan máhtu dán guovllu mearrasámi kulturárbbi birra. Prošeakta maiddái háliida čalmmustahttit kultureanadaga resursan álbmogii.</p>
<p>- Dát lea ođasmahtti prošeakta mii sáhttá veahkkin buktit dehálaš dieđuid mearrasámi historjjá birra, loahpaha sámediggeráđđi.</p>
<p>Jus leat gažaldagat dahje jus áiggut jearahallat, váldde oktavuođa sámediggeráđiin Hans Ole Eirain, tel. +47 918 61 471, dahje e-boasta: hans.ole.eira@samediggi.no</p>
</body></document>
