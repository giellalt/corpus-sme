<document xml:lang="sme" id="no_id"><header><title/><genre code="admin"/><author><unknown/></author><wordcount>400</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.samediggi.no/layout/set/print/Ealahusat/Boazodoallu/Ovttasbargu-ja-vuoigatvuodacielggadeapmi</origFileName><parallel_text xml:lang="nob" location="samarbeid-og-rettighetsavklaring.html"/><parallel_text xml:lang="sma" location="laavenjostoe-jih-reaktatjielkestimmie.html"/><parallel_text xml:lang="smj" location="aktisasjbarggo-ja-riektatjielgadibme.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Ovttasbargu ja vuoigatvuođačielggadeapmi / Boazodoallu / Ealáhusat / Sámediggi - Sametinget</p>
<p type="title">Ovttasbargu ja vuoigatvuođačielggadeapmi</p>
<p>21. Njukčamánnu 2014</p>
<p>Norgga-Ruoŧa boazoguohtunkonvenšuvnna bargojoavku geigii njukčamánu 21. b. iežas Norgga-Ruoŧa boazoguohtunkonvenšuvnna rievdadusevttohusa Norgga eanandoallo- ja biebmoministarii Sylvi Listhaugii ja Ruoŧa báikegoddeministarii Eskil Erlandssonii.</p>
<p>Bargojoavkkus lea Norgga ja Ruoŧa bealde sámedikkiid, Ruoŧa sámiid riikkasearvvi ja Norgga boazosápmelaččaid riikkasearvvi ovddasteaddjit. Bargojoavkku jođiheaddji lea Ellinor Marita Jåma Norgga bealde Sámedikkis.</p>
<p>Bargojoavku lea gulahallama bokte orohagaiguin ja čearuiguin evttohan ođđa konvenšuvdnateavstta. Bargojoavkkus leat stuorra vuordámušat dasa ahte ráđđehusat bidjet bargojoavkku barggu ja evttohusa vuođđun go Norgga-Ruoŧa boazoguohtunkonvenšuvdna fargga dohkkehuvvo.</p>
<p>Bargojoavku lea bidjan vuođđun ahte ovttasbargošiehtadusat berrejit leat váldonjuolggadussan gaskal orohagaid ja čearuid. Sierramielalašvuođa berre vuos geahččalit čoavdit šiehtadallamiid bokte ja dasto vejolaš soabadallamiid bokte Boazoguohtunlávdegotti vehkkiin.</p>
<p><em type="bold">-Šiehtadallamat main eai leat bohtosat, čovdojuvvojit dakko bokte ahte Boazoguohtunlávdegoddi mearrida guohtunguovlluid, guohtunáiggiid ja boazologu. Váiddaorgánan doaibmá Ođđasisárvvoštallanlávdegoddi, mii dahká loahpalaš mearrádusa, muitala bargojoavkku jođiheaddji Ellinor Marita Jåma. </em></p>
<p><em type="bold">Guohtunvuoigatvuođaid kárten ja sihkkarastin </em></p>
<p>Nationála boazodoallopolitihkka lea jagiid mielde rievdadan orohagaid ja čearuid guohtunguovlluid. Bargojoavkku mielas lea áibbas deaŧalaš boahtteáiggi rádjerasttideaddji boazodollui ahte čađahuvvo vuoigatvuođakárten čielggadit riektevuođu, vai boahtteáiggis sáhttá čoavdit guohtunvuođu almmá stuorra riidduid haga.</p>
<p>Muhtun doallit eai leat gártadan vieruiduvvan vuoigatvuođa iežaset ođđa guovlluide. Dát lea deaŧalaš oassi dain hástalusain mat leat leamaš rádjerasttideaddji boazodoalu mihtilmasvuohtan.</p>
<p>-Eahpesihkkaris dilli lea vuolgán nationála politihkas ja dan berre čoavdit dáid guovlluid vuoigatvuođaid almmolaš kártema ja dohkkeheami bokte, dadjá Jåma.</p>
<p>Boraspiret áitet boazodoalu</p>
<p><em type="bold">-Konvenšuvdnaguovllus lea stuorra boraspiremáddodat goappašiid riikkain. Dilli lea áittan goappašiid riikkaid boazodoalu ekonomalaš, ekologalaš ja kultuvrralaš guoddevašvuhtii. Boraspiret áitet ollugiid birgenlági, dadjá bargojoavkku jođiheaddji Ellinor Marita Jåma. </em></p>
<p><em type="bold">-Nationála boraspirepolitihkka ferte vuhtiiváldit váikkuhusaid konvenšuvdnaguovllu boazodollui goappašiid riikkain, dadjá Jåma. </em></p>
<p><em type="bold">Boazodoalloareálaid suodjaleapmi </em></p>
<p>Goappašiid riikkain gosa konvenšuvdna gusto dáhpáhuvvet dávjá sisabahkkemat guohtunguovlluide. Sápmelaččaid bealis dát vásihuvvo dego guohtunareálain ii leat rievttálaš ja duohta suodjaleapmi.</p>
<p><em type="bold">-Lea iešvuosttaldeaddjin go rádjerasttildeaddji boazodoallu vuos sihkkarastojuvvo konvenšuvnna bokte, ja de dasto áitojuvvo eará sisabahkkemiid geažil, dadjá Jåma. </em></p>
<p><em type="bold">Viidáset čuovvoleapmi </em></p>
<p>Sámediggeráđđi Henrik Olsen giitá bargojoavkku barggu ovddas. Son giitá maiddái buot orohagaid ja čearuid mat leat leamaš mielde proseassas.</p>
<p><em type="bold">-Sámediggeráđđi vuordá dál ahte Ruoŧa ja Norgga ráđđehusat čuovvolit bargojoavkku evttohusaid. Lea deaŧalaš ahte mis lea dakkár konvenšuvdna mii fuolaha buot beliid vuoigatvuođaid ja beroštusaid buori vugiin, dadjá sámediggeráđđi Henrik Olsen. </em></p>
<p><em type="bold">Dá lea bargojoavkku rievdadusevttohus: </em></p>
<p xml:lang="nob">Den samiske arbeidsgruppas forslag til endringer i norsk-svensk reinbeitekonvensjon.pdf</p>
<p xml:lang="nob">383,40 kB</p>
<p>Loga eanet barggu birra dás: http://www.sametinget.no/Naeringer/Reindrift/Norsk-svensk-reinbeitekonvensjon</p>
<p><em type="bold">Eanet dieđuid addet: </em></p>
<p>Bargojoavkku jođiheaddji: Ellinor Marita Jåma, + 47 916 13 460</p>
<p>Sámediggeráđđi Henrik Olsen, + 47 907 75 219</p>
</body></document>
