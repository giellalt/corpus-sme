<document xml:lang="sme" id="no_id"><header><title>Sámediggeráđđi juolluda 1,388 miljon ruvnno sámi musihka ja luđiid almmuheapmái - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>273</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-tildeler-over-1-3-millioner-kroner-til-utgivelse-av-samisk-musikk-og-joik.7216.aspx?sprak=12</origFileName><parallel_text xml:lang="nob" location="sametingsradet_tildeler_over_1_3_millioner_kroner_til_utgivelse_av_samisk_musikk_og_joik.html"/><parallel_text xml:lang="sma" location="saemiedigkieraerie_1_388_millijovnh_joekede_baejhkoehtaemman_saemien_musihkeste_jih_vueleste.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggeráđđi juolluda 1,388 miljon ruvnno sámi musihka ja luđiid almmuheapmái</p>
<p><em type="italic">Sámediggeráđđi lea dán ohcanvuorus juolludan 11 doarjaga sámi musihkkii ja luđiide, ja ohcamiid ja juolludusaid gaskkas ledje buorit ja máŋggalágan šaŋŋerat. </em></p>
<p>Juolludusaid ulbmilin lea ovdánahttit buori sámi musihka ollugiid várás. Dán jagi lea addojuvvon doarjja sihke ođđaáigásaš ja árbevirolaš sámi musihkkii.</p>
<p>– Sámi musihkka lea deaŧalaš ja áidnalunddot oassi min kultuvrras. Ohcamiin ja juolludusain oaidná ahte dáhpáhuvvá ollu mii lea gelddolaš dán suorggis. Ollu šaŋŋerat leat mielde ja ollu artisttain lea alla dássi, dadjá sámediggeráđđi Henrik Olsen.</p>
<p>Earret eará lea addojuvvon doarjja albumii <span type="quote">«Jovssai mu niegus»</span> maid Emil Karlsen lea dahkan. Karlsen lei Riddu Riđđu nuorra artista 2019:s ja lea čalmmustan iežas čeahpes lávllačállin gelddolaš jietnagovaiguin ja buori ilbmamiin.</p>
<p>– Hui gelddolaš beassat addit nuorra artistii nugo Emil lea doarjaga. Dát lea okta min artisttain geas mii juo leat gullan ollu buori ja gean mun illudan oaidnit ovdáneamen viidáseappot, dadjá Olsen.</p>
<p>Doarjja lea addojuvvo sihke ođđa ja ásahuvvon sámi artisttaide. Earret eará joavku Ozas mas oappáš guovttos Sara Marielle Gaup Beaska ja Risten Anine Gaup leaba duo.</p>
<p>– Ozas lea juo čuojahan ollu lávddiin sihke Sámis ja muđui Norggas, ja publikumma lea ohcalan almmuhemiid dán joavkkus. Illudahttá go dál almmuheaba, dadjá Henrik Olsen.</p>
<p>Doarjja lea addojuvvon maiddái luohtái, earret eará mánáid luđiid almmuheapmái Amundsen Riverwood studio ja Bernt Mikkel Haglund bokte ovttas máŋga árbevirolaš juigiiguin.</p>
<p>– Mii leat movtta go ollugat leat geavahan luođi árbevirolaš ja ođđaáigásaš hámis iežaset musihkas, dadjá sámediggeráđđi.</p>
<p>Boahtte ohcanáigemearri doarjjaortnegis Luđiid ja sámi musihka almmuheapmi lea golggotmánu 1. b. 2020.</p>
<p><em type="italic">Eanet dieđuid ja jearahallama addá sámediggeráđđi Henrik Olsen +47 907 75 219, dahje e-poasta: henrik.olsen@samediggi.no </em></p>
<p>Musihkkadoarjjajuolludeamit 2020 giđa</p>
</body></document>
