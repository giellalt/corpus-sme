<document xml:lang="sme" id="no_id"><header><title>Sámediggi doarju containerhápmana huksema Ájluovttas  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>205</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-utbygging-av-containerhavn-pa-drag.15260.aspx?sprak=12</origFileName><parallel_text xml:lang="nob" location="sametinget_stotter_utbygging_av_containerhavn_pa_drag.html"/><parallel_text xml:lang="smj" location="samedigge_doarjjo_stuoredimev_containerhamnas_ajluovtan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi doarju containerhápmana huksema Ájluovttas</p>
<p><em type="italic">Sámediggeráđđi lea juolludan 400 000 ruvnno doarjjan Hábmera suohkanii containerhápmana huksema álgobargui Ájluovttas. Silje Karine Muotka ja Mikkel Eskil Mikkelsen    Åse M.P. Pulk, Sámediggi      </em></p>
<p>Prošeavtta váldomihttu lea láhčit dili containerjohtolahkii Ájluovtta industriijakáijas. Dát galgá dahkkot dakko bokte ahte deavdit areála mearas.</p>
<p>– Sámediggái lea dehálaš doarjut doaimmaid mat leat mielde ovddideame ealáhusdoaimmaid suohkanis. Danne lean ilus go sáhttit doarjut dán prošeavtta, dadjá sámediggeráđđi Silje Karine Muotka (NSR)</p>
<p>Otná containerjohtolaga sirdin kájai Ájluovttas addá, lassin positiiva birasváikkuhusaide ja buoret johtolatsihkarvuhtii, buriid čuozahusaid ealáhusdoaimmaide Hábmera suohkanis. Containerhápmana huksen dagaha Ájluktii regionála guovddášsaji containerjohtolahkii ja nu sáhttá maŋŋil ásahit stuorát industriijaguovllu hápmana oktavuođas. Containerhápmana huksen sáhttá nu mielddisbuktit ođđaásahemiid ja stuorát ealáhusprošeavttaid ovddideami regiovnnas.</p>
<p>– Prošeakta addá vejolašvuođaid ásahit ođđa bargosajiid ja ovddidit julevsámi servodaga. Mii dárbbašit eanet bargosajiid maiddái Hábmeris. Dat lea Sámedikki ja Hábmera suohkana oktasaš mihttu, dadjá sámediggeráđđi Mikkel Eskil Mikkelsen (NSR).</p>
<p>Doarjja addo ortnegis doarjja regionálaovddidanprošeavttaide, ja okta vuoruhemiin dán ortnegis lea prošeavttat mat ovddidit sámi giela, kultuvrra ja servodateallima fylkkagielddain maiguin Sámedikkis lea ovttasbargošiehtadus.</p>
<p><em type="italic">Jus leat gažaldagat, dahje áiggut jearahallat, váldde oktavuođa sámediggeráđiin </em><em type="italic">Silje Karine Muotka </em><em type="italic">in </em><em type="italic">(NSR), mob. +47 984 87 576, </em><em type="italic">silje.karine.muotka@samediggi.no </em><em type="italic">dahje sámediggeráđiin </em><em type="italic">Mikkel Eskil Mikkelsen </em><em type="italic">iin </em><em type="italic">(NSR), mob. +47 917 42 161 </em><em type="italic">, </em><em type="italic">mikkel.eskil.mikkelsen@samediggi.no </em></p>
</body></document>
