<document xml:lang="sme" id="no_id"><header><title>Doarjja máttasámi giellaprošeavttaide</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2019</year><wordcount>219</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Odasarkiiva/Doarjja-mattasami-giellaproseavttaide</origFileName><parallel_text xml:lang="nob" location="tilskudd-til-soersamiske-spraakprosjekter.html"/><parallel_text xml:lang="sma" location="daaarjoe-aaarjelsaemien-gieleprosjektide.html"/><parallel_text xml:lang="smj" location="doarjja-oarjjelsame-giellaprosjevtajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doarjja máttasámi giellaprošeavttaide</p>
<p>Sámediggeráđđi juolluda oktiibuot 600 000 ruvnno doarjjan guovtti máttasámi giellaprošektii.</p>
<p>Praahken skuvle/Brekken skole Rørosis oažžu 300 000 ruvnno doarjjan ásahit ja viidáset ovddidit sámegielat arenaid gos sámegiella geavahuvvo aktiivvalaččat. Dát galgá dahkkojuvvot golmma sámi giella- ja kulturčoagganeami bokte juohke skuvlajagis ohppiide geain lea gullevašvuohta rørossámi guvlui.</p>
<p>Čoagganemiin leat njálmmálaš ja geavatlaš doaimmat guovddážis, gos oasseváldit gulahallet sámegillii. Dát boahtá lassin dábálaš oahpahussii vuođđoskuvllas. Sámegielat arenaid háhkama bokte gos máttasámegiella geavahuvvo aktiivvalaččat lea ulbmilin nannet ja buoridit máttasámi geavaheami Røros-guovllus. Doaibmabijut čađahuvvojit Aajege Sámi giella- ja gelbbolašvuođa guovddážiin fárrolaga Rørosis.</p>
<p>Sámediggepresideantta Aili Keskitalo mielas leat giellaarenat deaŧalaččat, gos giella ja kultuvra ealáskahttojuvvo, suodjaluvvo ja nannejuvvo.</p>
<p>– Dat lea erenoamáš deaŧalaš Røros-guovllus, gos máttasámegielas eai leat makkárge lunddolaš arenat olggobealde almmolaš ásahusaid, dadjá Keskitalo.</p>
<p>Dasa lassin addá sámediggeráđđi lassejuolludusa 300 000 ruvnno Trøndelága fylkkasuohkanii Aajege Sámi giella- ja gelbbolašvuođa guovddáža bokte Rørosis <span type="quote" xml:lang="sma">«Saamastalledh»</span> prošeavtta čađaheapmái, mii lea stuorra prošeakta mas guhtta máttasámi ásahusa barget ovttas.</p>
<p>Mihttomearrin lea metodaovddideapmi kommunikatiivvalaš giellaoahppamis, oahpparesurssaid ovddideapmi ja gelbbolašvuođa buorideapmi oahpaheddjiide geat oahpahit sámegielas.</p>
<p>Sámediggepresideantta mielas lea deaŧalaš doarjut máttasámi prošeavttaid.</p>
<p>– Erenoamáš deaŧalaš lea ahte máttasámi oahpponeavvut leat fidnemis, ahte ráhkaduvvojit vuogit giellaoahpahussii ja ahte gelbbolašvuohta oahpaheddjiid gaskkas loktejuvvo. Erenoamášvuohta <span type="quote" xml:lang="sma">«Saamastalledh»</span> prošeavttas lea ahte dát lea ovttasbargu máŋgga máttasámi ásahusa gaskka, dadjá Keskitalo.</p>
<p><em type="italic">Jearahallama addá dahje vástida gažaldagaide sámediggepresideanta Aili Keskitalo . </em></p>
</body></document>
