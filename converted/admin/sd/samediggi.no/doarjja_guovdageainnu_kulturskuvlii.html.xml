<document xml:lang="sme" id="no_id"><header><title>Doarjja Guovdageainnu Kulturskuvlii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>262</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-kulturskolen-i-kautokeino.15586.aspx?sprak=12</origFileName><parallel_text xml:lang="nob" location="tilskudd_til_kulturskolen_i_kautokeino.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doarjja Guovdageainnu Kulturskuvlii</p>
<p><em type="italic">Sámediggeráđđi lea addán 200 000 ruvnno doarjjan Guovdageainnu suohkana Kulturskuvlii, doarjja manná kulturskuvlaprošektii Min Árbi – Vår arv. </em></p>
<p>Henrik Olsen    Sámediggi    Min Árbi – Vår arv lea viidodatprográmma ja álgooahpahus mii galgá veahkkin ovdánahttit hutkkálaš návccaid, fágalaš gelbbolašvuođa ja ovttasbargonávcca mii addá vuođu persovnnalaš hervvohallamii.</p>
<p>Min Árbi -prográmma ulbmilin lea seailluhit sámi árbevirolaš máhtu ja ávnnaskeahtes kulturárbbi, ja seammás leat rabas min kulturárbbi ođasmahttimii. Dás galget oahppit ohcat dieđuid árbevirolaš máhtu birra ruovttus, lagasbirrasis ja servvodagas. Fáttát sáhttet leat luohti/lávlla, muitaleapmi, duddjon, borramušárbevierut, ja luonddudoallu / oktavuohta lundui dahje eará áigeguovdilis fáttát.</p>
<p>Oahppit ožžot iežaset dáiddaovdanbuktima hábmemii bagadallama kulturskuvlaoahpaheddjiin stoahkama, improvisašuvnnaid, bagadallama ja ulbmillaš oahpahusa bokte. Dasto mearridit oahppit ieža movt ovdanbuktet dan maid leat gávnnahan: musihkain (maiddái juoigan/lávlun), teáhteriin, dánsumiin, visuála dáidagiin dahje hutkkálaš čállimiin.</p>
<p>Barggut čájehuvvojit kulturskuvlla kulturlágideamis. Barggut ja gárvves buktagat dokumenterejuvvojit filbmema ja jietnabáddema bokte, ja eará digitála reaidduiguin, ja dat vurkejuvvojit. Dás lea ulbmil kulturskuvllas ráhkadit kulturvuorkká, ja maiddái min árbevirolaš máhtu ja ávnnaskeahtes kulturárbbi veahkkin seailluhit boahttevaš buolvvaide.</p>
<p>Kulturskuvllat leat suohkaniid ja stáhta ovddasvástádus, ja Sámediggi ii láve addit doarjaga doaimmaid várás mat leat Kulturskuvllaid rámmaid siskkobealde. Dán oktavuođas Sámediggi spiehkasta ja addá ovttagearddedoarjaga Guovdageainnu suohkana Kulturskuvlii.</p>
<p>– Kulturskuvla lea okta dan moatti astoáiggefálaldagas mánáid ja nuoraid várás suohkanis, ja Kulturskuvla lea aitto sajáiduvvan. Danin lea dehálaš dán doibmii oažžut kontinuitehta, dadjá sámediggeráđđi Henrik Olsen (NSR).</p>
<p>Doarjja mii lea 200 000 ruvnno lea juolluduvvon Sámedikki Kulturdoaimmaid doarjjaortnegis, vuoruheamis <span type="quote">“prošeavttat mat gozihit árbedieđuid ja ávnnaskeahtes kulturárbbi”</span>.</p>
<p><em type="italic">Jus leat gažaldagat dahje jus áiggut jearahallat, de váldde oktavuođa sámediggeráđiin Henrik Olseniin (NSR), 907 75 219, </em><em type="italic">henrik.olsen@samediggi.no </em></p>
</body></document>
