<document xml:lang="sme" id="no_id"><header><title>Vahca - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>333</wordcount><conversion_status type="standard"/><availability><free/></availability><multilingual/><origFileName>https://sametinget.no/naring/samisk-reiseliv/vahca/?sprak=12</origFileName><parallel_text xml:lang="nob" location="vahca.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Vahca</p>
<p><em type="italic">Vahca davvisámegielas lea muohta mii lea aiddo gahččan, ja čujuha dasa mo Romsa buorrin ovdagovvan dahká luottaid maid earát sáhttet čuovvut. Mihttun lea ahte Romsa galgá doaibmat ovddasmannisuohkanin das mo sáhttá hálddašit sámi kultuvrra mátkeealáhusas. </em><em type="italic"> </em></p>
<p>Vahca lea Sámedikki ja Romssa suohkana gaskasaš ovttasbargoprošeakta ja lea vuođđuduvvon dasa ahte Sámediggi ja Romssa suohkan háliidit váikkuhit dasa ahte sámit eai galgga vásihit ahte sin kultuvrra ja identitehta historjá vajáldahttojuvvo ja eretduvdojuvvo, dahje dahkkojuvvo eksohtalažžan ja álkkásmahttojuvvo kommersialiserema bokte.</p>
<p>Romsii leat maŋimus jagiid boahtán eanet ja eanet guossit miehtá máilmmi mat jearahit eanet ja eanet sámi vásáhusaid. Norggas eai leat báikkit gos lea eanet ulbmillaš čađahit Vahca-prošeavtta ja danne lea ge lunddolaš guorahallat mo Romsa doaimmašii dan oktavuođas. Dás mis lea vejolašvuohta háhkat máhtu dan birra mo hálddašit sámi kultuvrra kommersialiserema oktavuođas. Daid vásáhusaid mii gaskkustit eará báikkiide ja organisašuvnnaide. Dasa lassin mii háhkat máhtu prošeaktasisdoalus (ulbmilat ja doaibmabijut) maid álkit sáhttá gaskkustit eará suohkaniidda mat boahttevuođas vásihit seamma márrama.</p>
<p>Dehálaš bealli prošeavttas lea ahte báikkálaš Romssa sápmelaš galgá dovdat iežas das mo Romssa sámi kultuvra govviduvvo. Dan oktavuođas heive bures deattuhit dan maid servodatdutki Vigdis Stordahl dadjá:</p>
<p><em type="italic">« </em>Midjiide lea dehálaš dovdat iežamet historjjá. Dat lea min identitehta ovdánahttin. Earát leat defineren min. Dehálaš lea ahte mii ieža defineret dan. <em type="italic">» </em></p>
<p>Dáiddára Kine Yvonne Kjær illustrašuvdnagovat muitalit veaháš daid čuolmmaid birra maid sámi kultuvra vásiha deaivvadeamis kommersialiseremiin:</p>
<p type="title">Vahca seminára - prošeaktaálgin</p>
<p>Guovvamánu 5. b. 2019 lágiduvvui álggahanseminára juohkin dihtii dieđuid ja vásáhusaid sámi mátkeealáhusa ja kulturealáhusa iešguđet doaimmaheddjiin. Guossoheamis lei mearrasámi fáddá ja áigumuš seminárain lei erenoamážit ovddidit gulahallama. Oktiibuot bohte sullii 70 olbmo mátkeealáhusa, politihkkáriid, studeanttaid ja iešguđet organisašuvnnaid bealis, ja báikkálaš olbmot. Seminára vuolggahii aviisačállosiid ja digaštallama.</p>
<p>Prográmma Vahca seminára 05.02</p>
<p>Dieđut mat bohte maŋŋá seminára leat deattuhan ahte Vahca álgaga leat sihke Romssa gávppálaš doaimmaheaddjit ja ássit jearahan ja ahte seminára attii ođđa máhtu ja ahte ollugat háliidit dieđuid go áigot kommersialiseret sámi kultuvrra ja identitehta.</p>
<p>Ovdal seminára jearaimet muhtun nuorra sápmelaččain Romssas maid sii jurddašit sámi kultuvrra birra Romssa mátkeealáhusas:</p>
</body></document>
