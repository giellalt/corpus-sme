<document xml:lang="sme" id="no_id"><header><title>Duodje Nordlánnda oažžu doarjaga duodjeáŋgiruššamii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>406</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/duodje-nordlannda-far-stotte-til-duodjesatsing.15601.aspx?sprak=12</origFileName><parallel_text xml:lang="nob" location="duodje_nordlannda_far_stotte_til_duodjesatsing.html"/><parallel_text xml:lang="smj" location="samedigge_juollot_algadimrudajt_duodjevuorodibmaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Duodje Nordlánnda oažžu doarjaga duodjeáŋgiruššamii</p>
<p><em type="italic">Sámediggeráđđi lea Duodje Nordlánndai juolludan 308 000 ruvnno doarjjan stuorát duodjeáŋgiruššamii, ja mihttu lea ovttastahttit guovllu duodjeaktevrraid viiddidan dihte fálaldaga mánáide ja nuoraide. Sámediggeráđđi lea ilus go sáhttá doarjut dan buori barggu maid Duodje Nordlánnda doaimmaha, ja sidjiide addit vejolašvuođa viiddidit fálaldaga. </em></p>
<p>Duodje Nordlánnda ja Árran Julevsáme guovdásj leat ovttasráđiid ohcan doarjaga Sámedikkis vai sáhttet viidáseappo ovdánahttit iežaset barggu ja ovttastahttit daid doaimmaid maid ieža, Divtasvuona ASVO, Árran Julevsáme guovdásj ja Hábmera suohkana kulturskuvla lágidit. Dál áigot guovllu duodjeaktevrrat vuosttaš gearddi ovttasbargat duoji gaskkustemiin ja duodjeoahpahusa lágidemiin.</p>
<p>Duodje Nordlánnda lea okta guđa regiovnnas riikkaorganisašuvnnas Sámiid Duodji. Prošeavtta ulbmilin lea álggahit duodjedoaimmaid mánáide, nuoraide ja rávisolbmuide.</p>
<p>– Sámediggái lea dehálaš doarjut buriid initiatiivvaid mat ovttastahttet ja viidáseappo ovdánahttet julevsámi guovllu duoji. Mii oaidnit ahte lea stuora dárbu dáidda aktevrraide ja sin máhttui vai boahttevaš buolvvaide gaskkustuvvo sámi kulturárbi, dadjá sámediggeráđđi Mikkel Eskil Mikkelsen (NSR).</p>
<p>– Duodjeáŋgiruššama boađusin galggašii šaddat ahte eanet olbmot válljejit duoji ealáhussan boahtteáiggis. Jus eanet olbmot galget válljet duoji ealáhusgeaidnun, de fertet máhtu háhkat sidjiide ja fállat guđetge lágan kurssaid ja doaimmaid. Dákkár duodjeáŋgiruššan lea positiivvalaš duojáriidda geain lea duodji ealáhussan, sihke suohkanis ja guovllus, ja dát movttiidahttá dalle earenoamážit sin geat háliidit duoji eallinláibin, lohká sámediggeráđđi Hans Ole Eira (Gb).</p>
<p type="title">Fálaldat mánáid ja nuoraid várás</p>
<p>Duodje Nordlánnda ja Árran leat soahpan ovttasbarggu ja geavahit Árrana duodjeviessun. Duodje Nordlánnda stivra lea ilus go ožžot doarjaga.</p>
<p>– Lea hui gelddolaš álggahit ovttasbarggu aktevrraid gaskka vai sáhttit viiddidit fálaldaga. Hui movttet lean go buohkat háliidit searvat dása, dadjá Duodje Nordlánnda stivralahttu Marita Mikkelsen.</p>
<p>Duodje Nordlánnda lea maŋimus áiggi eanet heivehan iežaset doaimma mánáide ja nuoraide. Duodji lea dehálaš oassi sámi árbevirolaš máhtus mii ovdal lea fievrriduvvon buolvvas bulvii. Dálá áiggi lea dárbu eará arenaide gos oahpahit duddjot.</p>
<p>– Mis lea dehálaš rolla máhtu fievrrideamis buolvvas bulvii. Oaidnit maiddái ahte doaimmat maid mii lágidit sáhttet leat buorit giellaarenat. <span type="quote" xml:lang="smj">“Duodje sábmáj”</span> (sámástit duddjodettiin) lei gielladoaibmabidju 10-14-jahkásaš mánáid várás. Mánáide lei dát autenttalaš giellaarena, seammás go ohppe duddjot. Mii leat ilus dainna ovttasbargguin guovllu aktevrraid gaskka, go dat lea hui deaŧalaš vai lihkostuvvat, dadjá Duodje Nordlánnda stivralahttu Marita Mikkelsen.</p>
<p>Doarjja mii lea 308 000 ruvnno juolluduvvo duoji ealáhusšiehtadusa investeren ja ovddidandoaimma ruđain.</p>
<p><em type="italic">Jus leat gažaldagat, dahje jus áiggut jearahallat, váldde oktavuođa sámediggeráđiin Hans Ole Eirain (Gb), mob. +47 918 61 471, </em><em type="italic">hans.ole.eira@samediggi.no </em><em type="italic">ja/dahje sámediggeráđiin Mikkel Eskil Mikkelseniin (NSR), +47 917 42 161, </em><em type="italic">mikkel.eskil.mikkelsen@samediggi.no </em><em type="italic">ja/dahje Duodje Nordlándda stivralahtuin Marita Mikkelsen, +47 971 </em><em type="italic">54 376, </em><em type="italic">duodjenordlannda@gmail.com </em></p>
</body></document>
