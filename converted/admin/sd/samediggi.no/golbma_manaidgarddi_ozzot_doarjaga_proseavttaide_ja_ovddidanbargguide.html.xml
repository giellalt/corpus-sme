<document xml:lang="sme" id="no_id"><header><title>Golbma mánáidgárddi ožžot doarjaga prošeavttaide ja ovddidanbargguide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>235</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tre-barnehager-far-tilskudd-til-prosjekter-og-utviklingsarbeid.33624.aspx?sprak=12</origFileName><parallel_text xml:lang="nob" location="tre_barnehager_far_tilskudd_til_prosjekter_og_utviklingsarbeid.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Golbma mánáidgárddi ožžot doarjaga prošeavttaide ja ovddidanbargguide</p>
<p><em type="italic">Sámediggeráđđi lea juolludan oktiibuot 660 830 kruvnno mánáidgárddiid prošeakta- ja ovddidanbargguide. Mánáidgárddiin sávvet ovddidit ja nannet sámi giela ja kultuvrra. </em></p>
<p>Jentoftsletta mánáidgárdi Bådåddjo suohkanis oažžu 300 000 kruvnno doarjjan mánáidgárdesuorggis. Prošeavtta ulbmil lea mánáide oahpahit sámegiela, seammás bidjat stuorát fuomášumi sámi biebmoráhkadeapmái, dujiide, muitalanárbevirrui ja lundui. Mánáidgárdi háliida ahte váhnemat sámegielatossodagas maid galget oažžut vejolašvuođa oahppat giela, ja danne fállet sámegielkurssa maiddái váhnemiidda. Furua mánáidgárdi oažžu 243 000 kruvnno doarjjan sámi giela ja kultuvrra ovddideapmái. Mánáidgárdi háliida čatnat prošeavtta <span type="quote">"Eallin lávus"</span>, olgoáibmoeallima, Finnmárkku kultuvrra ja sámi kultuvrra oktii, dan sivas go oidnet daid lagas oktavuođas. Sii háliidit sáhttit ovddidit sámi giela ja kultuvrra olles jagi, buot mánáidgárddi mánáide. – Lea dehálaš doarjut prošeavttaid ja ovddidanbargguid mánáidgárddiin, lea buorre go sámi giella ja kultuvra ovddiduvvo eanet. Dát prošeavttat galget leat ávkin mánáide, váhnemiidda ja mánáidgárddi bargiide, mii lea mávssolaš go eanebut sáhttet leat mielde geavaheamen giela beaivválaččat, dadjá sámediggeráđđi Mikkel Eskil Mikkelsen (NSR). Nyland studeantamánáidgárdi oažžu 117 830 kruvnno doarjjan vai sáhttá loktet sámi giela ja kulturbarggu kvalitehta. Sii háliidit váldit atnui sámegielat resurssa vai mánát geain lea sámegiella ja sámi kultuvra besset deaivvadit eatnigielain. Mánáidgárdi háliida maiddái fállat vásáhusaid olggobealde mánáidgárddi beassan dihte deaivvadit sámi kultuvrrain, earret eará searvat njuovadeapmái. – Dat ahte mánát geain lea sámi duogáš besset deaivvadit iežaset gielain ja kultuvrrain mánáidgárddis lea hirbmat buorre. Dat addá oadjebasvuođa gullat iežas eatnigiela mánáidgárddis, dadjá sámediggeráđđi Mikkelsen.</p>
</body></document>
