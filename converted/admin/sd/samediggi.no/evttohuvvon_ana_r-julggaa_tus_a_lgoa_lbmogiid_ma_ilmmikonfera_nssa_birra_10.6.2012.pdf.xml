<document xml:lang="sme" id="no_id"><header><title/><genre code="admin"/><author><unknown/></author><wordcount>1950</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual/><origFileName>http://www.sametinget.no/layout/set/print/content/download/2027/19261/version/1/file/Evttohuvvon+An%C3%A1r-julgga%C5%A1tus+%C3%A1lgo%C3%A1lbmogiid+m%C3%A1ilmmikonfer%C3%A1nssa+birra+10.6.2012.pdf</origFileName><parallel_text xml:lang="eng" location="final_draft_inari_declaration_120612_rev_2_3_.pdf"/><parallel_text xml:lang="fin" location="inarin_julkilausuma_ykn_alkupera_iskansojen_konferenssista_-_julistus_suomeksi_darkkistan.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Evttohus 10.6.2012</p>
<p><em type="bold">Anár-julggaštus álgoálbmogiid máilmmikonferánssa birra </em></p>
<p>Sámi ásahusaid ja organisašuvnnaid áirasat Suomas, Norggas, Ruoššas ja Ruoŧas geat čoagganit Anárii, Suomas geassemánu 27.-28. beaivvi, 2012, </p>
<p><em type="italic">Sávvet bures boahtin </em>ON váldočoahkkima mearrádusa dievasčoahkkima lágideami hárrái bajimus dásis, mii lea dovddus álgoálbmogiid máilmmikonferánsan, mii lágiduvvo 2014, ja mii galgá buktit perspektiivvaid ja čájehit lihkostuvvan strategiijaid, mat gustojit álgoálbmogiid vuoigatvuođaid duohtan dahkamii, earret čuovvut ON julggaštusa ulbmiliid álgoálbmogiid vuoigatvuođaid hárrái; </p>
<p><em type="italic">Ávžžuhit </em>sámedikkiid, Sámi parlamentáralaš ráđi, Sámeráđi ja eará sámi organisašuvnnaid ja ásahusaid, geat sáhttet searvat prosessii álgoálbmogiid konferánssa lágideami dáfus, ahte ovddidit ja gáibidit doaimmaid máilmmikonferánssa boađusin, main livččii ulbmilin joksat ollislaš ja beaktilis doaibmama álgoálbmogiid vuoigatvuođaid hárrái, ja maiddái dain vuoigatvuođain mat leat dohkkehuvvon ON julggaštusas álgoálbmogiid vuoigatvuođaid hárrái; </p>
<p><em type="italic">Ávžžuhit earenoamážit </em>sámedikkiid, Sámi parlamentáralaš ráđi, Sámeráđi ja eará sámi organisašuvnnaid ja ásahusaid, geat sáhttet searvat prosessii álgoálbmogiid konferánssa lágideami dáfus, aktiivvalaččat evttohit ahte máilmmikonferánssa loahppadokumeanta: </p>
<p><em type="italic">Duođašta fas </em>ahte álgoálbmogat leat friddja ja buohtastahtton eará álbmogiiguin, ja ahte álgoálbmogat, geavahettiin vuoigatvuođaideaset, ja maiddái olmmošvuoigatvuođaid, galget suddjejuvvot buotlágan vealahemiid vuostá, earenoamážit vealaheami mii guoská sin ruohttasii dahje identitehtii; </p>
<p><em type="italic">Duođašta viidáseabbo </em>ahte álgoálbmogiid oktagasain ja joavkkuin, maidda gullet maid nissonat, mánát, nuorat, boarrásat ja doaimmashehttejuvvon olbmot, lea vuoigatvuohta, almmá vealaheami haga, oažžut ollislaš ja beaktilis doaibmama olmmošvuoigatvuođain, dohkkehuvvon riikkaidgaskasaš rievttis, ja maiddái ahte vuoigatvuođat ja friddjavuohta, dohkkehuvvon ON julggaštusas álgoálbmogiid vuoigatvuođaid hárrái, lea dáhkiduvvon ovttadásagin sihke dievdduide ja nissoniidda; </p>
<p><em type="italic">Dohkkeha </em>dan vealtameahttun dárbbu válljet mearrideaddji ja konkrehtalaš doaimmaid, vai sihkkarastá ollislaš ja beaktilis doaibmama álgoálbmogiid vuoigatvuođain ja maiddái vuoigatvuođain, mat leat dohkkehuvvon ON julggaštusas álgoálbmogiid vuoigatvuođaid hárrái, ja dás gehččojuvvon earenoamážit vuoigatvuhtii eatnamiidda ja riggodagaide, oktan dábuhemiin dakkár eatnamiidda ja resurssaide, ja maiddái vuoigatvuohta iešmearrideapmái; </p>
<p><em type="italic">Dohkkeha viidáseabbo </em>dárbbu mearridit beaktilis doaimmaid, mat dáhkidit álgoálbmogiidda vuoigatvuođa ollislaš návddašeami, searválaga dahje oktagas olmmožin, buot olmmošvuoigatvuođain ja vuođđofriddjavuođain, mat leat dohkkehuvvon gaskariikkalaš olmmošrievttalaš dásis, ja maiddái vuoigatvuođasteaset kultuvrii, gillii ja oahpahussii. </p>
<p><em type="italic">Duođašta viidáseabbo </em>ahte vuoigatvuođat, mat leat dohkkehuvvon ON julggaštusas álgoálbmogiid vuoigatvuođaid hárrái; dahket vuolimus dási máilmmi álgoálbmogiid birgejupmái, árvui ja ahtanuššamii; </p>
<p><em type="italic">Muittuha ahte </em>ON julggaštus álgoálbmogiid vuoigatvuođaid hárrái, geatnegahttá stáhtaid, maŋŋel konsultašuvnnaid ja ovttasbarggu gustojeaddji álgoálbmogiiguin, bidjat johtui doaimmaid, maiddái láhkaásahusaid, vai galggašii joksat julggaštusa ulbmiliid. </p>
<p><em type="italic">Dohkkeha </em>dan ahte vai galgá joksat ulbmiliid ON julggaštus álgoálbmogiid vuoigatvuođaid hárrái, de lea vuogas ásahit eaktodáhtolaš riikkaidgaskasaš vuogádaga, mii sáhttá vuostá váldit ja árvvoštallat dieđuid álgoálbmogiin , geat čuoččuhit ahte sin vuoigatvuođat guovlluide, eatnamiidda ja riggodagaide, ja/dahje iešmearridanvuoigatvuohta, leat rihkkojuvvon; <em type="bold">1. Álgoálbmogiid iešmearridanriekti </em></p>
<p><em type="italic">Mearkkaša ahte </em>davviriikkat juo 1751 lappekodisillain dohkkehii sámi našuvnna ja ahte sámit sáhtte oamastit daid guovlluid maid ledje geavahan árbevirolaččat, ja maiddái gáibidit rájiid rasttideaddji rivttiid; </p>
<p><em type="italic">Duođašta fas </em>ahte buot stáhtaid bargu lea ollašuhttit sin geatnegasvuođa ovddidit gaskariikkalaš doahttaleami ja maiddái doallat ja suodjalit buot olmmošvuoigatvuođaid ja buohkaid vuođđofriddjavuođa, ON-šiehtadusa ektui, eará olmmošvuoigatvuođainstrumeanttaid ja gaskariikkalaš rievtti; </p>
<p><em type="italic">Deattuha </em>ahte iešmearridanrievtti doahttaleapmi lea ovdagieđagáibádus, go áigu duohtan dahkat eará olmmošvuoigatvuođaid ja vuođđofriddjavuođaid; </p>
<p><em type="italic">Ávžžuha </em>ahte, vai stáhtat sáhttet ollašuhttit geatnegasvuođaideaset ja duohtan dahkat álgoálbmogiid iešmearridanrievtti, ásahit hoahppodoaibman našuvnnalaš lávdegottiid, main leat sihke stáhtaid ja álgoálbmogiid áirasat, maid ulbmilin lea ásahit konkrehtalaš šiehtadusaid sisdoalu ja joksanmeari hárrái álgoálbmogiid iešmearridanrievttis, ja maiddái dan hárrái mo dán rievtti beaktilit sáhttá bidjat doaibmat; <em type="bold">2. Álgoálbmogiid rievttit guovlluide, eatnamiidda, čázádagaide ja riggodagaide </em></p>
<p><em type="italic">Dohkkeha </em>ahte álgoálbmogiid dárkkisteapmi ovdáneami váikkuhusas sin guovlluin, eatnamiin, čázádagain, riddoguovlluin ja eará riggodagain, dahká vejolažžan sidjiide doarridit sin ekonomalaš, sosiálalaš ja kultuvrralaš ovdáneami, iežaset dáhtu ja dárbbuid ektui; </p>
<p><em type="italic">Ávžžuha </em>ahte, vai stáhtat sáhttet ollášuhttit sin geatnegasvuođaid ja rievttalaččat dohkkehit ja suodjalit eatnamiid, guovlluid, čázádagaid, riddoguovlluid ja eará riggodagaid, ja maiddái genehtalaš riggodagaid, maid álgoálbmogat árbevirolaččat leat oamastan, vuollástan, dahje juogaládje leat geavahan dahje oamastan, de galget ásahit našuvnnalaš rievttalaš ásahusaid, maid doaibman šattašii dovddiidahttit daid eatnamiid, guovlluid, čázádagaid, riddoguovlluid ja eará riggodagaid, ja maiddái genehtalaš riggodagaid, maidda gustojeaddji álgoálbmogat árbevirolaččat leat ásahan oamastan- ja geavahanvuoigatvuođa, ja maiddái ráddjet dakkár eatnamiid ja riggodagaid; </p>
<p><em type="italic">Ávžžuha viidáseabbo </em>ahte stáhtat, ovttasbargguin gustojeaddji álgoálbmogiiguin, ásahit našuvnnalaš lávdegottiid dahje eará vuogádagaid, main leat stáhtaid ja álgoálbmogiid áirasat, dainna ulbmiliin ahte buvttihit šiehtadusaid sisdoalu ja olámuttu hárrái dakkár vuoigatvuođain, mat leat álgoálbmogiin guovlluide, eatnamiidda, čázádagaide, riddoguovlluide ja eará riggodagaide, ja maiddái genehtalaš riggodagaide, mat eai leat ollásit čielggaduvvon álgoálbmogiid oamastanvuoigatvuođaid hárrái eatnamiidda, nugo omd. meari vuoigatvuođas ovdamuni dietnasa juogadeapmái ja gaskavuođa álgoálbmogiid oamastanvuoigatvuođain eatnamiidda ja gilvaleaddji doaimmaide, ja maiddái gilvaleaddji industriija doaimmaide; <em type="bold">3. Eaktodáhtolaš beavdegirji ON álgoálbmotvuoigatvuođaid julggaštusa birra </em></p>
<p><em type="italic">Atnet </em>álgoálbmogiid iešmearridanvuoigatvuođa hilguma ja sin vuoigatvuođa hilguma territoriaide, eatnamiidda ja resurssaide lea okta sin olmmošvuoigatvuođaid duođaleamos rihkkumiin; </p>
<p><em type="italic">Dohkkehit </em>dan fáhkka duođalaš dárbbu ahte ásahit beaktilis riikkaidgaskasaš vugiid mat dáhkidit ja gozihit álgoálbmogiid iešmearridanvuoigatvuođa, ja sin vuoigatvuođa territoriaide, eatnamiidda ja resurssaide, implementerema, almmá vealaheami haga daid vuoigatvuođaid mat álbmogiin leat, koloniija- dahje eará vieris stivrejumis dahje vieris vuollásteamis, dálá riikkaidgaskasaš prosedyraid vuođul; </p>
<p><em type="italic">Dohkkehit </em>ahte ON álgoálbmotáššiid bistevaš forum iežas 14. sešuvnnas bijai ovdan eaktodáhtolaš beavdegirjeevttohusa ON álgoálbmotvuoigatvuođaid julggaštussii, mii evttoha struktuvrra ja mandáhta dakkár riikkaidgaskasaš vuohkái, mii galgá čuovvolit álgoálbmogiid vuoigatvuođaid čađaheami eatnamiidda, čázádagaide, riddoguovlluide ja eará resurssaide, ja álgoálbmogiid iešmearridanvuoigatvuođa, daid gulahallamiid vuođul maid stáhtat dahje álgoálbmogat evttohit; </p>
<p><em type="italic">Dohkkehit viidáseappot </em>ahte ON váldočoahkkin, maŋŋágo ON álgoálbmotáššiid bistevaš forum lea evttohan eaktodáhtolaš beavdegirjji ON álgoálbmotvuoigatvuođaid julggaštussii iežas 14. sešuvnnas, ásaha searvvaheaddji proseassa mii dahká vejolažžan ahte ON váldočoahkkin nu johtilit go vejolaš dohkkeha resolušuvnna mii ásaha eaktodáhtolaš beavdegirjji ON álgoálbmotvuoigatvuođaid julggaštussii, ON álgoálbmotáššiid bistevaš foruma namuhuvvon evttohusa vuođul; <em type="bold">4. Eanet doaibmabijut álgoálbmotvuoigatvuođaid implementerema várás </em></p>
<p><em type="italic">Dohkkehit </em>ahte stáhtat geatnegahttojuvvojit čađahit konkrehta ja doaibmadiđolaš doaibmabijuid dohkkehan, realiseren, konkretiseren ja implementeren dihtii álgoálbmotvuoigatvuođaid; </p>
<p><em type="italic">Rávvejit </em>stáhtaid mearridit beaktilis doaibmabijuid mat dáhkidit ahte vuoigatvuođat buohkaide, geat gullet álgoálbmogiidda, čađahuvvojit dievaslaččat, maiddái dakko bokte ahte mearridit erenoamáš doaibmabijuid implementeren dihtii álgoálbmogiid boarrásiid, nissonii, mánáid ja doaibmahehttejuvvomiid vuoigatvuođat; </p>
<p><em type="italic">Dohkkehit </em>ahte veahkaváldi nissoniid ja nieiddaid vuostá lea máŋggabealat váttisvuohta mii ii guoskka dušše oktagas olmmošvuoigatvuođaide, struktuvrralaš sohkabealvealaheapmái dahje vealaheapmái, muhto maiddái sisttisdoallá váilevašvuođa dohkkehit oktasaš vuoigatvuođaid mat gullet guoskevaš álgoálbmogiidda, ja ahte ekonomalaš, sosiála ja politihkalaš marginaliseren, geafivuohta ja álgoálbmogiid vealaheapmi eaneda daid eavttuid mat vuolggahit veahkaválddi álgoálbmogiid nissoniid ja nieiddaid vuostá; </p>
<p><em type="italic">Rávvejit </em>ahte stáhtat ovddidit jahkásaš raporttaid mat čájehit guđe doaibmabijuid sii leat čađahan implementeren dihtii árjjalaččat daid eamivuođa vuoigatvuođaid ON álgoálbmotvuoigatvuođaid julggaštusas, mas dát galget ovddiduvvot ON álgoálbmotvuoigatvuođaid erenoamášdieđiheaddjái ja eará guoskevaš ON-ásahusaide ja proseassaide; </p>
<p><em type="italic">Rávvejit viidáseappot </em>ahte stáhtat main leat álgoálbmogat ja mat eai leat dan čađahan, galget fállat ON álgoálbmotvuoigatvuođaid erenoamášdieđiheaddjái virggálaš rabas bovdehusa galledit guoskevaš riikka goas beare, oktan dainna áigumušain ahte politiserekeahttán dahkat stáhtagalledemiid proseassa, dainna lágiin ahte sirdit fokusa gažaldagain juvssahahttivuođa birra gažaldagaide substánssa birra; </p>
<p><em type="italic">Rávvejit maiddái </em>ahte dat stáhtat maid ON álgoálbmotvuoigatvuođaid erenoamášdieđiheaddjái lea virggálaččat galledan, raporterejit jahkásaččat guđe doaibmabijuid sii leat čađahan implementeren dihtii erenoamášdieđiheaddji rávvagiid; </p>
<p><em type="italic">Rávvejit maiddái </em>ahte stáhtat iežaset raporttain ON olmmošvuoigatvuođaráđi oppamáilmmálaš birrajohtolas árvvoštallamiin, raporterejit guđe doaibmabijuid sii leat čađaha implementeren dihtii árjjalaččat daid áššedovdiráđiid maid ON álgoálbmotvuoigatvuođaid áššedovdimekanisma lea addán; </p>
<p><em type="italic">Ávžžuhit </em>daid stáhtaid mat eai leat vel dohkkehan ON álgoálbmotvuoigatvuođaid julggaštusa, fárrudit daid stáhtaid ja álgoálbmogiid mat leat geatnegahttojuvvon daid prinsihpaid ja vuoigatvuođaid vuođul mat leat julggaštusas; </p>
<p><em type="italic">Ávžžuhit viidáseappot </em>daid stáhtaid mat eai leat vel ratifiseren ILO konvenšuvnna nr. 169, álgoálbmogiid ja čearddalaš álbmogiid hárrái iešmearrideaddji riikkain (1989) dahje mieđihan dasa, dan dahkat; </p>
<p><em type="italic">Dohkkehit </em>ahte álgoálbmotvuoigatvuođaid dievaslaš ja beaktilis implementeren, oktan dainna mii lea ON álgoálbmotvuoigatvuođaid julggaštusas, muhtumassii mielddisbukte vuođđoláhkaođastusaid dahje lasiid, ođđa lágaid mearrideami dahje rievdadusaid dálá lágain; </p>
<p><em type="italic">Rávvejit </em>ahte stáhtat konsultašuvnnain ja ovttasbarggus álgoálbmogiiguin, ja hoahppoáššin, álggahit viidát guorahallat dálá nationála lágaid, oktan vuođđoláhkamearrádusaiguin, dainna áigumušain ahte sihkkarastit ahte nationála lágat dievaslaččat guorrasit dálá riikkaidgaskasaš standárddaid álgoálbmotvuoigatvuođaid hárrái; <em type="bold">5. Oahppu ja giella </em></p>
<p><em type="italic">Dohkkehit </em>ahte oahppu lea okta vugiin sihkkarastit álgoálbmogiid oktagaslaš ja oktasaš ovdáneami, ja ahte dat ovddida álgoálbmogiid návccaid duohtandahkat sin iešmearrideami, maiddái sin vuoigatvuođa beassat geahččalit ollašuhttit sin iežaset ekonomalaš, sosiála ja kultuvrralaš ovdáneami; </p>
<p><em type="italic">Rávvejit </em>ahte stáhtat addet álgoálbmogiidda vejolašvuođa ovddidit dakkár oahppoprográmmaid ja bálvalusaid álgoálbmogiidda, main lea alla kvalitehta ja mat heivejit kultuvrralaččat ja vuhtiiváldet álgoálbmogiid erenoamáš dárbbuid, historjjáid, identitehtaid, árvvuid, oskkuid, kultuvrraid, gielaid ja máhtu, ja sihkkarastit doarvái ruhtadeami dakkár prográmmaide ja bálvalusaide; <em type="italic">Rávvejit </em>viidáseappot ahte stáhtat čađahit beaktilis doaibmabijuid, oktan nationála ja riikkaidgaskasaš ovttasbargovugiid ja áŋgiruššama oktiiordnema bokte dainna áigumušain ahte ollašuhttit ollislaš ja beaktilis duohtandahkamiin álgoálbmogiid vuoigatvuođa ohppui, oktan sin giellavuoigatvuođaiguin, ja dakko bokte ahte mearridit doaibmabijuid dainna áigumušain ahte eastadit gáttuid ja jávkadit vealaheami ja ovddidit gierdevašvuođa, áddejumi ja buriid gaskavuođaid álgoálbmogiid gaskkas ja buot eará servodatosiid gaskkas. <em type="italic">Rávvejit </em>ahte stáhtat addet álgoálbmogiidda vejolašvuođa mearridit prográmmaid ja guhkesáiggi strategiijaid seailluhan ja ovddidan dihtii iežaset akademalaš ásahusaid ja dutkanprográmmaid, ja ovddidan dihtii etihkalaš njuolggadusaid dutkama várás dakkár gažaldagain/áššiin/čuolbamčilgehusain mat gusket álgoálbmogiidda njuolgga; <em type="bold">6. Vuođđoávnnasindustriija </em></p>
<p><em type="italic">Dohkkehit </em>ahte Árktisis čađahuvvojit eanet ja eanet industriijadoaimmat, ja ahte earret eará oljo- ja gássaindustriija, minerálaroggan, vuovdedoallu ja bieggamilloindustriija, ja dasa gulli infrastruktuvraovddideapmi, bahkkejit Árktisa álgoálbmotservodagaid ja sin árbevirolaš eallinlági ala; </p>
<p><em type="italic">Deattuhit </em>ahte dálá ortnegat mat geatnegahttet fitnodagaid váldit sosiála ovddasvástádusa, nu go OECD njuolggadusat; ja Global Impact, eai lihkostuva dainna sihkkarastimiin ahte fitnodagat mat doibmet Árktisis, árvvusatnet Árktisa álgoálbmogiid vuoigatvuođaid; </p>
<p><em type="italic">Rávvejit </em>ahte Árktisa ráđđi ministtarčoahkkimisttis 2015:s mearrida viiddes ja guhkesáiggi strategiija resursaávkkástallama várá árktalaš guovllus, bissehan dihtii eahpedárkkistuvvon, eahpehálddašuvvon ja eahpeguoddilis industriijageavada; <em type="italic">Rávvejit viidáseappot </em>ahte Árktalaš ráđđi ministtarčoahkkimisttis 2015:s mearrida etihkalaš njuolggadusaid mat geatnegahttet priváhta fitnodagaid mat doibmet árktalaš guovllus, doaibmat dakkár vuogi mielde mii ii vahágahte birrasa ja árvvusatnit olmmošvuoigatvuođaid, ja erenoamážit daid mat gusket árktalaš álgoálbmogiidda; <em type="italic">Dohkkehit viidáseappot </em>ahte eanaš árktalaš álgoálbmotservodagat leat rašis dilis priváhta fitnodagaid ektui, go sis váilot resurssat ja návccat ovddastit iežaset doarvái bures industriija ektui; </p>
<p><em type="italic">Ávžžuhit </em>stáhtaid sihkkarastit ahte árktalaš álgoálbmotservodagat sáhttet ovddastit iežaset doarvái bures industriija ektui, dainna lágiin ahte priváhta fitnodagat mat doibmet Árktisis, geatnegahttojuvvojit juogadit vuoittu guoskevaš álgoálbmotservodagaiguin, ja maiddái eará láhkai ovddidit gealbudeami; <em type="bold">7. Árbediehtu ja árbevirolaš kultuvrralaš ovdanbuktinvuogit </em></p>
<p><em type="italic">Duođaštit </em>ahte dábálaš ortnegat suodjalit eahpeávnnaslaš vuoigatvuođaid leat jurddašuvvon oktagaslaš kreatiivva várás mii lea dábálaš oarjekultuvrrain, ja danne dat eai lihkostuva suodjalemiin álgoálbmogiid oktasaš kreativitehta, ja danne dat leat vealaheaddjin; </p>
<p><em type="italic">Deattuhit </em>ahte áigeguovdilis áddejupmi dan vuoigatvuođas ahte ii galgga vealahuvvot, geatnegahttá stáhtaid dohkkehit ahte maiddái oktasaš kreativitehta gullá sidjiide geat leat ožžon ovdan máhtu ja kultuvrralaš ovdanbuktinvugiid; </p>
<p><em type="italic">Ávžžuhit </em>stáhtaid implementeret Nagaya-beavdegirjji genaresurssaid fidnema birra, ja daid ovdduid vuoiggalaš juogadeami, mii čuožžila daiguin ávkkástallama oktavuođas, biologalaš šláddjivuođakonvenšuvnna olis, dakkár vugiin mii dohkkeha ja duohtan dahká álgoálbmogiid vuoigatvuođaid iežaset árbedihtui; </p>
<p><em type="italic">Ávžžuhit viidáseappot </em>stáhtaid searvat riikkaidgaskasaš dahkkivuoigatvuođaorganisašuvnna ráđđehuslávdegoddái dahkkivuoigatvuođa, genaresurssaid, árbedieđu ja álbmotmuittu birra, oamastan dihtii ortnegiid mat dohkkehit ja duohtandahket álgoálbmogiid vuoigatvuođaid sin árbedieđu ja árbevirolaš kultuvrralaš ovdanbuktinvugiid ektui; <em type="bold">8. Álgoálbmogiid rádjerasttideaddji vuoigatvuođat </em></p>
<p><em type="italic">Duođaštit </em>ahte erenoamážit dain álgoálbmogiin, maid riikkaidgaskasaš rájit earuhit, lea vuoigatvuohta bisuhit ja ovddidit oktavuođaid, gaskavuođaid ja ovttasbarggu iežaset lahtuiguin, ja maiddái eará álbmogiiguin nuppe bealde ráji; </p>
<p><em type="italic">Rávvejit </em>ahte stáhtat, konsultašuvnnaid ja ovttasbarggu bokte guoskevaš álgoálbmogiiguin, hoahppoáššin čađahit beaktilis doaibmabijuid dáhkidan dihtii ahte álgoálbmogiid rádjerasttideaddji vuoigatvuođat, oktan sin siviila, politihkalaš, ekonomalaš, sosiála ja kultuvrralaš vuoigatvuođaiguin, čađahuvvojit ja implementerejuvvojit rievttálaččat geatnegahtti konvenšuvnnaid bokte guoskevaš stáhtaid gaskkas, ja ásahit juridihkalaš mekanismmaid maid bokte gozihit dakkár konvenšuvnnaid implementerema; <em type="bold">9. Dearvvašvuohta </em></p>
<p><em type="italic">Deattuhit </em>ahte buot álgoálbmogiid oktagasain lea seamma vuoigatvuohta go buot eará oktagasain juksat buoremus vejolaš rumašlaš ja silolaš dearvvašvuođastandárdda; </p>
<p><em type="italic">Rávvejit </em>ahte stáhtat iežaset nationála dearvvašvuođapolitihkkii ja -prográmmaide váldet mielde sierra dieđuid, ja atnet erenoamáš ávvira, álgoálbmogiid dearvvašvuođadili birra, das maiddái álgoálbmogiid sosioekonomalaš dili ja sin rumašlaš ja silolaš dearvvašvuođa gaskavuođa; <em type="italic">Rávvejit viidáseappot </em>ahte stáhtat heivehit dearvvašvuođabálvalusaid mat leat jurddašuvvon álgoálbmogiid oktagasaid ja sin erenoamáš dearvvašvuođadili várás, dás maiddái prográmmaid maid ulbmil lea eastadit psyko-sosiála dearvvašvuođaváttisvuođaid, ja kultuvrralaččat hearkkes dearvvašvuođaprográmmaid oahpaheami ja diđolašvuođa loktema várás dábálaš riskofáktoriid birra eahpenjoammudávddaid birra; <em type="bold">10. ON-vuogádat </em></p>
<p><em type="italic">Rávvejit </em>ahte ON váldočoahkkin, dainna ulbmiliin ahte nannet álgoálbmogiid vuoigatvuođaid viidáset čađaheami, lágida viiddes guorahallama, alladásis, dain ovdánemiin maid mielddisbuktán leat daid rávvagiid implementeren, mat mearriduvvojedje álgoálbmogiid máilmmikonferánssas, mii lágiduvvo dan 74. sešuvnnas [čakčamánus 2019 – čakčamánnui 2020]; <em type="italic">Rávvejit viidáseappot </em>ON váldočoahkkima nammadit várre-váldočálli álgoálbmotáššiid várás, dainna ulbmiliin ahte nannet ON návccat ja áŋgiruššama sihkkarastin dihtii álgoálbmogiid vuoigatvuođaid dievaslaš čađaheami, ja sihkkarastin dihtii ahte dát vuoigatvuođat vuhtiiváldojuvvojit ON doaimmaid oktavuođas; <em type="italic">Rávvejit maiddái </em>ahte buot ON orgánat ja prográmmat mat servet daidda doaimmaide mat váikkuhit álgoálbmogiidda, nammadit ovddavástideaddji, dahje ásahit ovddasvástideaddji joavkku, mas lea erenoamáš ovddasvástádus sihkkarastit ahte buot dakkár doaimmat heivehuvvojit álgoálbmogiid erenoamáš dillái; </p>
</body></document>
