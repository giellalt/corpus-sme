<document xml:lang="sme" id="no_id"><header><title>Sámediggi gáibida hoahppočoahkkima sihke Válgadirektoráhtain ja Vearroetáhtain  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>288</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-ber-om-hastemote-med-bade-valgdirektoratet-og-skatteetaten.15883.aspx?sprak=12</origFileName><parallel_text xml:lang="nob" location="sametinget_ber_om_hastemote_med_bade_valgdirektoratet_og_skatteetaten_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi gáibida hoahppočoahkkima sihke Válgadirektoráhtain ja Vearroetáhtain</p>
<p><em type="italic">Maŋimuš vahkuid lea Sámediggi gávdnan sihke meattáhusaid ja váilivuođaid Sámedikki jienastuslogus. Maŋŋil go sámediggehálddahus bargit dárkkistišgođii jienastuslogu ovdal čavčča sámediggeválggaid, de fuomášedje ahte dás ledje sihke váilivuođat, ii ge lean dievaslaš. </em></p>
<p><em type="italic">– Meattáhusat man birra dál almmuhit midjiide, dagaha ahte mis ferte jođánit čielggadančoahkkin sihke Válgadirektoráhtain ja Vearroetáhtain. Čoahkkin lea gaskavahku iđit. Daid boasttuvuođaid maid dál leat fuomášan dat eai leat Sámedikkis, ii ge min vuogádagain, lohká sámediggedirektevra Inger Marit Eira-Åhren. </em></p>
<p>Son deattuha ahte ii oktage jietna bálkestuvvo, ja ahte buhkain galgá leat vejolašvuohta jienastit sámediggeválggain 2021, sihke ovddalgihtii jienasteamis ja válgabeaivvi.</p>
<p>Sámediggi lea bivdán hoahppočoahkkima gaskavahku iđit ja gáibida čielggadeami sihke Válgadirektoráhtas ja Vearroetáhtas, ahte mii leat geavvan go boastut registrerehit olbmuid geat leat dieđihan iežaset jienastuslohkui. Eira-Åhren maid gáibida čielggadeami manne lagabui 260 olbmo eai gávdno jienastuslogus dain iešguđetge válgabiriin. Dál dieđihuvvojit ođđa boasttuvuođat, ahte máŋggas leat čálihuvvon dahje registrerejuvvon boasttu válgabirii, ja poastačujuhuslisttut maid eai leat riekta.</p>
<p>Vearroetáhtas lea hálddahuslaš ovddasvástádus čuovvulit ja dárkkistit jienastuslogu, ja Válgadirektoráhta ovddasvástádus lea ges dárkkistit elektrovnnalaš válgahálddašanvuogádaga, mas jienastuslohku lea oassin.</p>
<p><em type="italic">– Sámediggi ii sáhte dohkkehit dili ja dát ferte čorgejuvvot nu jođánit go vejolaš, ja dát ovddasvástádus gullá sidjiide geat leat dagahan dán moivvi. Sii fertejit gaskavahku juo gávdnat čovdosiid, ahte mo jođáneamos lági miel sáhttet divvut meattáhusaid, dadjá Eira-Åhren. </em></p>
<p>Son lohká siva gullat vuogádagaide olggobeale Sámedikki, dat mat galget sihke registrerehit ja sihkkut olbmuid jienastuslogus. Sis lea maid ovddasvástádus sáddet dieđuid main leat rievttes poastačujuhusat, go Sámedikkis eai leat poastačujuhusat 20 500 olbmui geat leat registrerejuvvon Sámedikki jienastuslogus.</p>
<p>Sámediggi sáddet eanet dieđuid sámediggeválgga birra maŋŋil čielggadančoahkkima ja Sámedikki jođiheaddji lea maid gohččon politihkalaš joavkojođiheddjiid čoahkkimii gaskavahku.</p>
<p><em type="italic">Gažaldagaid vástida ja jearahallamii addá sámediggedirektevra Inger Marit Eira-Åhren, mobil + 47 971 29744 </em></p>
</body></document>
