<document xml:lang="sme" id="no_id"><header><title>Mariidnaealáhusat - Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>689</wordcount><conversion_status type="standard"/><availability><free/></availability><multilingual/><origFileName>https://sametinget.no/stipeanddat-ja-doarjagat/buot-doarjjaortnegat/ealahus/vuoddoealahusat/mariidnaealahusat/</origFileName><parallel_text xml:lang="nob" location="marine_naeringer_0_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Mariidnaealáhusat</p>
<p><em type="italic">Rabas ohcanáigemearri 01.11.23 </em></p>
<p>Ohcanskovvi - Mariidnaealáhusat</p>
<p>Ekonomalaš váikkuhangaskaomiide mat addojuvvojit ealáhuskapihttala bokte gusto ealáhusovddidan doarjaga doaibmaguovlu (SED-guovlu).</p>
<p>Ealáhusovddideami doarjjadoaibmaguovlu (SED-guovlu)</p>
<p type="title">Doarjjaortnega mihttomearri:</p>
<list><p type="listitem">Mariidnaealáhusat bisuhit ja nannejit barggolašvuođa mearrasámi servodagas.</p>
</list><p type="title">Dása sáhtát oažžut doarjaga:</p>
<list><p type="listitem">Láhčči doaibmabijut ja prošeavttat mat váikkuhit buoret árvoháhkama ja viidáset nállašuhttima mariidnavarasávdnasiid ektui, erenoamážit dainna áigumušain ahte bisuhit ja nannet guollevuostáiváldinrusttegiid.</p>
<p type="listitem">Bivdofatnasiid, reaidduid ja dávviriid vuosttaš gearddi investeren.</p>
<p type="listitem">Nuoraidguolástusprošeavttat.</p>
</list><p type="title">Gii sáhttá oažžut doarjaga:</p>
<list><p type="listitem">Fitnodagat ja ásaheaddjit</p>
<p type="listitem">Guolásteaddjit registrerejuvvon Guolástuslogus.</p>
<p type="listitem">Vuostáiváldinrusttegat ja bálvalanrusttegat.</p>
<p type="listitem">Guokte gieldda STN-guovllus mat áigot álggahit nuoraidguolástusprošeavtta.</p>
</list><p type="title">Ná olu sáhtát oažžut doarjaga:</p>
<list><p type="listitem">Vuolimus doarjjarádji prošeavttaide dahje doaibmabijuide lea 30 000 ru.</p>
<p type="listitem">Ollislaš almmolaš doarjja investeremiidda ii sáhte leat eanet go 50 % prošeavtta/doaibmabiju rehketdollui fievrriduvvon goluin.</p>
<p type="listitem">Sámediggi ii searvva ruhtadit prošeavttaid maid gollomeroštallan lea badjel 8 000 000 ru.</p>
<p type="listitem">Iežas bargu ii sáhte leat eanet go 20 % dohkkehuvvon prošeaktagoluin. Iežas bargu sáhttá dohkkehuvvot diibmobálkkáin gitta 350 ru. diimmus.</p>
<p type="listitem">Gáibiduvvojit vuolláičállojuvvon diibmolisttut. Iežas barggu viidodat galgá árvvoštallojuvvot dalle go ohcá doarjaga ja galgá čilgejuvvot ohcamis. Sámediggi árvvoštallá iežas barggu individuálalaččat juohke ohcamis, dat guoská maiddái ieškapitálagáibádussii.</p>
<p type="listitem">Fatnasa vuosttaš geardde investeren:    <list><p type="listitem">Sámediggi sáhttá addit doarjaga gitta 35 % rádjái dohkkehuvvon gollomeroštallamis.</p>
<p type="listitem">Bajimus doarjjarádji lea 250 000 ruvnno adnon fatnasa oastimii. Ođđa fatnasa oastimii lea bajimus doarjjarádji 300 000 ruvnno.</p>
<p type="listitem">Addojuvvo doarjja dušše fatnasiid oastimii main lea dohkkehuvvon fanasinstruksa  . Jus fatnasis ii leat fanasinstruksa  , de addojuvvo doarjja dušše jus fanas lea vuollel 30 jagi boaris.</p>
<p type="listitem">Doarjjavuostáiváldi/eanetlogueaiggát ferte leat registrerejuvvon Guolástuslogus vai sáhttá oažžut doarjaga bivdofatnasii.</p>
</list></p>
<p type="listitem">Sáhttá spiehkastit gáibádusas ahte galgá leat vuosttaš geardde investeren, jus čuovvovaš eavttut devdojuvvojit:    <list><p type="listitem">Fatnasa oastinsubmi ferte leamaš unni, eanemusat 300 000 ru.</p>
<p type="listitem">Fanas galgá leat vuollel 7 mehter guhku.</p>
<p type="listitem">Ohcci ii sáhte ovdal leamaš ožžon doarjaga Sámedikkis bivdofatnasa oastimii.</p>
</list></p>
<p type="listitem">Reaidduide ja dávviriidda fatnasa vuosttaš geardde investeremis:    <list><p type="listitem">Sámediggi sáhttá addit doarjaga gitta 35 % rádjái dohkkehuvvon gollomeroštallamis ja bajimus doarjjarádji lea 50 000 ruvnno. Doarjja reaidduide ja dávviriidda addojuvvo dušše ovttas fanasoastindoarjagiin</p>
</list></p>
<p type="listitem">Muohkadeapmái, ovddidanprošeavttaide ja guolástusealáhusa vuostáiváldinrusttegiidda ja bálvalanrusttegiidda:    <list><p type="listitem">Addojuvvo doarjja gitta 35 % rádjái dohkkehuvvon goluin, bajimuš doarjjarádji lea 300 000 ruvnno.</p>
</list></p>
<p type="listitem">Vuostáiváldinrusttegiin ferte leat vuostáváldin- ja oastindohkkehus vai sáhttet oažžut doarjaga    <list><p type="listitem">Doarjja sáhttá addojuvvot dušše dakkár bálvalusrusttegiidda main leat oktasašdoaimmat ja geavahus.</p>
</list></p>
<p type="listitem">Nuoraidguolástusprošeakta    : <list><p type="listitem">Sáhttá addojuvvot doarjja gitta 35 % rádjái dohkkehuvvon goluin, bajimuš doarjjarádji lea gitta 100 000 ru. Ulbmiljoavku leat nuorat gaskkal 14 ja 25 jagi geat háliidit searvat nuoraidguolástusprošektii. Golut mat sáhttet dohkkehuvvot leat bálká skiipahovdii/oahpahusovddasvástideaddjái, fanasláigoheapmi, boaldámuš, dáhkádus, smávit investeremat ja plánen ja organiseren.</p>
<p type="listitem">Prošeaktajođiheaddji galgá leat fidnoguolásteaddji/skiipahoavda geas lea iežas dahje láigofanas. Son galgá oahpahit sihkarvuođa ja bivdoneavvuid geavaheami birra ja movt gieđahallat bivdosállaša/varasávdnasiid maid doalvu vuostáiváldinrusttegiidda</p>
</list></p>
<p type="listitem">Ii addojuvvo doarjja vuođđoinvesteremiidda, fievrruide, eanandoallobiergasiidda, gálvogoluide, máŧasdoallamii, doaibmavuđot goluide, elliide, sosiála goluide, doaibmabijuide mat botnjet gilvvohallama, láigovisttiide, rádjovisttiide ja reaidovisttiide, opmodatoastimii, leasemii, čielga lonuhemiide, adnon mašiinnaide ja biergasiidda, bálkágoluide, vuođđoohppui ja doaibmabijuide mat ruhtaduvvojit almmolaš bušeahttapoasttaid bokte.</p>
<p type="listitem">Ii addojuvvo doarjja kurssaid, semináraid ja konferánssaid searvamii, iige daid lágideapmái.</p>
</list><p type="title">Eará doarjjaeavttut:</p>
<p>Geahča doarjjanjuolggadusaid.</p>
<p>Njuolggadusat Mariidnaealáhusat – ohcanvuđot doarjja 2023</p>
<p>Ohcanskovvi - Mariidnaealáhusat</p>
</body></document>
