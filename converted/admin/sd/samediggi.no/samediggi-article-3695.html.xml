<document xml:lang="sme" id="no_id"><header><title>Sámediggeráđđi evttoha plánaveahki - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>264</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3695&amp;sprak=Samisk&amp;Print=1</origFileName><parallel_text xml:lang="nob" location="samediggi-article-3695.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámediggeráđđi evttoha plánaveahki - Sámediggi Sametinget</p>
<p type="title">Sámediggeráđđi evttoha plánaveahki</p>
<p>- Mun ovddidan dál ilus sierra plánaveahki sámi kultuvrra luondduvuđđosa sihkkarastima várás buot plánemiin, dadjá ráđđelahttu Vibeke Larsen</p>
<p>Sámediggeráđi evttohusa duogážin lea ođđa plána- ja huksenlága fápmui bidjan suoidnemánu 1. b. 2009. Ođđa plána- ja huksenlága doaimmaide gullá maiddái sámi luondduvuđđosa sihkkarastin, ja Sámediggi lea ožžon válddi bidjat vuosteákkaid plánaide main lea stuorra mearkkašupmi sámi kultuvrii ja ealáhusbargui.</p>
<p>- Plánaveahkki čielggasmahttá makkár vuođđu Sámedikkis lea searvat plánabargui, ja dat buktá buoret einnostan vejolašvuođa plánaeiseválddiide dan bokte go das konkretiserejuvvo dat maid ferte vuhtii váldit sámi kultuvrra oktavuođas buot plánain, dadjá Larsen.</p>
<p>Plánaveahki evttohus lea leamaš viiddis gulaskuddamis. Mii leat ožžon 25 gulaskuddancealkámuša, mat leat guorahallojuvvon ja mat leat vuhtii váldojuvvon loahpalaš evttohusas. Plánaveahki ulbmilin lea addit čorges ja oppalaš gova das maid galgá vuhtii váldit sámi kultuvrra ektui, ja mii čuovvu Norgga ja riikkaidgaskasaš rievtti.</p>
<p>- Plánaveahkki lea deaŧalaš gaskaoapmi man vuođul buot sámi areálaid ja resurssaid geavaheapmi oažžu ovttalágan fuomášumi. Dat lea oaivvilduvvon addit konstruktiivvalaš vuođu buori ovttasdoibmii Sámedikki ja plánaeiseválddiid gaskka. Plánaveahkki galgá maiddái láhčit buriid báikkálaš čovdosiid árjjalaš mielde váikkuheami bokte guoskevaš sámi beroštusaid beales, dadjá ráđđelahttu Vibeke Larsen</p>
<p>- Ii leat eahpádusge das ahte sihke gielddain ja Sámedikkis leat oktasaš hástalusat gelbbolašvuođa ja kapasitehta dáfus plánemis. Mu sávaldahkan lea ahte evttohus dán plánaveahki hárrái ain eanet oainnusmahtášii dán dárbbu, vai Ráđđehus fuomášivččii ahte sihke gielddaid ja Sámedikki livččii dárbu nannet bušeahta dáfus dán deaŧalaš plánenbarggu geažil, dadjá Vibeke Larsen loahpas.</p>
<p>Sámedikki evttohus plánaveahki hárrái meannuduvvo Sámedikkis 23. vahkus.</p>
<p>*Ráđđelahttu Vibeke Larsen</p>
<p>+47 78 47 40 00</p>
<p>+47 941 30 116</p>
<p>vibeke.larsen@samediggi.no</p>
</body></document>
