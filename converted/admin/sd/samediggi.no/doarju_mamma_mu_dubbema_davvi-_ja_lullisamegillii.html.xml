<document xml:lang="sme" id="no_id"><header><title>Doarju Mamma Mu dubbema davvi- ja lullisámegillii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>295</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotter-dubbing-av-mamma-mu-til-nord-og-sorsamisk.8143.aspx?sprak=12</origFileName><parallel_text xml:lang="nob" location="stotter_dubbing_av_mamma_mu_til_nord-_og_sorsamisk.html"/><parallel_text xml:lang="sma" location="dubbadimmiem_daarje_filmeste_mamma_mu_noerhte-_jih_aarjelsaemien_gielese.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doarju Mamma Mu dubbema davvi- ja lullisámegillii</p>
<p><em type="italic">Sámediggeráđđi juolluda 300 000 ruvnnu doarjaga Internášunála Sámi Filbmainstituhttii (ISFI) Mamma Mu animašuvdnafilmma dubbemii davvi- ja </em><em type="italic">lulli </em><em type="italic">sámegillii. </em>Internášunála Sámi Filbmainstituhta direktevra Anne Lajla Utsi ja sámediggeráđđi Henrik Olsen (NSR)    Jenna Rasmus, ISFI       </p>
<p>Vuođđun Mamma Mu filbmii leat oahpes, ruoŧŧelaš girjjit earenoamáš gusa Mamma Mu birra, ja animašuvdnafilbma lea jurddašuvvon smávimus mánáide. Ođđa filmmas Mamma Mu birra galgá leat vuosttaščájáhus 2021 ođđajagimánus.</p>
<p>ISFI áigu filmma dubbet davvi- ja lullisámegillii ja vuosttaščájáhus galgá leat oktanaga filmmain originálagillii. ISFI lea gulahallamin Mamma Mu produseanttain oažžun dihte šiehtadusa sadjái mii diktá sámi veršuvnnaid filmmas čájehit buot lávddiin, maiddái streamas.</p>
<p>– Prošeakta addá earenoamáš vejolašvuođa guhkesfilmma lanseret mánáide sihke davvi- ja lullisámegillii dalle go filbma čájehuvvo kinos. Dat livččii mielde sámegielaid oainnusmahttime ja sámi mánáide addime vejolašvuođa filmma geahččat iežaset gillii stuorra kinosálas, dadjá sámediggeráđi Henrik Olsen (NSR).</p>
<p>ISFI lea maid gulahallame Tromsø Internasjonale Filmfestivalain (TIFF) dan birra ahte sámi veršuvnnaid filmmas čájehit sin olgokinos 2021 ođđajagimánus.</p>
<p>ISFI direktevrra Anne Lajla Utsi mielas lea deaŧalaš ođđa mánáidfilmmaid ja animašuvnnaid dubbet sámegielaide, ja dán barggu vuoruhit.</p>
<p>– Mii leat hui giitevaččat dán doarjagis, go dat lea mielde váikkuheame dasa ahte min mánát besset geahččat animašuvnnaid iežaset eatnigillii. Leat hui unnán mánáidfilmmat ja prográmmat sámegillii, ja danne lea deaŧalaš dákkár giellabargguid vuoruhit. Dat lokte sámegielaid árvvu, earenoamážit danne go áigut dán animašuvdnafilmma maiddái lullisámegillii dubbet, dadjá Utsi.</p>
<p>ISFI galgá davvisámegiel dubbema Guovdageainnus buvttadit, ja ovttas Bautafilm AB:in lullisámegiel veršuvnna buvttadit Deartnás Ruoŧas.</p>
<p>– Prošeakta lea ovdáneapmin sihke ISFI:i ja Bautafilmii boahttevaš ovttasbarggus filmmaid dubbemis lullisámegillii, dadjá sámediggeráđi Henrik Olsen.</p>
<p>Juolludeapmi lea addojuvvon Ásahusovddideami ortnegis.</p>
<p><em type="italic">Jus háliidat jearahallat dahje </em><em type="italic">jus leat gažaldagat, váldde oktavuođa Henri </em><em type="italic">k Olseniin (NSR), 907 75 219, henrik.olsen@samediggi.no, dahje Internášunála Sámi Filbmainstituhta direktevrrain Anne Lajla Utsi </em><em type="italic">in, 907 55 574, annelajla@isfi.no. </em></p>
</body></document>
