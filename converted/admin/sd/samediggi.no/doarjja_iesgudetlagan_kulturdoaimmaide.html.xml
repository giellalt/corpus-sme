<document xml:lang="sme" id="no_id"><header><title>Doarjja iešguđetlágan kulturdoaimmaide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>312</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-ulike-kulturtiltak.20166.aspx?sprak=12</origFileName><parallel_text xml:lang="nob" location="stotte_til_ulike_kulturtiltak.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjja iešguđetlágan kulturdoaimmaide</p>
<p><em type="italic">Sámediggi lea juolludan doarjaga ođđa mánáidfestiválii Riedja Festivála Romsa , gáktehábmenbargobádjái </em><em type="italic">olbmuide geat eai identifisere iežaset eai nissonin eai ge dievdun </em><em type="italic">, ja sámi lávdedáidaga čalmmustahttimii Giđđalávdefeasttas 2022 . </em></p>
<p>Maja Kristine Jåma     <em type="italic">Riedja Festivála Romsa/Rabalderfestivalen Romsa </em>lea ođđa festivála mii lágiduvvo Romssas geassemánu 25.- 26. beivviid. Sámediggi juolluda 170 000 ruvnno doarjjan, mii galgá mannat doaimmaide mánáide 3 jagis 12 jagi rádjai, ja sin bearrašiidda. </p>
<p>Festivála fállá lávdemeanuid; musihka, teáhtera, diehtoshowa ja dasa lassin vel festiválaguovlu dievva doaimmaiguin lágiduvvon ovttas báikkálaš valáštallan- ja kulturservviiguin. Festiválas lea duppal profiila, dáru ja davvisámegielat, ja buot gulahallan lea guktot gielaide.</p>
<p>– Sierra festivála mánáide movttiidahttá mánáid ja nuoraid geat háliidit geahččalit lávdedáidaga, ja doaibmá movttiidahttin sámi lávdedáidaga ovdánahttimii, dadjá sámediggeráđđi Maja Kristine Jåma (NSR).</p>
<p type="title">Doarjja gáktehábmenbargobádjái</p>
<p>Sámediggi lea juolludan 82 000 ruvnno Garmeres searvvi Norgga juhkosii, mii doallá bargobáji ráhkadit gávtti olbmuide geat eai identifisere iežaset eai nissonin eai ge dievdun, ja geat sáhttet dahkat vejolažžan sámi tránssaide atnit gávtti ja earáide geat eai hálit ráddjet iežaset binára sohkabeliide. Sámedikki doarjja manná honoráran duojárii Anna-Stina Svakkoi.</p>
<p>– Lea gelddolaš prošeakta. Jáhkán dát lea dehálaš juolludeapmi servodatdigaštallamii ovttadássásašvuođa ja dásseárvvu birra, ja oainnán ahte prošeakta hukse oktavuođa, dadjá Jåma.</p>
<p type="title">Sámi lávdedáidaga čalmmustahttin</p>
<p>Sámediggi lea juolludan 68 000 ruvnno <em type="italic">Vårscenefest/Giđđalávdefestii 2022 </em>. Ruđat galget geavahuvvot sámi lávdedáidaga čalmmustahttimii iešguđetlágan šáŋŋeriin ja cealkimiiguin Vårscenefest/Giđđalávdefeasttas Romssas cuoŋománu 27.- 30.b. 2022. </p>
<p>Giđđalávdefeasta lea jahkásaš festivála Romssas mii álggahuvvui Rådstua Teaterlagain ja lávdedáiddafierpmádagain RedArt 2010:s. Fáttá dán jagi festiválas lea čadnon eamiálbmogiidda ja nationála unnitloguid dillái, go lea sáhka sámi duohtavuođas. Ceggejuvvo festiválalávvu gávpešiljus, mii galgá kulturdoaluid arenan. Dát lea buorren vuođđun buriide ságastallamiidda ja čoahkkimiidda.</p>
<p>– Lean ilus go sámi dáiddáriidda addo guovddáš sadji festiválas. Dat movttiidahttá eará nuorra dáiddáriid, ja lea movttiideapmin nuorra sámi lávdedáidagii, dadjá Jåma.</p>
<p>Juolludeamit addojit doarjjaortnegis Kulturdoaibmabijut.</p>
<p><em type="italic">Gažaldagaid dahje jearahallama addá sámediggeráđđi Maja Kristine Jåma (NSR), +47 47 24 23 66, </em><em type="italic">maja.kristine.jama@samediggi.no </em></p>
</body></document>
