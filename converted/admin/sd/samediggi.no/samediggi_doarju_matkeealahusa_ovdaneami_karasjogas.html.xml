<document xml:lang="sme" id="no_id"><header><title>Sámediggi doarju mátkeealáhusa ovdáneami Kárášjogas - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>210</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-utvikling-av-reiselivet-i-karasjok.15074.aspx?sprak=12</origFileName><parallel_text xml:lang="nob" location="sametinget_stotter_utvikling_av_reiselivet_i_karasjok.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi doarju mátkeealáhusa ovdáneami Kárášjogas</p>
<p><em type="italic">Sámediggeráđđi lea juolludan 134 000 ruvnno doarjjan Sáivu AS:ii ja 119 000 ruvnno Mollisjok Lodge AS:ii, goappešagat Kárášjoga gielddas. </em></p>
<p>Silje Karine Muotka (NSR)     Sáivu AS lea aittoálggahuvvon fitnodat mii galgá ásahuvvot Iešjávrái ja mii galgá guolástit ja biebmobuvttademiin bargat, ja fállat vásáhusaid, idjadeami ja kulturgaskkusteami. 134 000 ruvdnosaš doarjja galgá mannat darfegoađi huksemii ja reaidduid oastimii.</p>
<p>– Lean ilus go mii sáhttit doarjut dán ásaheami mii áigu fállat miellagiddevaš fálaldaga meahcceturismmas, idjadeamis ja báikkálaš biepmu fállamis. Fitnodaga sajádat duoddaris Finnmárkkus dahká ahte fálaldat lea geasuheaddji kundariidda mat ohcet vásáhusaid gelddolaš guovlluin, dadjá sámediggeráđđi Silje Karine Muotka (NSR).</p>
<p>Sámediggeráđđi lea maid juolludan 119 000 ruvnno doarjjan Mollisjok Lodge AS:ii, mii lea Vuolit Mollešjoga duottarstobu doaibmafitnodat. Doarjja lea addon oastit guokte johkafatnasa. Fatnasat galget geavahuvvot fitnodaga mátkeealáhusvuoruheami oktavuođas. Fatnasat maid áigot oastit leat árbevirolaš johkafatnasat.</p>
<p>– Dát prošeakta mielddisbuktá ovdáneami ja stuorát kapasitehta dehálaš aktevrras sámi mátkeealáhusas. Vuolit Mollešjoga duottarstohpu lea fiinna mediaáššiid bokte sihke TV:s ja eará mediain, hui bures gaskkustan eallima duottarstobuin. Dát prošeakta addá Vuolit Mollešjoga duottarstohpui vejolašvuođa vel eanet nannet iežaset fálaldaga daid johkafatnasiid bokte maid ostet, dadjá Muotka.</p>
<p>Doarjagat addojuvvojit doarjjaortnegiin Máŋggabealálaš ealáhusat ja Sámi mátkeealáhus.</p>
<p><em type="italic">Sámediggeráđđi Silje Karine Muotka (NSR) addá jearahallama ja vástida gažaldagaide, mob. +47 984 87 576, </em><em type="italic">silje.karine.muotka@samediggi.no </em></p>
</body></document>
