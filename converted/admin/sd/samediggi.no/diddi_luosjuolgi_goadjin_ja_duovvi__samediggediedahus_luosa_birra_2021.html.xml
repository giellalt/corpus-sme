<document xml:lang="sme" id="no_id"><header><title>Diddi, luosjuolgi, goadjin ja duovvi. Sámediggedieđáhus luosa birra 2021 - Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>197</wordcount><conversion_status type="standard"/><availability><free/></availability><multilingual/><origFileName>https://sametinget.no/ealahus/avkkalas-resurssat/diddi-luosjuolgi-goadjin-ja-duovvi-samediggediedahus-luosa-birra-2021/</origFileName><parallel_text xml:lang="nob" location="diddi_luosjuolgi_goadjin_ja_duovvi__sametingsmelding_om_laks_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Diddi, luosjuolgi, goadjin ja duovvi. Sámediggedieđáhus luosa birra 2021</p>
<p><em type="italic">Sámediggeráđđi bijai ovdan sámediggedieđáhusa luossabivddus sihke mearas ja jogain - Diddi, luosjuolgi, goadjin ja duovvi Sámedikki dievasčoahkkimis geassemánu 15. beaivvi. </em></p>
<p>Sámedikkis leat máŋgga dásis meannudan luossabivdoáššiid, muhto eai leat ovdal ráhkadan sierra dieđáhusa luossabivddu birra - mii fátmmasta sihke mearra- ja johkabivddu. Lea dárbu sihke guhkesáigge ja bajitdási politihkkii mii čájeha makkár Sámedikki luossahálddašanpolitihkka galgá leat.</p>
<p>Luossadieđáhusa bajilčála lea <em type="italic">Diddi, luosjuolgi, goadjin ja duovvi </em>. Dát lea namahusat luosa sturrodaga ja sohkabeali mielde. Dáid lassin gávdnojit namahusat mat muitalit leago luossa jogas orron dálvvi, dahje goargŋugo johkii čakčat. Diddi lea smávva luosaš mii lea gaskal 1-3 kg, luosjuolgi fas gaskal 3-6 kg, goadjin lea ollesšattot guoksaguolli ja duovvi fasttain ollesšattot meađđenguolli. Dáid namahusaid ii sáhte geavahit eará guliid oktavuođas, ja dat čájeha man nanus sámegiella lea luossakultuvrras ja man bures doahpagat ja daid geavaheapmi lea ovdánan luossabivddus. </p>
<p>Loga: Diddi, luosjuolgi, goadjin ja duovvi. Sámediggediedáhus luosa birra 2021</p>
<p>Sámediggedieđáhusa duogáš lea ášši 31/19 Ođđa áššiid dieđiheapmi mas evttohuvvui ahte Sámediggi berrešii ovddidit dakkár sámediggedieđáhusa luosa birra mas leat mielde vuoigatvuođat, árbevierut ja hálddašeapmi. Dasto bijai Sámediggeráđđi ovdan čilgehusa luosa birra Sámedikki dievasčoahkkimii 04.12.20.</p>
<p>Loga: Sámediggeráđi čilgehus luosa birra 2020</p>
</body></document>
