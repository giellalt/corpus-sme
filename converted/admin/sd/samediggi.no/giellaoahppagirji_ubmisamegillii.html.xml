<document xml:lang="sme" id="no_id"><header><title>Giellaoahppagirji ubmisámegillii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>265</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/umesamisk-sprak-far-en-grammatikkbok.18924.aspx?sprak=12</origFileName><parallel_text xml:lang="nob" location="umesamisk_sprak_far_en_grammatikkbok.html"/><parallel_text xml:lang="sma" location="upmejesaemien_giele_grammatihkegaerjam_aadtje.html"/><parallel_text xml:lang="smj" location="ubbmemsamegiella_oadtju_grammatihkkagirjev_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Giellaoahppagirji ubmisámegillii</p>
<p><em type="italic">Hemnes umesamiske forum oažžu sámediggeráđis 226.000 ruvnno doarjjan ráhkadit ubmisámegiela giellaoahppagirjji. </em><em type="italic">Sámediggeráđđi Mikkel Eskil Mikkelsen (NSR) lohká hui stuora dárbbu dákkár girjái. </em></p>
<p>Mikkel Eskil Mikkelsen     – Mii diehtit ahte lea stuora dáhttu bargat ubmisámegielain, ja lean hui ilus go ubmisámegiela giellaoahppagirji ráhkaduvvo ja ahte mii sáhttit doarjut dan, dadjá Mikkelsen.</p>
<p>Doarjjajuolludeapmi lea oassin Beaiveálgu-julggaštusa čuovvuleamis. Sámediggeráđđi áigu dán válgaáigodagas nannet ubmisámegiela dakkár doaibmabijuid ja áŋgiruššama bokte, mat dahket vejolažžan ubmisámegiela revitaliserema.</p>
<p>Ubmisámegiela leat árbevirolaččat hupman norgga bealde Ranas, Hemnesas ja Korgenis Nordlánddas, ja ubmisámi giellaguovllu davábealde lea bihtánsámi giellaguovlu ja lulábealde ges lullisámi giellaguovlu. Sámediggi lea čađahan čielggadeami ubmisámegiela dili birra, mii čájeha ahte norgga beale Sámis eai leat giellafágalaš resurssat ja oahppomateriálat ubmisámegielas, eaige ubmisámegiela hállitge. Čielggadeapmi čájeha earret eará dan ahte oahppomateriálaide, erenoamážit giellaoahppagirjái, lea stuorra dárbu.</p>
<p>– Dat dahká ubmisámegiela revitaliserema vejolažžan, go de lea vejolaš doallat giellakurssaid ja oahpahit ubmisámegiela skuvllain, dadjá Mikkelsen.</p>
<p>Sámedikki giellastrategiija Giellaloktema guhkesáiggemihttun lea oažžut eanet sámegiela geavaheddjiid buot sámegielain. Ubmisámegiela revitaliseren gáibidage goitge stuora politihkalaš áŋgiruššama. Dása laktásit goitge hástalusat go leat nu unnán olbmot geat máhttet giela.</p>
<p>Sámediggeráđđi Mikkel Eskil Mikkelsen dadjá Sámediggi lea sorjavaš aktiiva giellabirrasiin go ubmisámegiella galgá ealáskahttojuvvot. Dát gáibida garra áŋgiruššama ja ovddasvástádusa sihke priváhta olbmuin, giellabirrasiin, báikkálaš servodagain, servodagas, institušuvnnain, politihkkáriin ja eiseválddiin.</p>
<p>– Jus mii galgat sáhttit lihkostuvvat dáinna, de fertejit leat olbmot geat háliidit oahppat ja geavahit ubmisámegiela. Sámediggi lea koronaáiggis ferten maŋidit plánejuvvon álbmotčoahkkimiid ubmisámegiela ealáskahttima birra, muhto eat mii vuollán ja sávvat beassat čađahit álbmotčoahkkimiid boahtte jagi, dadjá Mikkelsen.</p>
<p><em type="italic">Jearahallama addá sámediggeráđđi Mikkel Eskil Mikkelsen (NSR), tel. +47 917 42 161 </em><em type="italic">, </em><em type="italic">mikkel.eskil.mikkelsen@samediggi.no </em><em type="italic">. </em></p>
</body></document>
