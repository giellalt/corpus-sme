<document xml:lang="sme" id="no_id"><header><title>Addá doarjaga industriijaáŋgiruššamii Ájluovttas - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>216</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-stotte-til-industrisatsing-pa-drag.8612.aspx?sprak=12</origFileName><parallel_text xml:lang="nob" location="gir_stotte_til_industrisatsing_pa_drag.html"/><parallel_text xml:lang="smj" location="doarjjo_industrijjaavddanimev_ajluovtan_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Addá doarjaga industriijaáŋgiruššamii Ájluovttas</p>
<p><em type="italic">Sámediggeráđđi lea juolludan 500 000 ru doarjjan Pro Pack Container AS ásaheapmái Ájluovttas Hápmira suohkanis. </em></p>
<p>Pro Pack Container AS galgá buvttadit fiberfárpaliid Quartz Corp AS (TQC) ovddas, mii bargá sieiva kvartssa buvttademiin Ájluovttas. TQC oastá dál fiberfárpaliid USA:s, mii lea sihke divrras ja gáibideaddji guhkes gaskkaid geažil.</p>
<p>Sámediggeráđđi Silje Karine Muotka (NSR) lea hui duhtavaš go Sámediggi sáhttá veahkehit dan bokte ahte sáhttá addit doarjaga dán industriijaáŋgiruššama Ájluovttas.</p>
<p>– Jos Pro Pack Container AS ásahuvvošii, de sáhtášii TQC dál oastit fiberfárpaliid báikkálaš buvttadeaddjis. Dát buvttašii mealgat árvoháhkama Hápmiris, go fiberfárpaliid buvttadeapmi sáhttá dahkkojuvvot báikkálaččat dan sadjái go USA:s, dadjá sámediggeráđđi Silje Karine Muotka.</p>
<p>Pro Pack Container AS áigu háhkat ođđa gelbbolašvuođavuđot bargosajiid Hápmira suohkanis, ja Muotka oaivvilda ahte ásaheapmi lea hui deaŧalaš suohkana ealáhuseallimii ja servodatovddideapmái.</p>
<p>– Eará ruhtadeapmi lea sajis, ja mii leat hui ilus go Sámedikki doarjja sáhttá váikkuhit dan ahte prošeakta dál ruhtaduvvo ollásit, dadjá sámediggeráđđi Silje Karine Muotka loahpas.</p>
<p>Doarjja addojuvvo doarjjaortnegis juohkelágan ealáhuseallin, ja dávista vuoruhemiide. Dán jagi vuoruhuvvojit earret eará doaibmabijut mat addet stuorábuš ođđaháhkama ja fitnodatovddideami, ja doaibmabijut mat nannejit ealáhusaid main lea vejolašvuohta ahtanuššat ja buktet alla barggolašvuođa, váikkuhit ahte álbmot stuorru ja eanet olbmot fárrejit suohkanii.</p>
<p><em type="italic">Gažaldagaide vástida dahje addá jearahallama sámediggeráđđi Silje Karine Muotka (NSR), mob. </em><em type="italic">+47 984 87 576 </em><em type="italic">, silje.karine.muotka@samediggi.no </em></p>
</body></document>
