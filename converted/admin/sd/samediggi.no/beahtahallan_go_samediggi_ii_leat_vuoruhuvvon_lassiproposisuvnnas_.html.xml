<document xml:lang="sme" id="no_id"><header><title>Beahtahallan go Sámediggi ii leat vuoruhuvvon lassiproposišuvnnas  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>314</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/skuffelse-over-at-sametinget-ikke-er-prioritert-i-tilleggsproposisjonen.17483.aspx?sprak=12</origFileName><parallel_text xml:lang="nob" location="skuffelse_over_at_sametinget_ikke_er_prioritert_i_tilleggsproposisjonen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Beahtahallan go Sámediggi ii leat vuoruhuvvon lassiproposišuvnnas</p>
<p><em type="italic">Odne ovdanbuktojuvvui ráđđehusa lassiproposišuvdna 2022 stáhtabušehttii, muhto doppe ii lean lasáhus Sámediggái. – Ii leat sápmelaččaid vuorru, dan gal sáhttit lohkat. Mu mielas lea váivi go Støre-ráđđehus háliida viidáset fievrredit Solberg-ráđđehusa bušeahttaárvalusa, gos Sámediggi ii oaččo kompensašuvnna haddegoargŋumii. Dat ii soaba lohpádusaiguin Hurdal-julggaštusas ahte sámi kultuvra galgá loktejuvvot ja Sámediggi nannejuvvot, dadjá sámediggeráđđi </em><em type="italic">Runar Myrnes Balto. </em></p>
<p>Runar Myrnes Balto    Árvu/Sámediggi    Lassiproposišuvdna lea listu vuoruhuvvon rievdadusain Solberg-ráđđehusa maŋemus bušeahttaárvalusas, mii biddjui ovdán ovdal ráđđehusmolsuma. Sámedikkis ledje vuordámušat ahte ráđđehus mas lea Bargiidbellodat njunnošis galget čuovvulit dan dieđihuvvon sámi kulturloktema. Áidna lasáhus sámi kultuvrii mii evttohuvvo lassiproposišuvnnas lea guokte miljovnna ruvdnosaš lasáhus Internationála Sámi Filbmainstituhttii (ISFI). Lasáhus galgá láhčit dili sámi filbmii ja eará sámi audiovisuála buvttadeapmái.</p>
<p>– Dát lea min mielas hui illudahtti ja mii sávvat lihku ISFI:i lasáhusain, dadjá Myrnes Balto.</p>
<p>Sámediggi boahtá Solberg-ráđđehusa bušeahttaárvalusa mielde hálddašit birrasii 559,6 miljovnna ruvnno 2022:s. Sámedikki obbalaš bušeahttarámma lea lassánan 2,9 proseanttain jus buohtastahttá 2021 bušeahtain. Go čadnojuvvon ruhta lea gessojuvvon eret, de lea Sámediggi ožžon haddegoargŋuma buhtaduvvot 8,66 miljovnna ruvnnuin. Dát lea 1,6 proseantta lasáhus. Solberg-ráđđehus lea bidjan vuođđun stáhtabušehttii ahte 2,4 proseantta haddegoargŋuma, mii muitala ahte Sámediggi ii leat ožžon haddegoargŋuma ollásit buhtaduvvot.</p>
<p>Sámedikkis lea vuordámuš ahte Stuoradikki meannudeapmi njulge dán, ja dat dahká 4,64 miljovdna ruvdnosaš lasáhusa.</p>
<p>– Dál ferte Sámediggi dorvvastit dasa ahte Sosialisttalaš Gurutbellodat vuoruha Sámediggái lasáhusa stuoradiggemeannudeamis. Sis lea dat čoavddus dál, ja mii áigut sin ektui bargat ja maiddái Stuoradikki gielddalávdegotti ektui. Sámediggi ferte goit oažžut buhtaduvvot hadde- ja bálkágoargŋuma, dadjá Myrnes Balto.</p>
<p>Sámedikkis leat stuora vuordámušat reviderejuvvon 2022 stáhtabušehttii ja ii unnimusat 2023 stáhtabušehttii.</p>
<p>– Ráđđehus lea dieđusge aitto álgán. Nu ahte vaikko lei hui heajos álgu, de sis lea vejolašvuohta boahtte jagi mielde čájehit ahte lohpádusat sámi servodahkii eai leat dušše guoros sánit, dadjá Myrnes Balto.</p>
<p><em type="italic">Jearahallama addá dahje vástida gažaldagaide sámediggeráđđi Runar Myrnes Balto (NSR), +47 977 73 778, </em><em type="italic">runar.myrnes.balto@samediggi.no </em></p>
</body></document>
