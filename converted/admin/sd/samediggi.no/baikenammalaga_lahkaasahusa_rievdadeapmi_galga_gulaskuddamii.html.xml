<document xml:lang="sme" id="no_id"><header><title>Báikenammalága láhkaásahusa rievdadeapmi galgá gulaskuddamii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>190</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/endringer-i-forskrift-til-stedsnavnloven-skal-pa-horing.9227.aspx?sprak=12</origFileName><parallel_text xml:lang="nob" location="endringer_i_forskrift_til_stedsnavnloven_skal_pa_horing.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Báikenammalága láhkaásahusa rievdadeapmi galgá gulaskuddamii</p>
<p><em type="italic">Kulturdepartemeanta lea ovddidan báikenammalága láhkaásahusa rievdadeami. - Sámediggi lea erenoamáš duhtavaš go maiddái Bihtán- ja Ubmisámegielat leat váldon mielde gulaskuddannotáhttii, dadjá sámediggeráđđi Mikkel Eskil Mikkelsen (NSR). </em></p>
<p>Báikenammaláhka, <em type="italic">Lov 18. mai 1990 nr. 11 om stadnamn (stadnamnlova) </em>rievdaduvvui 2019:s, ja ođđa láhka bođii fápmui suoidnemánu 1.b. 2019. Dan vuođul lea dál Kulturdepartemeanta ovddidan báikenammalága láhkaásahusa rievdadeami. Láhkaásahusat galget rievdaduvvot ja heivehuvvot ođđa lága mielde. Báikenammaláhka ja dan láhkaásahusat regulerejit báikenamaid čállinvuogi, maiddái sámegiel báikenamaid. Sámi báikenamat gávdnojit miehtá Sámi, ja sámi báikenamat lea ášši mii guoská olu suohkaniidda Norggas. -Bealisteamet leat Sámedikkis erenoamáš duhtavaččat go maiddái Bihtán- ja Ubmisámegielat leat váldon mielde gulaskuddannotáhttii, dadjá sámediggeráđđi Mikkel Eskil Mikkelsen (NSR). Ovdalaččas leat davvi-, julev-, lulli- ja nuortalaš sámegielat mielde báikenammaláhkaásahusas. Sámediggi ja Kulturdepartemeanta leat bures ovttasbargan láhkaásahusa rievdadeami gulaskuddannotáhta hábmemis, ja Kulturdepartemeanta válddii vuhtii eanas Sámedikki cealkámušaid ja oaiviliid. -Sámediggi lea duhtavaš Kulturdepartemeantta njuovžilis gulahallamiin, dadjá sámediggeráđđi Mikkelsen. Báikenammalága láhkaásahus boahtá gulaskuddamii dál ovdalaš juovllaid, ja Sámediggi sávvá ahte suohkanat, giellaguovddážat, organisašuvnnat ja eará berošteaddjit váldet áiggi vástidit gulaskuddamii, loahpaha MIkkelsen. </p>
<p><em type="italic">Jearahallama addá dahje vástida gažaldagaide sámediggeráđđi Mikkel Eskil Mikkelsen </em><em type="italic">(NSR) +47 917 42 161 </em>mikkel.eskil.mikkelsen@samediggi.no <em type="italic">. </em></p>
</body></document>
