<document xml:lang="sme" id="no_id"><header><title/><genre code="admin"/><author><unknown/></author><wordcount>183</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="eng"/><language xml:lang="sme"/><language xml:lang="nob"/></multilingual><origFileName>http://www.samediggi.no/layout/set/print/Arkiv/Valgperiode-2009-2013/Artikler/Dohkketmeahttun-NVE-beales</origFileName><parallel_text xml:lang="nob" location="uakseptabelt-av-nve.html"/><parallel_text xml:lang="sma" location="gaaaare-nve-ste.html"/><parallel_text xml:lang="smj" location="ij-le-daahkkidahtte-nveas.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Dohkketmeahttun NVE beales / Artikler / Valgperiode 2009 - 2013 / Arkiv / Sámediggi - Sametinget</p>
<p type="title">Dohkketmeahttun NVE beales</p>
<p>07. Miessemánnu 2012</p>
<p><em type="bold">Sámediggi lea media bokte registreren ahte NVE lea dál addán konsešuvnna Statnett SF:ii hukset ođđa 420 kV elrávdnjelinjá Báhccavuonas Hammerfestii. Elrávdnjelinjá guoská buohkanassii 30 orohahkii ja ollu sámi kulturmuittuide. Liikká lea NVE válljen hilgut Sámediggeráđi ávžžuhusa ja lea addán konsešuvnna Statnett:ii hukset elrávdnjelinjá. </em></p>
<p><em type="bold">- Sámediggeráđđi lea garrasit ávžžuhan NVE vuordit konsešuvnna mearridemiin dassážii go Sámedikki dievasčoahkkin lea meannudan ášši, muhto NVE lea ieš okto loahpahan konsultašuvnnaid Sámedikkiin ja lea dahkan konsešuvdnamearrádusa. Dát lea hui šállošahtti, cealká Sámediggeráđi lahttu Vibeke Larsen. </em></p>
<p>Konsešuvdnaášši guoská hui stuorra areála duohtadeapmái sámi guovllus. Ohcan guoská elrávdnjelinjái mii lea 370 km guhkkosaš ja galgá mannat hui guovddáš boazodoalloguovlluid čađa Norggas.</p>
<p><em type="bold">- Dat movt NVE lea meannudan dán konsešuvdnaohcama dagaha ahte Sámediggi ii oaččo vejolašvuođa dadjat oaivilis áššái. Dát rihkku daid prinsihpaid mat leat konsultašuvdnašiehtadusas Sámedikki ja stáhta gaskka. Dát lea Sámediggeráđi mielas dohkketmeahttun ja áigu bivdit konsultašuvnnaid Oljo- ja energiijadepartemeanttain ášši birra, cealká Sámediggeráđi lahttu Vibeke Larsen loahpas. </em></p>
<p><em type="bold">Gulahállanolmmoš: </em></p>
<p>Ráđđelahtu Vibeke Larsen , tlf. 941 30 116</p>
</body></document>
