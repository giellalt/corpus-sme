<document xml:lang="sme" id="no_id"><header><title>Ovttaárvosaš dearvvašvuođabálvalusat sámi álbmogii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>250</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/likeverdige-helsetjenester-til-for-den-samiske-befolkningen.8733.aspx?sprak=12</origFileName><parallel_text xml:lang="nob" location="likeverdige_helsetjenester_til_for_den_samiske_befolkningen.html"/><parallel_text xml:lang="sma" location="seammavyortegs_healsoedienesjh_saemien_arroejidie.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ovttaárvosaš dearvvašvuođabálvalusat sámi álbmogii</p>
<p><em type="italic">Sámediggeráđđi lea juolludan 400 000 ru prošektii Sámi dearvvašvuođabargojoavku. </em><em type="italic">Prošeavtta ulbmil lea oččodit ovttaárvosaš dearvvašvuođabálvalusaid sámi álbmogii. </em></p>
<p>Lulli  sámi dearvvašvuođafierpmádat álggaha dál prošeavtta sámi dearvvašvuođabargojoavkku (samisk helseteam). Lullisámi dearvvašvuođafierpmádat lea fierpmádat gos leat lullisámi guovllu sámi dearvvašvuođabargit. Fierpmádat ásahuvvui guovvamánnus 2019, ja čađahii 2019 - 2020:s sámi dearvvašvuođabargojoavkku álgoprošeavtta. Lullisámi dearvvašvuođabargojoavkku/Åarjelsaemien healsoviermie váldomihttun lea oččodit ovttaárvosaš dearvvašvuođabálvalusaid sámi álbmogii máhttogaskkusteami, prošeaktabarggu, dutkama ja klinihkalaš barggu bokte. - Sámi álbmoga dearvvašvuođabálvalusaid ferte nannosit organiseret, ovdal go oláhit ovttaárvosaš bálvalusaid, dadjá sámediggeráđđi Hans Ole Eira (Gb). Dásseárvobarggu ferte doaimmahit máŋgga dásis, ja olu proseassat lea juo jođus. Sámediggeráđđi oaivvilda ahte prošeakta mii dál oažžu doarjaga, sáhttá leat buorren deavddan almmolaš bálvalusaide.</p>
<p>Lullisámi dearvvašvuođabargojoavkkus leat dearvvašvuođabargit geain lea nanu bargohárjáneapmi dearvvašvuođasuorggis, ja geain lea gelbbolašvuohta lullisámi dearvvašvuođaáššiin. - Sámi dearvvašvuođabargojoavkku prošeavtta oasseváldit leat sámi dearvvašvuođabargit geat barget iešguđetlágan ásahusain, muitala politihkalaš ráđđeaddi Maja Kristine Jåma. Fierpmádat attášii eanet máhtolašvuođa sámi dearvvašvuođa birra suohkaniin ja dearvvašvuođafitnodagain. Dat mii lea gelddolaš dáinna prošeavttain lea ahte eai bovde dušše suohkaniid ja dearvvašvuođafitnodagaid searvat, muhto maiddái lullisámi guovllu boazodoalloorohagaid. Dan bokte lea prošeavttas áibbas sierralágán dimenšuvdna, gos guovllu dearvvašvuođageavaheaddjit váldojit sierra ládje vuhtii, loahpaha Jåma.</p>
<p>Sámi dearvvašvuođabargojoavkku ruhtadit Sámediggi, Helse Midt, Røros suohkan ja Lullisámi dearvvašvuođafierpmádat/Åarjelsaemien healsoeviermie fárrolaga.</p>
<p>Doarjja juolluduvvo doarjjaortnegis <em type="italic">Doarjja dearvvašvuođa- ja sosiálaprošeavttaide </em>, vuoruheamis <em type="italic">Prošeavttat mat láhčet gielalaččat ja kultuvrralaččat heivehuvvon dearvvašvuođa- ja fuolahusbálvalusa </em>. </p>
<p><em type="italic">Gažaldagaid ja jearahallamiid vástida sámediggeráđđi Hans Ole Eira </em><em type="italic">, </em><em type="italic">+47 918 61 471, hans.ole.eira@samediggi.no </em><em type="italic">dahje politihkalaš ráđđeaddi Maja Kristine Jåma +47 472 42 366, maja.kristine.jåma@samediggi.no </em></p>
</body></document>
