<document xml:lang="sme" id="no_id"><header><title>Sámedikki lohpádusrihkkun ja goarideapmi - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>240</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/daajvehtsmiedtelimmie-jih-realgiehpiedimmie-saemiedagkan.22273.aspx?sprak=12</origFileName><parallel_text xml:lang="nob" location="loftebrudd_og_realnedgang_til_sametinget.html"/><parallel_text xml:lang="sma" location="daajvehtsmiedtelimmie_jih_realgiehpiedimmie_saemiedaegkan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki lohpádusrihkkun ja goarideapmi</p>
<p><em type="italic">Ráđđehus evttoha oktiibuot lassáneami 2,35% Sámediggái 2023:s. Stáhtabušeahta haddegoargŋun lea meroštallon 3,5% mii mearkkaša ahte Sámediggi ii oaččo bálká ja haddegoargŋuma. Dat mearkkaša sullii 6 miljovnna ruvnno vuollegokčama. </em></p>
<p>— Lean behtohallan stáhtabušeahtain go oainnán ahte ráđđehus áigu duođas vuolidit juolludeami Sámediggái. Biehttalit Sámediggái measta ollásit bálká- ja haddegoargŋuma, mearkkaša biehttalit measta buot dábálaš sápmelaččaide geat barget sámi gielain ja kultuvrrain bálkálassáneami 2023:s. Dát lea vealaheapmi, dadjá sámediggeráđđi Runar Myrnes Balto (NSR).</p>
<p>Myrnes Baltos lea ovddasvástádus Sámedikki bušehttii. Sámedikki ekonomalaš dilli šaddá gáibideaddji ovddasguvlui, erenoamážit go Sámediggi juohká 2/3 bušeahtas sámi institušuvnnaide ja servodahkii.</p>
<p>— Ollugat eai ipmir ahte measta buot sámi kultur- ja giellabargu lea Sámedikki bušeahta duohken. Sámedikki bušeahta njiedjan váikkuha olles sámi servodahkii, ja bargu cegget fas dan maid stuorraservodat rivvii mis dáruiduhttinpolitihka bokte, dadjá Myrnes Balto.</p>
<p>Okta dain sajiin gos ráđđehus čuohppá lea sámi oahponeavvuin, čuohppá 9 miljovnna ruvnno.</p>
<p>— Ráđđehus govahallá dego livččii lasiheame bušeahta 4 proseanttain Sámediggái, muhto dát gal dušše dájuha go seammás čuohppá 9 miljovnnain oahpponeavvuin. Mearkkaša ahte sámi mánát eai oaččo seamma vejolašvuođa go dárogielat mánát, ja dat čuohcá erenoamážit digitála oahpponeavvuid buvttadeapmái.</p>
<p>Myrnes Balto muittuha ahte dát ráđđehus lea lohpidan fápmorahčama sámi giela ovddas ja sámi kulturloktema.</p>
<p>— Ráđđehus rihkku iežas lohpádusaid sámiide, ja sámit eai duđa dasa. Govvideaddjin dasa lea go Sámedikkis lea 2023:s bušeahttarámma 590 miljovnna ruvnno, buohtastahtton Norgga Operain ja Baleahtain mii oažžu 705 miljovnna ruvnno. Dat gal berre buohkaid hehppehit, loahpaha Myrnes Balto.</p>
</body></document>
