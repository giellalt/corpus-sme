<document xml:lang="sme" id="no_id"><header><title>PRD: Ovttaoaivilvuohta joatkit Davviriikalaš sámekonvenšuvnna bargguin - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>168</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2812&amp;sprak=Samisk&amp;Print=1</origFileName><parallel_text xml:lang="nob" location="samediggi-article-2812.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>PRD: Ovttaoaivilvuohta joatkit Davviriikalaš sámekonvenšuvnna bargguin - Sámediggi Sametinget</p>
<p type="title">PRD: Ovttaoaivilvuohta joatkit Davviriikalaš sámekonvenšuvnna bargguin</p>
<p>Ministarat geain lea ovddasvástádus sámi áššiide ja sámedikkepresideanttat Suomas, Norggas ja Ruoŧas leat čoahkkimis odne, 12.11.08, šaddan ovttaoaivilii ahte joatkit Davviriikalaš sámekonvenšuvnna bargguin.</p>
<p>- Mii leat duhtavaččat dainna ahte buot bealit leat gergosat joatkit Davviriikalaš sámekonvenšuvnna dehálaš bargguin, lohka Suoma Sámedikki presideanta Klemetti Näkkäläjärvi, Norgga Sámedikki presideanta Egil Olli ja Ruoŧa Sámedikki presideanta Lars Anders Baer.</p>
<p>Áššedovdijoavku man professora ja ovddeš Alimusrievttijustitiarius Carsten Smith jođiha bijai skábmamánu 2005 ovdan Davviriikalaš sámekonvenšuvdna evttohusa. Áigumuš dákkár konvenšuvnnain lea sihkkarastet sámi álbmoga rivttiid nu ahte riikarájit leat unnimus lági mielde hehttehussan. Evttohus lea leamašan viidát gulaskuddamis ovttaskas riikain.</p>
<p>- Dál lea dehálaš farggamusat čielggadit movt šiehtadallamat galget čađahuvvot vai beassat álggahit duohta šiehtadallamiid sámekonvenšuvnnaevttohusa birra, loahpahit Suoma, Norgga ja Ruoŧa sámediggepresideanttat.</p>
<p>Gulahallanolbmot: - Suoma Sámedikki presideanta Klemetti Näkkäläjärvi ,tlf. +358 50 524 2109 - Norgga Sámedikki presideanta Egil Olli ,tlf. +47 900 26 880 - Ruoŧa Sámedikki presieanta Lars Anders Baer, tlf. +46 703 162 056</p>
</body></document>
