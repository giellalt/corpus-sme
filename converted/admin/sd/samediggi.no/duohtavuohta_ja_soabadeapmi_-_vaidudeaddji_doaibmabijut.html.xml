<document xml:lang="sme" id="no_id"><header><title>Duohtavuohta ja soabadeapmi – Váidudeaddji doaibmabijut - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>394</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/horinger/aktive-horinger/no-name/?sprak=12</origFileName><parallel_text xml:lang="nob" location="sannhet_og_forsoning_-_forsonende_tiltak.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Duohtavuohta ja soabadeapmi – Váidudeaddji doaibmabijut</p>
<p>Fuomášuhttit ahte dán listtus leat dušše dat doaibmabijut mat leat čuoggáiguin merkejuvvon 26. kapihttalis – Raportta <em type="italic">Sannhet og forsoning </em>(Duohtavuohta ja soabadeapmi) doaibmabijut.    </p>
<p>Loga olles raportta dás</p>
<p type="title">Pilára 1: Máhttu ja gaskkusteapmi</p>
<list><p type="listitem">Kommišuvdna evttoha ásahit nationála gelbbolašvuođaguovddáža dáruiduhttinpolitihka ja vearrivuođa birra, mii ovddasvástida dutkama, dokumentašuvnna, gaskkusteami ja soabadanbarggu.</p>
<p type="listitem">Kommišuvdna evttoha nannet diehtojuohkima dáruiduhttinpolitihka ja dan váikkuhusaid birra vuođđoskuvlla, joatkkaskuvlla ja allaskuvllaid ja universitehtaid oahpahusas.</p>
<p type="listitem">Kommišuvdna ávžžuha eiseválddiid ja relevánta ásahusaid gozihit proseassaid ja ovdánahttit doaibmabijuid daid gávdnosiid vuođul maid maiddái eará kommišuvnnat Davviriikkain gávnnahit boahttevaš jagiid.</p>
</list><p type="title" xml:lang="smj">Pilára 2: Giella</p>
<list><p type="listitem">Kommišuvdna evttoha nationálalaččat áŋgiruššat čađamanni kvena- ja sámegiel giellaoahpahusa ovdii mánáidgárddi rájes gitta rávisolbmuid oahpahussii.</p>
<p type="listitem">Kommišuvdna evttoha ulbmillaččat áŋgiruššat kvena- ja sámegiela ovdii ja daid oainnusmahttima ovdii almmolašvuođas.</p>
<p type="listitem">Kommišuvdna evttoha davviriikkalaš vuolggaheami rádjerasttideaddji ovttasbarggu nannema váste giela, giellaoahpahusa, oahpponeavvobuvttadeami ja giellarevitaliserema birra.</p>
<p type="listitem">Kommišuvdna evttoha ráhkadit doaibmaplána kvenagiela váste vai giellageavaheaddjit lassánit, vai kvenagiella sáhttá áiggi mielde loktejuvvot nuppi oasis goalmmát oassái minoritehtagiellasoahpamušas.</p>
<p type="listitem">Kommišuvdna čujuha NAČ:i 2016: Váibmogiella, ja evttoha ráhkadit bajitdási strategiija vai bajásšaddama ja oahpahusa, dearvvašvuođa ja fuolahusa ja hálddašeami ja justiisa surggiin olahuvvo gielalaš dásseárvu mii lea heivehuvvon sámegielaide.</p>
</list><p type="title">Pilára 3: Kultuvra</p>
<list><p type="listitem">Kommišuvdna evttoha viiddis, guhkesáiggi nationála áŋgiruššama sámi, kvena/norggasuopmelaš ja vuovdesuopmelaš kultuvrra ovdii soabahanbarggu oassin.</p>
<p type="listitem">Kommišuvdna evttoha nannet sámi, kvena ja vuovdesuopmelaš kulturealáhusaid ja -ásahusaid ekonomalaš rámmaid.</p>
<p type="listitem">Kommišuvdna ávžžuha nationála ásahusaid ásahit lagat ovttasbarggu sámi, kvena ja vuovdesuopmelaš ásahusaiguin, ja veahkehit oainnusmahttit, áimmahuššat ja gaskkustit sámi, kvena/norggasuopmelaš ja vuovdesuopmelaš kultuvrra.</p>
<p type="listitem">Kommišuvdna evttoha nannet rádjerasttideaddji ovttasbarggu sámi, kvena ja vuovdesuopmelaš kultuvrra hárrái.</p>
</list><p type="title">Pilára 4: Riidduid eastadeapmi</p>
<list><p type="listitem">Kommišuvdna doarju Cealkinfriddjavuođakommišuvnna (NOU 2022: 9) doaibmabidjoevttohusaid eastadan dihtii vaši ja vealaheami eamiálbmogiid ja minoritehtaid vuostá.</p>
<p type="listitem">Galggašii čielggaduvvot bistevaš ráđđeaddi orgána ráđđehussii áššiin mat gusket nationála minoritehtaide, dás maiddái mielmearridanvugiid birra.</p>
<p type="listitem">Kommišuvdna ávžžuha álbmotrievtti vuođul kártet oamastan- ja geavahanvuoigatvuođaid guovlluin olggobealde Finnmárkku. Dat ferte fátmmastit boazoguohtunvuoigatvuođaid olggobealde dálá orohagaid ja nationála minoritehtaid geavahanvuoigatvuođaid oamasteami ja dološ áiggi rájes geavaheami vuođul.</p>
<p type="listitem" xml:lang="nob">Kommišuvdna čujuha NOU:i 2007: 13 Den nye sameretten ja NOU:i 2008: 5 Retten til fiske i havet utenfor Finnmark ja ávžžuha ahte dáid čielggademiid evttohusat čuovvuluvvojit.</p>
<p type="listitem">Kommišuvdna evttoha ollislaččat geahčadit boazodoalu areáladili ja mearkkašumi sámi kultuvrii    .</p>
</list><p type="title">Pilára 5: Njuolggadusaid implementeren</p>
<list><p type="listitem">Oassin Stuoradikki hálddašeami bearráigeahččamis galggašii geahčadišgoahtit mearrádusaid váilevaš implementeremis minoritehtapolitihkalaš suorggis.</p>
<p type="listitem">Kommišuvdna ávžžuha eiseválddiid nannet oahpahusa sámiid, kvenaid ja vuovdesuopmelaččaid ja sin vuoigatvuođaid birra almmolaš bargiide.</p>
<p type="listitem">Kommišuvdna ávžžuha universitehta- ja allaskuvlasuorggi fállat eanet studeanttaide oahpahusa eamiálbmogiid ja nationála minoritehtaid birra.</p>
</list></body></document>
