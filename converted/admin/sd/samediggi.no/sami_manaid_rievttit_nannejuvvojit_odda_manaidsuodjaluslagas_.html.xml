<document xml:lang="sme" id="no_id"><header><title>Sámi mánáid rievttit nannejuvvojit ođđa mánáidsuodjaluslágas  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>408</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samiske-barns-rettigheter-styrkes-i-ny-barnevernslov.15368.aspx?sprak=12</origFileName><parallel_text xml:lang="nob" location="samiske_barns_rettigheter_styrkes_i_ny_barnevernslov.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámi mánáid rievttit nannejuvvojit ođđa mánáidsuodjaluslágas</p>
<p><em type="italic">Sámediggi lea duhtavaš go viimmat lea mearriduvvon ahte máná buoremus galgá leat mearrideaddji buot daguin ja mearrádusain mat gusket mánáide, ja ahte máná čearddalašvuohta, giella, kultuvra ja osku galget leat oassin máná buoremusa árvvoštallamis. </em></p>
<p>Hans Ole Eira    Kenneth Hætta    Mannan vahku mearridii Stuoradiggi ođđa mánáidsuodjaluslága ja ođđa lága vuolggasadji lea mánná nugo indiviida ja sus leat iežas rievttit. Ulbmil ođđa mánáidsuodjaluslágain lea ahte máná dárbbut biddjojit guovddážii, ja nannet mánáid ja váhnemiid riektesihkarvuođa. Buot daguin ja mearrádusain dán lága vuođul mat gusket mánáide galgá máná buoremus leat mearrideaddji. Sámediggi lea oassálastán dán barggus konsultašuvnnaid bokte.</p>
<p>– Mis lea leamaš ulbmil ahte maiddai sámi mánáid rievttit álgoálbmogin galget čalmmustahttojuvvot ja nannejuvvot. Sámediggi lea duhtavaš go lea celkon dan ođđa lága ulbmilis ahte máná čearddalašvuohta, giella, kultuvra ja osku galget leat oassin máná buoremusa árvvoštallamis, dadjá sámediggeráđđi Hans Ole Eira (Gb).</p>
<p>Sámediggi oažžu muhtomin dieđuid ahte lea váilevaš ipmárdus sámi mánáid rivttiin ja dárbbuin buot osiin mánáidsuodjalusbálvalusas. Mánáid riekti bajásšaddat sámi gielain ja kultuvrrain unnán ohcaluvvo ja čalmmustahtto ja dasa ii biddjo doarvái deaddu go galgá válljet fuolahusmálle.</p>
<p>– Sámi mánát deaivvadit odne mánáidsuodjalusain mii ii álo nagot vuhtiiválddit sin rievtti bajásšaddat iežas sámi gielain ja kultuvrrain. Mánáid vuoigatvuođat nugo eamiálbmotmánát eai leat doarvái bures dovddus mánáidsuodjalusvuogádagain, dadjá Eira.</p>
<p>Eira dadjá ahte buot dásiin mánáidsuodjalusas lea unnán máhttu sámi giela ja kultuvra birra, sihke suohkandásis ja stáda institušuvnnain. Dát maid duođaštuvvo ovtta iskosis mii lea čađahuvvon Mánáid-, nuoraid- ja bearašdirektoráhta (Bufdir) ovddas.</p>
<p>– Váilevaš máhttu lea heittot ja addá gáržžes vejolašvuođa fuomášit ja árvvoštallat sámi mánáid dárbbuid, dadjá Eira.</p>
<p>Sámi mánáin nugo eamiálbmot lea erenoamáš suodjalus mii ferte deattuhuvvot. Dan dihte lea leamaš dehálaš čalmmustahttit sámi mánáid dán lágas. Sámediggi lea duhtavaš go nu čielgasit boahtá ovdan mánáidsuodjaluslága ulbmilparagráfas ahte mánáidsuodjalus galgá barggustis vuhtiiváldit máná etnisitehta, giella, kultuvra ja osku buot muttuin áššis, ja ahte sámi mánáid sierra rivttiid galgá vuhtiiváldit.</p>
<p>Dát mielddisbuktá ahte sámi mánáid čearddalašvuohta, giella ja kultuvra vuhtiiváldo buot daguin ja mearrádusain mánáidsuodjalusas, ja nu maid go vállje doaibmabijuid, biebmoruovttu ja institušuvnna.</p>
<p>– Sámedikki bealis leat mii duhtavaččat go sámi mánáid rievttit leat nannejuvvon dán ođđa mánáidsuodjaluslágas. Seammás oaidnit mii maid dárbbu nannet gelbbolašvuođa sámi mánáid birra mánáidsuodjalussuorggis. Dan dihte leat mii maid váikkuhan dasa ahte láhkaásahusain alit oahpuin mánáidsuodjalusas ja eará oahpuin mat galget vuhtiiváldit sámi mánáid, leat dál stuorit gáibádusat gelbbolašvuhtii, dadjá Eira.</p>
<p><em type="italic">Jearahallama addá dahje vástida gažaldagaide </em><em type="italic">sámediggeráđđi Hans Ole Eira (Gb), mob. +47 918 61 471, </em><em type="italic">hans.ole.eira@samediggi.no </em></p>
</body></document>
