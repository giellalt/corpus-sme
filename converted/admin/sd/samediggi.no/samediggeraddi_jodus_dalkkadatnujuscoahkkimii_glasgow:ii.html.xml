<document xml:lang="sme" id="no_id"><header><title>Sámediggeráđđi jođus dálkkádatnujuščoahkkimii Glasgow:ii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>276</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsradet-pa-vei-til-klimatoppmote-i-glasgow.17415.aspx?sprak=12</origFileName><parallel_text xml:lang="nob" location="sametingsradet_pa_vei_til_klimatoppmote_i_glasgow.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggeráđđi jođus dálkkádatnujuščoahkkimii Glasgow:ii</p>
<p><em type="italic">Sámediggi Sámediggeráđi Maja Kristine Jåma bokte searvá dálkkádatnjunuščoahkkimii, COP26 Norgga delegašuvnna mielde skábmamánu 7. – 10. Jåmai lea deaŧalaš ahte álgoálbmogiid jietna gullo dálkkádatáššiin ja ahte álgoálbmotrievttit árvvus adnojuvvojit dálkkádatdoaibmabijuid árvvoštallamiin. </em></p>
<p>- Sámis leat ollu ovdamearkkat sisabahkkenáššiin mat leat čađahuvvon dahje plánejuvvon ja man oktavuođas dálkkádatrievdamat ja ruoná molsun geavahuvvojit ággan. Dát lea muhtun lágan ruoná koloniseren, man oktavuođas oaffaruššet sámi ealáhusaid ja kultuvrra ja dulbmet álgoálbmotvuoigatvuođaid, dadjá Sámediggeráđđi Maja Kristine Jåma. Sámediggeráđđi Maja Kristine Jåma.    Árvu/Sámediggi</p>
<p>Jåma lea ieš vásihan dán bieggafápmohuksema bokte Fovsena orohagas. Gieskat celkkii Norgga Alimusriekti ahte dát sisabahkken lea vuostá internationála konvenšuvnna siviila ja politihkalaš vuoigatvuođaid birra.</p>
<p>- Šállošit go menddo dávjá oaidnit ahte álgoálbmotvuoigatvuođat dulbmojuvvojit dalle go dálkkádatdoaibmabijut árvvoštallojuvvojit. Mus lea čielga vuordámuš dasa ahte álgoálbmotvuoigatvuođaid goziheapmi ja álgoálbmogiid searvan vuoruhuvvo nannosit dalle go dálkkádatšiehtadallamat dahkkojuvvojit, dadjá Jåma.</p>
<p>Jåma vuordá maiddái ahte Norga doarju Álgoálbmotforuma ON dálkkádatkonvenšuvnna vuolde ja goziha sámi beroštumiid. Norga lei mielde doarjumin álgoálbmotvuođđovuogádaga 2018:s, ja lunddolaš čuovvuleapmin berrešii leat ekonomalaš doarjaga sihkkarastin dasa.</p>
<p>- Dál ferte oažžut sadjái buori ruhtadeami go Sápmi galgá váldit ovddasvástádusa ja evttohit ođđa ovddasteaddji Árktisii. Dát veahkeha nannet álgoálbmotjiena ja ávkkástallat vuođđovuogádaga vejolašvuođa, dadjá Jåma.</p>
<p>Vuosttažettiin lea sáhka 1,5 miljon ruvnnus, muhto jos sámi searvan galggašii lassánit, ja ahte sámi báikegottit ja ásahusat galget buorebut searvvahuvvojit, de dárbbašuvvo vel 10 miljon ru.</p>
<p>- Árktisa álgoálbmogat vásihit dálkkádatrievdamiid golmma gearddi eanet go gaskamearálaččat muđui máilbmi, ja leat juo gártan gillát ollu goavvi dálvviid ja go dálkkádagat molsašuddet dávjjit. Dálkkádatrievdamiid ferte váldit duođas ja deaŧalaš lea ahte álgoálbmogiid jietna searvvahuvvo dán barggus, dadjá Jåma loahpas. <em type="italic">Gažaldagaide vástida dahje addá jearahallama sámediggeráđđi Maja Kristine Jåma (NSR), mob. +47 47242366, maja.kristine.jama@samediggi.no </em></p>
</body></document>
