<document xml:lang="sme" id="no_id"><header><title>PRD: Ráđđehus ja Sámediggi leat soahpan ráđđádallamiid bargovugiid - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>251</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=312&amp;sprak=Samisk&amp;Print=1</origFileName><parallel_text xml:lang="nob" location="samediggi-article-312.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRD: Ráđđehus ja Sámediggi leat soahpan ráđđádallamiid bargovugiid - Sámediggi Sametinget</p>
<p type="title">PRD: Ráđđehus ja Sámediggi leat soahpan ráđđádallamiid bargovugiid</p>
<p>Ráđđehus ja Sámediggi leat soahpan mo ráđđádallamat stáhta eiseválddiid ja Sámedikki gaskkas galget čađahuvvot sámiide guoski áššiin. Sámedikki presideanta Sven-Roald Nystø ja gielda- ja guovloministtar Erna Solberg čáliiga vuollái bargovugiid Oslos odne.</p>
<p>sámediggepresideanta Sven-Roald Nystø ja gielda- ja guovloministtar Erna Solberg</p>
<p>- Emiálbmogin Norggas lea sámiin dat vuoigatvuohta ahte eiseválddit galget ráđđádallat singuin dakkár áššiin, mat gusket njuolgga sidjiide. Dát vuoigatvuohta lea nannejuvvon ILO-soahpamušas nr. 169 eamiálbmogiid ja čearddalaš álbmogiid hárrái iešmearrideaddji riikkain, maid Norga dohkkehii 1990, dadjá gielda- ja guovloministtar Erna Solberg. - Vai áššit mat gusket njuolgga sámiide, meannuduvvojit dohkálaččat, de lea d eaŧalaš ásahit dakkár bargovuogiid, maid sihke stáhta eiseválddit ja Sámediggi atnet dohkálažžan, dadjá gieldaministtar.</p>
<p>Vuođđun ráđđadallanbargovugiide lea earret eará ahte:</p>
<p>• Sámediggi galgá oažžut ollislaš dieđuid áigeguovdilis ášši guoskevaš beliin nu árrat go vejolaš, ja buot dásiin ášši meannudeamis.</p>
<p>• Sámediggi galgá oažžut áiggi árvvoštallat áigeguovdilis gažaldagaid ja addit ruovttoluottadieđu. Ruovttoluottadieđut evttohusaide galget addojuvvot lagabui šiehtaduvvon áigemearis.</p>
<p>• Galgá láhččojuvvot das ahte ráđđádallanproseassa ii loahpahuvvo nu guhká go Sámediggi ja stáhta atnet vejolažžan soabadit.</p>
<p>• Ulbmilin lea juksat ovttamielatvuođa buotlágan lágaid ja doaibmabijuid oktavuođas, mat váikkuhit sámiid njuolgga.</p>
<p>• Ovttamielatvuohta dáid ráđđádallanbargovugiid oktavuođas lea hui deaŧalaš vai ovddiduvvojit ja nannejuvvojit ovttasdoaibmanvuogit stáhta ja Sámedikki gaskkas, dadjá</p>
<p>Sámedikki presideanta Sven-Roald Nystø.  –  Bargovuogit dagahit vejolažžan ahte searvevuohta stáhta ja Sámedikki gaskkas sáhttá ovdánit, juoga mii lea deaŧalaš go galgá nannet sámi kultuvrra ja sámi servodagaid, loahpaha Sámedikki presideanta.</p>
</body></document>
