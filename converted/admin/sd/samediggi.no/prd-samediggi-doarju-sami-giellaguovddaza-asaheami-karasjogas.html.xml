<document xml:lang="sme" id="no_id"><header><title>PRD: Sámediggi doarju sámi giellaguovddáža ásaheami Kárášjogas</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2018</year><wordcount>289</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Odasarkiiva/PRD-Samediggi-doarju-sami-giellaguovddaza-asaheami-Karasjogas</origFileName><parallel_text xml:lang="nob" location="prm-sametinget-stoetter-etablering-av-samisk-spraaksenter-i-karasjok.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRD: Sámediggi doarju sámi giellaguovddáža ásaheami Kárášjogas</p>
<p>Sámediggi juolluda dál badjel miljovdna ruvnnu iešguđegelágán gielladoaimmaide Kárášjogas. - Daid doarjagiid bokte mii láhčit dili nu ahte Kárášjoga gielda earet eará beassá ásahit giellaguovddáža, dadjá sámediggepresideantta Aili Keskitalo.</p>
<p>Sámediggi lea dán jagi juolludan 250.000,- ruvnnu Kárášjoga giellaguovddášálggaheapmái prošeavtta <span type="quote" xml:lang="smj">“Giella ja identitehta”</span> bokte. Sámediggi juolluda sámi giellaguovddážiidda álggahandoarjagiid golmma jagi badjel.</p>
<p>Ulbmil <span type="quote" xml:lang="smj">“Giella ja identitehta”</span> prošeavttain lea movttiidahttit mánáid, nuoraid ja sin váhnemiid sámegiela atnit, oahppat ja dikšut. Jurdda prošeavttain lea lágidit <span type="quote" xml:lang="eng">“Kick off”</span> eahkediid gos logaldallit ja giellaberošteaddjit čuvgejit dili. Deaivvademiin galget hutkat ja rávvet man láhkai ovdánahttit giela. Dát prošeakta lea maid vuođđun ásahit sierra giellaguovddáža Kárášjohkii.</p>
<p><em type="italic">- Giella lea dehálaš kultuvrii ja identitehtii. Sámi giellaguovddážat leat nu mávssolaš ovttasbargoguoimmit sámegielaid ovdánahttimis ja seailluheamis. </em><em type="italic">Dasa lassin lea buorre go Sis-Finnmárkku gielddat vuoruhit gielladoaimmaid. Mii maid fertet dáppe ovddidit giela, vaikko sámegiella lea eanetlogugiellan, </em><em type="italic">dadjá sámediggepresideantta Aili Keskitalo. </em></p>
<p>Sámediggi doarju maid dáid giellaprošeavttaid Kárášjoga gielddas giellaguovddáža ásaheami oktavuođas:</p>
<p><em type="italic">Báikenamat ja kulturmuittut: 237.000 ruvnnu </em>Ulbmil prošeavttain lea boktit mánáid ja nuoraid beroštumi ruovttugieldda báikenamaide ja kulturmuittuide ja dan bokte oahppat olbmuid ja sogaid gullevašvuođa dihto báikkiide. </p>
<p><em type="italic">Nuoraidlávdi: 234.000 ruvnnu </em>Nuorat galget sámegielain čilget ja govvidit nuoraid dili ja sin jurdagiid sohkabealrollaid, seksualitehta, givssideami ja veahkaválddi hárrái. Sii galget ráhkadit lávdečájálmasa mas lea rollaneaktin sámegillii oktan luohte- ja musihkkačehpiiguin ja eará lávdedáiddáriiguin. </p>
<p><em type="italic">Hállanhállu: 237.000 ruvnnu </em>Ulbmil prošeavttain lea nanusmahttit sámegielbirrasa sidjiide geat leat oahpahallame sámegiela, dahje háliidit dikšut sámegielaset. Iešguđetge lágan deaivvademiin, fáddáeahkediin, mátkkiin, ja buđaldemiin ja bargguin besset oasseváldit sámástit. </p>
<p><em type="italic">Čállinverdde: 203.000 ruvnnu </em>Vuorrasiid gaskkas vásihuvvo dávjá ahte oktagaslaš vuoigatvuohta oažžut sámegillii ja kultuvrii heivehuvvon bálvalusaid ii váldo vuhtii. Prošeavtta ulbmil lea veahkehit vuorasolbmuid lohkat ja čállit, ja veahkehit bálvalusaiguin mat leat digitaliserejuvvon. </p>
<p><em type="italic">Jearahallama addá sámediggepresideanta Aili Keskitalo, tlf. 971 29 30 </em></p>
</body></document>
