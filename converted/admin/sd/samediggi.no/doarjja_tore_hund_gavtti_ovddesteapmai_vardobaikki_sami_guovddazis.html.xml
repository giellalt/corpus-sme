<document xml:lang="sme" id="no_id"><header><title>Doarjja Tore Hund gávtti ovddešteapmái Várdobáikki sámi guovddážis - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>261</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-rekonstruksjon-av-tore-hunds-kofte-pa-vardobaiki-samiske-senter.7344.aspx?sprak=12</origFileName><parallel_text xml:lang="nob" location="stotte_til_rekonstruksjon_av_tore_hunds_kofte_pa_vardobaiki_samiske_senter.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjja Tore Hund gávtti ovddešteapmái Várdobáikki sámi guovddážis</p>
<p><em type="italic">Doarjjaortnegis regiovdnaovddideami várás lea Sámediggeráđđi juolludan 237 500 ru. doarjjan Várdobáikki sámi guovddážii. Prošeakta lea oassin dan prošeavttas man vuolggasadjin lea Tore Hund gákti. </em></p>
<p>Prošeakta lea golmmajahkásaš prošeakta mas leat máŋga oassemihttomeari, ja galgá leat oassin nationála áŋgiruššamis Nationálaávvudeapmi 2030 – Norga duhát jagi bokte. Vikiŋga Tore Hund (su. 990-1030) lei Bjarkøy nammasaš báikkis eret, mii gullá Várdobáikki regiovdnii, ja sus lei viiddes ovttasbargu regiovnna sápmelaččaiguin.</p>
<p>Prošeavtta vuosttas oassemihttomearis galgá Várdobáiki geavahit historjjálaš iskkademiid goarrun dihtii dan áigái heivehuvvon náhkkegávtti maid Tore Hund goaruhii alccesis ja iežas olbmáide.</p>
<p>-Dát lea dakkár prošeakta mas lea stuorra mearkkašupmi ii dušše sámi regiovdnii, muhto das lea maid nationála mearkkašupmi. Sámit leat hui uhccán loktejuvvon ovdan nationála historjjálaš oahpásmahttimis ja dát prošeakta lea stuorra veahkkin dan čalmmustahttimii, dadjá sámediggeráđđi Silje Karine Muotka.</p>
<p>Nuppi ja goalmmát oassái prošeavttas gullá historjjálaš gaskkusteapmi neaktinbihtá bokte mas historjá gávtti geigema birra Tore Hundii ja su albmáide galgá čájehuvvot. Čájálmas galgá čađahuvvot ovttas Márkomeanuin ja galgá leat oassin jagi 2023 festivála prográmmas, seamma jagi go Tore Hund nationála čalmmusteapmi. Dasa lassin galgá loahpalaččat ráhkaduvvot museačájáhus historjjá ja prošeakta birra mii galgá leat čájáhussan Várdobáikki Museas oassin sámi historjjá nationála čalmmusteamis jagis 2027.</p>
<p>-Muitalus dan birra ahte Tore Hund goaruhii gávtti alccesis ja iežas albmáide, čájeha ahte sus lei viiddes ovttasbargu regiovnna sápmelaččaiguin, historjá mii ii leat nu oahpis ollugiidda. Dat ahte Várdobáiki dál áigu dan čalmmustahttit guhkit áigodaga, lea gelddolaš ja illudahtti, cealká sámediggeráđđi.</p>
<p><em type="italic">Eanet dieđuid ja jearahallama várás, váldde oktavuođa sámediggeráđiin Silje Karine Muotka +47 984 87 576, dahje e-poasttas: silje.karine.muotka@samediggi.no </em></p>
</body></document>
