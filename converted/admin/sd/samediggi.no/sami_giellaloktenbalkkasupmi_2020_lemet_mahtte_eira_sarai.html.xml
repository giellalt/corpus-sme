<document xml:lang="sme" id="no_id"><header><title>Sámi giellaloktenbálkkašupmi 2020 Lemet Máhtte Eira Sarai - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>188</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samisk-sprakloftepris-2020-til-lemet-mahtte-eira-sara.8394.aspx?sprak=12</origFileName><parallel_text xml:lang="nob" location="samisk_sprakloftepris_2020_til_lemet_mahtte_eira_sara.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámi giellaloktenbálkkašupmi 2020 Lemet Máhtte Eira Sarai</p>
<p><em type="italic">Sámi giellaloktenbálkkašupmi 2020 addojuvvo Lemet Máhtte Eira Sarai go lea jorgalan dihtorspealu Minecraft eŋgelasgielas davvisámegillii. </em></p>
<p>Minecraft lea eanemus vuvdojuvvon dihtospeallu máilmmis, ja spealus leat birrasiid 100 miljovnna aktiiva geavaheaddji miehtá máilmmi, ja dál lea Eira Sara gávcci mánus jorgalan 14000 sáni eŋgelasgielas davvisámegillii. Dan son lea dahkan seammás go lea oahpu váldán Romssa universitehtas.</p>
<p>– Bargu maid Eira Sara lea dahkan lea hui ođđahutkkálaš, dan dihte go lea lokten sámegiela ođđa ja stuora arenai, dakkár spellui maid ollu sámi nuorat maid spellet. Eira Sara ánssáša dan dihte vuoitit Giellaloktenbálkkašumi 2020, dadjá sámediggepresideanta Aili Keskitalo.</p>
<p>Giellaloktenbálkkašupmi geigejuvvui vuosttaš geardde 2019:s International Year, Indigenous Languages (IYIL) 2019 ja Giellavahkku oktavuođas. Bálkkašumi ulbmilin lea ahte Sámediggeráđđi háliida addit positiiva fuomášumi sidjiide geat ovddidit ja čalmmustahttet sámegielaid buriid vugiiguin, beaivválaš hommáin.</p>
<p>– Lemet Máhtte Eira Sara lea iežas jorgalanbargguin čájehan ahte sámegiella sáhttá ollit ja čalmmustahttot ođđa arenain, ja olahit ulbmiljoavkkuide maidda muđui ii olahivčče. Dat sáhttá maid geavahuvvot movttiidahtti pedagogalaš reaidun sámegieloahpahusain, loahpaha sámediggepresideanta. Giellaloktenbálkkašupmi lea 30 000,- ja dáiddadiploma.</p>
<p><em type="italic">Jus siđat eanet dieđuid dahje jearahallama, váldde oktavuođa sámediggepresideanttain Aili Keskitaloin (NSR), e-poasta: aili.keskitalo@samediggi.no </em></p>
</body></document>
