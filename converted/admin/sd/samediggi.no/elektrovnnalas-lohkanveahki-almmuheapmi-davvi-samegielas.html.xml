<document xml:lang="sme" id="no_id"><header><title/><genre code="admin"/><author><unknown/></author><wordcount>196</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="eng"/><language xml:lang="sme"/><language xml:lang="nob"/></multilingual><origFileName>http://www.samediggi.no/layout/set/print/Giella/Spraakteknologi/Elektrovnnalas-lohkanveahki-almmuheapmi-davvi-samegielas</origFileName><parallel_text xml:lang="nob" location="lansering-av-elektronisk-lesehjelp-for-nordsamisk.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Elektrovnnalaš lohkanveahki álmmuheapmi davvi sámegielas / Språkteknologi / Giella / Sámediggi - Sametinget</p>
<p type="title">Elektrovnnalaš lohkanveahki álmmuheapmi davvi sámegielas</p>
<p>04. Miessemánnu 2015</p>
<p><em type="bold">Sámediggi lea ovttas Acapela Group AB, Divvun ja Giellateknoin Romssa Universitehtas ovddidan hupmansyntesa davvisámegiela várás. Hupmansyntesa lea giellateknologalaš veahkkeneavvu buohkaide geain lea čállin- ja lohkanárut, ja maid buot earáide geat dárbbašit veahki lohkat. </em></p>
<p><em type="bold">-Lean hui ilus go sámegielas dál lea vejolašvuohta geavahit dán teknologiija. Teavsttas-hupmamii vuogádat lea buorre veahkkeneavvu, ja lea šaddan dehálaš veahkkeneavvu ollu máilmmi giellakultuvrraide. Dán veahkkeneavvu sáhttet maid geavahit sii geat geahččalit oahppat sámegiela, ovdamearkka dihte oažžut lohkkojuvvot neahta ja neahttaáviissaid sisdoalu, dadjá sámediggepresideanta Aili Keskitalo. </em></p>
<p><em type="bold">Teavsttas hupmamii </em></p>
<p>Hupmansyntesa lea namma dan sierralágan dihtorprográmmas, mii sáhttá ráhkadit teavstta olbmo jietnan. Prográmma sáhttá lohkat teavstta, dehe sáhttá buvttadit hupmama eará dieđuid vuođul. Teavsttas-hupmamii vuogádat lea ráhkaduvvon dábálaš geavaheapmái, ja sáhttá lohkat iešguđetge teakstašlájaid ja gieđahallat buot grammatihkalaš ja riektačállima beliid dohkálaččat. </p>
<p>Jietna mii geavahuvvo lea juogo goansta (syntehtalaš) dehe olbmojietnan dahkkon. Davvi sámegiela hupmansyntesas sáhttit dál gullat <em type="bold">Elle </em>ja <em type="bold">Biera </em>jienaid. </p>
<p>Sámediggi bargá viidáseappot hupmansyntesa ovddidemiin julevsámegiela ja lullisámegiela várás.</p>
<p><em type="bold">Kárášjoga Sámedikkis gaskavahkku 6. b. dii. 12.30 čoahkkinlanjas 121 álmmuhuvvo hupmansyntesa . </em></p>
<p>Bures boahtin!</p>
<p><em type="bold">Eanet dieđuid addá: </em></p>
<p><em type="bold">Sámediggepresideanta Aili Keskitalo, 971 29 305 </em></p>
</body></document>
