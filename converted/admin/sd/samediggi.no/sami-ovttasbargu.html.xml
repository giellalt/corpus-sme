<document xml:lang="sme" id="no_id"><header><title/><genre code="admin"/><author><unknown/></author><wordcount>505</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.samediggi.no/layout/set/print/Riikkaidgaskasas-bargu/Sami-ovttasbargu</origFileName><parallel_text xml:lang="nob" location="samisk-samarbeid.html"/><parallel_text xml:lang="sma" location="saemien-laavenjostoe.html"/><parallel_text xml:lang="smj" location="same-aktisasjbarggo.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Sámi ovttasbargu / Riikkaidgaskasaš bargu / Sámediggi - Sametinget</p>
<p type="title">Sámi ovttasbargu</p>
<p>Sámit leat álgoálbmogat njealji riikkas. Rádjerasttildeaddji ipmárdus ferte leat oassin sámi servodateallimis. Sámediggi Norggas lea aktiivvalaččat searvan ovttasbargui davviriikkaid Sámedikkiid gaskkas ja ruoššabeale sámiid organisašuvnnaiguin.</p>
<p>Ovddasvástideaddji politihkkár</p>
<p xml:lang="eng">President</p>
<p>NSR</p>
<p>Ávjovárri</p>
<p>Áigeguovdil</p>
<p xml:lang="nob">Samisk stormøte i Umeå</p>
<p xml:lang="nob">Torsdag 20.februar samles sametingsrepresentanter fra Finland, Norge og Sver...</p>
<p>Loga eambbo</p>
<p>Čájet buot áššiid</p>
<p><em type="bold">Sámediggi bargá dán badjelii: </em></p>
<list><p type="listitem">Viiddis ovttasbargu sápmelaččaid gaskkas riikkarájáid rastá</p>
<p type="listitem">Ahte sámiid álbmotválljen ásahusat besset iežaset ovddastit riikkaidgaskasaš mearridanproseassaide main lea njuolga váikkuhus sápmelaččaide ja álgoálbmogiidda.</p>
<p type="listitem">Ahte nannet Sámi parlamentáralaš ráđi sajádaga sámi servodaga ovdánahttimis Davviriikkain ja Ruoššas.</p>
</list><p><em type="bold">Sámi parlamentáralaš ráđđi </em>Sámedikkit Suomas, Ruoŧas ja Norggas leat ásahan oktasaš ovttasbargoásahusa, Sámi parlamentáralaš ráđi. Ráđđi lea Sámedikkiid gaskasaš institušonaliserejuvvon ovttasbargu dakkár áššit mat gusket sápmelaččaide máŋgga stáhtain dahje sápmelaččaide oktan álbmogiin. Čálligoddedoaibma lea dan Sámedikki hálddus geasa ráđi presideanta gullá. Sámi parlamentáralaš ráđđi lea ođđa ja dehálaš ásahusain ovddasguvlui Davviriikkalaš ovttasbarggus, mas maiddái lea guovddáš sajádat riikkaidgaskasaš oktavuođain. Danin lea dehálaš ahte ráđis leat buori ovttasbarganeavttut ja ovdánanvejolašvuođat </p>
<p>Sámi parlamentáralaš ráđis ii leat sierra čállingoddi mas lea gelbbolašvuohta ja coakci leat aktiivvalaš aktevran riikkaidgaskasaččat. Sámedikkis Norggas leat eará Sámedikkiid ektui mealgat eanet resurssat ja leat nu buoret vejolašvuođat bargat sámiid vuoigatvuođaáššiiguin Davviriikkain. Ovttas Sámedikkiiguin Suomas ja Ruoŧas lea danin dehálaš ahte Sámediggi Norggas lea dihtomielalaš bargamis ja vuhtiiváldimis oktasaš sámi álgoálbmotbeliid.</p>
<p><em type="bold">Sámeráđđi </em>Sámeráđđi lea sámiid oktasaš kulturpolitihkalaš ja politihkalaš institušuvdna danin go dat lea Suoma, Norgga, Ruoŧa ja Rušša Federašuvnna sámiid organisašuvnnaid ovttasbargoásahus. Riikkaidgaskasaččat gohčoduvvo Sámeráđđi NGO organisašuvdnan, non-governmental organization. Sámiráđi váldoulbmilin lea áimmahuššat sámiid oktasaš beroštumiid, nannet sámiid oktiigullevašvuođa riikkarájáid rastá ja bargat nu dan badjelii ahte sápmelaččat maiddái boahttevuođas dohkkehuvvojit oktan álbmogin. Sámeráđđi lea hui dehálaš ja dohkkehuvvon álgoálbmotaktevra riikkaidgaskasaččat. Sámeráđis lea alla gelbbolašvuohta ja viiddis riikkaidgaskasaš fierpmádat. Sámediggi ja Sámeráđđi ovttasbarget soames riikkaidgaskasaš áššesurggiin, ja leat goabbatlágan rollat nu ahte nubbi dievasmahttá nuppi. Danin adnojuvvo dehálažžan ahte dát joatkašuvvá ja ovdánahttojuvvo. </p>
<p>Sámediggi ovttasbargá maiddái eará sámi- ja álgoálbmotorganisašuvnnaiguin, ásahusaiguin ja fierpmádagaiguin mat barget rájáid rastá. Diehtolonohallan ja hutkás ovttasbargu eaktodáhtolaš organisašuvnnaiguin ja ásahusaiguin lea mearrideaddjin jus galgat joksat gosage sámi posišuvnnain riikkaidgaskasaš dásis. Sámediggeráđđi áigu nannet boahttevaš gulahallama ja ovttasbargama dáid iešguđetlágan ásahusaiguin, ja maiddái ođđa ásahusaiguin. Ráđis lea 15 lahttu main viđas gullet norggabeallái, njealjis ruoŧabeallái, njealjis suomabeallái ja guovttis ruoššabeallái. Loga eanet Sámeráđi birra dás.</p>
<p><em type="bold">Ruoššabeale sámit </em>Sámit ruoššabealde eai leat vuos ožžon sierra álbmotválljen orgána. Lea dehálaš váikkuhit ja nannet Ruošša sámiid vejolašvuođaid seailluheames ja ovdánahttimis iežaset giela, kultuvrra ja servodateallima. Ruoššabeale sámiide lea láhččojuvvo sadji Sámi parlamentáralaš ráđđái. Ovddasguvlui lea dehálaš nannet sin váikkuhusa dán forumas. Sámediggeráđi oppalaš mihttomearrin lea láhččet vejolašvuođa álgoálbmogiidda vai ieža sáhttet álggahit servodatovdánahttindoaimmaid iežaset guovlluin ja báikegottiin Davviguovlluin, ja nu sihkkarastet vuođu iežaset kultuvrralaš doaimmaide. Fuolkevuohta lea árbevirolaččat hui nanus álgoálbmotservodagain. Nissonolbmot leat guovddážis dán oktavuođas ja adnojuvvojit dávjá leamen deháleamos árbevieruid- ja giellaguoddit. Doaibmabijuin mat leat heivehuvvon nissonolbmuide lea danin dávjá positiiva váikkuhus álgoálbmotservvodagaide. </p>
<p><em type="bold">Sámediggi Ruoŧa bealde </em>Ruoŧa beale Sámediggi ásahuvvui 1993:s. </p>
<p><em type="bold">Sámediggi Suoma bealde </em>Suomas ásahuvvui sámeáššiide Sámi parlameanta 1973:s. Maŋŋágo Norgga ja Ruoŧa beale sámedikkit ásahuvvojedje, rievdaduvvui dat maid sámediggin 1996:s. </p>
<list/></body></document>