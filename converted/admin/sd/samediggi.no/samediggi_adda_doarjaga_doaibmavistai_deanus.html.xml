<document xml:lang="sme" id="no_id"><header><title>Sámediggi addá doarjaga doaibmavistái Deanus - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>246</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-utbygging-av-driftsbygning-i-tana.4506.aspx?sprak=12</origFileName><parallel_text xml:lang="nob" location="sametinget_stotter_utbygging_av_driftsbygning_i_tana.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi addá doarjaga doaibmavistái Deanus</p>
<p><em type="italic">Sámediggi juolluda 450 000 ru doarjjan Návet Doallu DA doaibmavistti stuorideapmái Deanus. </em></p>
<p>Návet Doallu DA lea okta stuorámus oktasaš návehiin Finnmárkkus ja das leat dál sullii 100 mielkegusa ja 95 gálbbi návehis. Ovttasdoaibma ásahuvvui 2005:s ja das leat mielde golbma dálu ja njeallje aktiivvalaš oasseváldi. Dán lágan ovttasdoaimmaiguin lea álkit organiseret astoáiggi ja luomuid go jos barggašedje sierra.</p>
<p>– Lea buorre go Návet Doallu DA áigu ovddidit doaimmas. Eanandoallu Deanus lea deaŧalaš ealáhus gielddas, dadjá sámediggeráđđi Silje K. Muotka (NSR).</p>
<p>Eanandoalloealáhus lea bidjan vuođu ássamii Deanus ja lea váikkuhan dasa ahte ollu fitnodagat leat ásahuvvon Detnui. Sihke meieriijas Deanus, Felleskjøpetis, mášenfitnodagain, ealáhushutkiin ja eará doaimmain leat boanddat deaŧalaš kundarat.</p>
<p>Go addá doarjaga dán huksemii, de nanne dat dán doalu doaibmavuođu. Go hukse ođđa roavvafuođđarsilo ja viiddida fuođđarlanja, de álkidahttá dat barggu doaibmavisttis. Dan geažil šaddá maiddái eanet optimála biebman.</p>
<p>– Davvin lea divraset go máddin hukset eanadoalus. Mii leat movtta go Sámediggi sáhttá addit doarjaga mainna geahppudit ekonomalaš noađi dán lágan huksemiid oktavuođas, dadjá Muotka.</p>
<p>Dat go nuorat maiddái besset searvat bargui dagaha ahte ovttasdoaibma sihkkarastá nuoraid rekrutterema. Go nuorat bissot gielddas, de geasuha dat maiddái eará nuoraid bissut gielddas.</p>
<p>– Doaibmavisttiid ođasmahttin ja viiddideapmi sihkkarastá ahte nuoraid mielas šaddá geasuheaddjin áŋgiruššat dahket eanadoalu birgejupmin, dadjá Muotka.</p>
<p>Sámediggi lea várren lagabui 10 miljon ru 2020:s vuođđoealáhusaide. Dáinna vuoruhemiin leat Sámedikkis vejolašvuođat doarjut dán lágan huksendoaibmabijuid.</p>
<p><em type="italic">Gažaldagaide vástida ja addá jearahallama sámediggeráđđi Silje Karine Muotka (NSR), mob. +47 984 87 576, silje.karine.muotka@samediggi.no </em></p>
</body></document>
