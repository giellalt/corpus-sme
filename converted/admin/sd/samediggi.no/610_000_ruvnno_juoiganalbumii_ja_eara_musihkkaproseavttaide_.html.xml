<document xml:lang="sme" id="no_id"><header><title>610 000 ruvnno juoiganálbumii ja eará musihkkaprošeavttaide  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>298</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/610-000-kroner-til-joikealbum-og-andre-musikkrelaterte-prosjekter.29017.aspx?sprak=12</origFileName><parallel_text xml:lang="nob" location="610_000_kroner_til_joikealbum_og_andre_musikkrelaterte_prosjekter_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">610 000 ruvnno juoiganálbumii ja eará musihkkaprošeavttaide</p>
<p><em type="italic">Sámediggeráđđi lea juolludan 120 000 ruvnno ođđa luohteálbumii, ja 490 000 ruvnno eará musihkkaprošeavttaide. </em></p>
<p>Sámediggi lea juolludan 120 000 ruvnno fitnodahkii <em type="italic">Audioland AS </em>luohteálbuma almmustahttimii trioin 3xNiillas, mii plánejuvvo almmustahttojuvvot 2024 loahpas. Trio joavkkus leat juoigit Anders Nils J. Eira/ <em type="italic">Mihkkala Joavnna Ánte Niillas </em>Mázes, Nils Lars N. Eira/ <em type="italic">Sire Máhte Áslat Niillasa Niillas Ándde Niillas </em>Kárášjogas ja Nils Johan A. Gaup/Egan Ántte Nils Juhán Guovdageainnus. </p>
<p>Prošeavtta vuođđun leat luođit maid trio lea ráhkadan maŋemus jagiid. Trios leat nana ruohttasat sámi juoiganárbevirrui, ja sin musihkka speadjalastá sámi árbevieruid Sis-Finnmárkkus. Juolludus addojuvvo doarjjaortnega Juoigan ja sámi musihkka bokte.</p>
<p>– Árbevirolaš sámi luođi almmustahttin lea dehálaš sámi musihkkasuorgái, dadjá sámediggeráđđi Maja Kristine Jåma (NSR).</p>
<p>Dasa lassin leat máŋga musihkkii guoskevaš prošeavtta ožžon juolluduvvot doarjaga 2023 loahpas Kulturdoaibmabijut doarjjaortnega bokte, oktiibuot 490 000 ruvnno ovddas.</p>
<p>Earret eará lea <em type="italic">Ramona Linnea Sørfjell </em>ožžon 100 000 ruvnno lágidit ovdanbuktima álbumas <em type="italic">Stories of Sápmi </em>lávddis Bådåddjo 2024 rahpanvahkus. </p>
<p>Dasa lassin lea Davvi-Norgga Jazzguovddáža vuođđudus <em type="italic">Stiftelsen Nordnorsk Jazzsenter </em>ožžon 100 000 ruvnno ovdanbuktit eanet sámi artisttaid Northern Expo nammasaš suorgedeaivvadeamis Bådåddjo 2024 oktavuođas. Northern Expo galgá ovddidit gánnáhahtti musihkkasuorggi mii galgá addit artisttaide vejolašvuođa ovdánit nationálalaččat ja riikkaidgaskasaččat. </p>
<p>– Bådåddjo 2024 lahkona eanet ja eanet ja lea illudahtti go beassat addit doarjaga prošeavttaide main sámi artisttat leat mielde Bådåddjo 2024 prográmma čađaheamis, dadjá Jåma.</p>
<p><em type="italic">Sámi jienat </em>koarra lea ožžon 70 000 ruvdnosaš doarjaga prošektii <em type="italic">ČSV Sámis </em>, mas galget dokumenteret ja ovddidit konseartaprográmma mas leat sámi proteastalávlagat ráhkaduvvon koaraid váras. Prošeavttas lea kultuvrralaš mearkkašupmi maiddái sámi servodahkii oppalaččat go dákkár lávlagat čuojahuvvojit. </p>
<p>Viidáseappot lea dát ohccit ožžon doarjaga festiválaid dahje konsearttaid oktavuođas:</p>
<list><p type="listitem"><em type="italic">Meronat AS </em>oažžu 100 000 ruvnno Eddemannak musihkkafestiválii </p>
<p type="listitem"><em type="italic">Røverstaden AS </em>oažžu 80 000 ruvnno Nordaførr 2024 prošektii </p>
<p type="listitem"><em type="italic">Elverhøy sokn </em>oažžu 40 000 ruvnno musihkkahonoráraide girkokonsearttaid oktavuođas </p>
</list></body></document>
