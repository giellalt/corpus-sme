<document xml:lang="sme" id="no_id"><header><title>PRD: Pâʹjj Njauddâm gárvvis almmolašvuhtii</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2018</year><wordcount>232</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Odasarkiiva/PRD-Pa-jj-Njauddam-garvvis-almmolasvuhtii</origFileName><parallel_text xml:lang="nob" location="prm-klart-for-pa-jj-njauddam-i-det-offentlige-rom.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRD: Pâʹjj Njauddâm gárvvis almmolašvuhtii</p>
<p><em type="italic">Sámediggepresideanta lea ožžon dan ilolaš dieđu ahte vuosttaš 12 báikenama nuortalašgillii leat dál formálalaččat dohkkehuvvon ja biddjon guovddáš báikenammaregistarii. – Dá lea álgu nuortalašgiela čalmmustahttimis ja ealáskahttinbarggus nuortalašgiela árbevirolaš guovllus norgga bealde, dadjá presideanta Aili Keskitalo. </em></p>
<p>Báikenammalága láhkaásahusa rievdadeamis, mii mearriduvvui miessemánu 23.b. 2017, lasihuvvui vejolašvuohta geavahit nuortalašgielat namaid Mátta-Várjjaga gielddas. Rievdadus lea boađus Sámedikki áŋgiruššamis čalmmustahttit ja nannet nuortalašgiela ja –kultuvrra norgga bealde.</p>
<p>Báikenammalága ođđa láhkaásahusas čuožžu § 4: <span type="quote">“Davvisámegiela čállinvuohki galgá geavahuvvot Finnmárkkus, Romssas ja Nordlánddas gitta Divttasvuona rádjái. Nuortalašgielat báikenamaid Mátta-Várjjaga gielddas sáhttá dattetge čállit nuortalašgiela čállinvuohkái”</span>. Dát nanusmahttin nuortalašgielas ja nuortalaččaid oassálastimis bođii sullii seamma áiggi go Ä´vv nuortalašgiela musea rahpama mii lei giđđageasi. Dat guokte dáhpáhusa oktii nanneba nubbi nuppi.</p>
<p>Stuora oassi Mátta-Várjjat gielddas lea árbevirolaš nuortalašgiela geavahanguovlu. Dološ nuortalaččaid siiddaid geavahedje eatnamiid mat odne leat koloniserema, soađi ja čuovvovaš ráfišiehtadallamiid dihte, golmma riikkas, Norggas (Mátta-Várjjat gielda), Suomas ja Ruoššas. Dás maŋás beassat oaidnit nuortalašgiela namaid kárttain ja dađistaga maiddái šilttain, juogo sierra dahje ovttas davvisámi paralleallanamaiguin.</p>
<p>– Mii leat hui duhtavaččat go Kártadoaimmahat dakkaviđe lea atnigoahtán ođđa láhkavuođu daidda 12 vuosttaš nuortalašgielat vuođđonamaide. Dat rahpá vejolašvuođa Mátta-Várjjat gildii, mas lea mearridanváldi gilinamaide, dohkkehit namaid nugo Kueʹttjokk, Kuõbǯǯjäuʹrr og Vueʹrjemjokk, dadjá sámediggepresideanta Aili Keskitalo.</p>
<p>Govaid Keskitalos gávnnat dáppe . Daid oažžu friddja geavahit go kreditere govvejeaddji.</p>
<p>Jus leat gažaldagat, dahje áiggut jearahallama, váldde oktavuođa sámediggepresideanttain Aili Keskitaloin , +47 971 29 305</p>
</body></document>
