<document xml:lang="sme" id="no_id"><header><title/><genre code="admin"/><author><unknown/></author><wordcount>513</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.samediggi.no/layout/set/print/Arkiv/Valgperiode-2009-2013/Artikler/Allet-ciegat-rasismma</origFileName><parallel_text xml:lang="nob" location="si-ifra-om-rasisme.html"/><parallel_text xml:lang="sma" location="bievnieh-raasismen-bijre.html"/><parallel_text xml:lang="smj" location="diededa-rasismav.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Allet čiegat rasismma! / Artikler / Valgperiode 2009 - 2013 / Arkiv / Sámediggi - Sametinget</p>
<p type="title">Allet čiegat rasismma!</p>
<p>08. Golggotmánnu 2012</p>
<p>Maŋimuš áiggis lea beaggán medias máŋgii ahte sámit vealahuvvojit rasisttalaččat. - Vašši cealkámušat ja veahkaváldi leat dohkketmeahttun dagut beroškeahttá das makkár ákkaiguin čájehit vaši ja manne geavahit veahkaválddi, cealká Sámedikki presideanta Laila Susanne Vars.</p>
<p><em type="bold">- Ii galgga leat nu ahte <span type="quote">“dien mađe ferte gierdat go lea sápmelaš”</span>. Sámediggeráđi bealis háliidan mun dadjat ahte mii doarjut sin; geat leat duostilat ja muitalit rasismma birra almmolaččat, go sin vásihusat sáhttet veahkehit earáid geat leat seamma dilis, cealká várrepresideanta Laila Susanne Vars. </em></p>
<p><em type="bold">- Mii leat maŋimuš áiggis gullan garra muitalusaid sihke beaivválaš rasismma birra ja dan birra ahte sámiid vuostá lea geavahuvvon njulgestaga veahkaváldi danne go sii leat sámit. Mun lean hui suorganan go ná ain dáhpáhuvvá Norggas 2012:s, ja čájeha ahte mis lea ollu ain bargu dan ektui ahte sihkkarastit dan ahte sihke vánhemat ja oahpahusvuogádat oahpahit mánáide ja nuoraide gudnejahttit eará kultuvrraid ja identitehtaid. Muhto rávisolbmuin lea erenoamáš ovddasvástádus, kulturerohusaid árvvus atnin lea vuođđoárvu min servodagas, cealká várrepresideanta Laila Susanne Vars. </em></p>
<p>Várrepresideanta dubme rasisttalaš daguid ja rámiida sin geat dustet muitalit iežaset vásihusaid birra.</p>
<p>Sámediggeráđđi lea juo váldán oktavuođa Antirasistisk Senteriin ja háliida dál geahčadit mo livččii vejolaš ovttasbargat nu gohčoduvvon beaivválaš rasismma vuostá maid ollu sámit vásihit.</p>
<p><em type="bold">Suorganan man viiddis rasisma lea </em></p>
<p>Rasisma lea vealaheapmi etnisitehta, álgoriikka dahje liikeivnni mielde. Norggas lea rasisma gildojuvvon Straffeloven nammasaš lágas § 135a ja lágas man namma lea Diskrimineringsloven § 4.</p>
<p><em type="bold">- Rasisma ii jávkka iešalddis, ja Sámediggeráđđi lea váldán ovdan Ráđđehusain ahte mii leat suorganan go dan muttos ollu sápmelaččat vásihit vealaheami ja rasismma Norggas odne. Mii leat evttohan doaibmabijuid, erenoamážit oahpahusa ja diehtojuohkinbarggu ektui. Min mielas lea deaŧalaš ahte máilbmi oažžu diehtit beaivválaš rasismma birra, ja medias lea dan oktavuođas deaŧalaš rolla. Sámediggeráđđi ávžžuha buohkaid váldit oktavuođa Antirasistisk Senteriin jos vásihit rasismma beaivválaččat, dat sáhttá veahkehit váttis dilis, dadjá Laila Susanne Vars loahpas. </em></p>
<p><em type="bold">Dá leat Antirasistisk Sentera rávvagat: </em></p>
<p>Lea deaŧalaš reageret go rasismma vásiha, ja dan sáhttá dahkat máŋgga láhkai.</p>
<p><em type="bold">Go don leat vásihan rasismma: </em></p>
<p>Antirasistisk Sentera ráđđeaddinkantuvrras lea guhkes áiggi vásihus rasismaáššiiguin. Sádde e-poastta dahje čuojat 23 13 90 00 vai beasat šiehtadit persovnnalaš ráđđeaddima. Dásseárvo- ja vealahusáittardeaddji meannuda áššiid ja addá nuvttá ráđiid vealahusáššiin.</p>
<p><em type="bold">Rasisma neahtas: </em></p>
<p>Go fuobmát rasisttalaš ovdanbuktimii Interneahtas, de sáhtát dieđihit njuolgga KRIPOS:ii sin cavgilanbálvalusa bokte. Rasisttalaš ovdanbuktimiid sáhttá maiddái dieđihit njuolgga moderatoraide digaštallanforain. Váldde oktavuođa siiddu ovddasvástideddjiin. Dain leat dál ollugiin dieđihanboallu heivemeahttun čállosiid várás. Geavat daid!</p>
<p>Facebook:s leat čielga njuolggadusat dan birra ahte rasisttalaš sisdoallu ii dohkkehuvvo, ja don sáhtát raporteret joavkkuid dahje eará sisdoalu mii du mielas lea rasisttalaš. Joavko-siiddu vuolimuččas lea leaŋka mainna sáhttá raporteret joavkku (<span type="quote" xml:lang="nob">”rapporter gruppe”</span>) mainna sáhtát almmá muitalkeahttá gii don leat, raporteret ja vejolaččat ákkastallat manne du mielas berre sihkkut joavkku.</p>
<p>Ollugat eai háliit iežaset man nu sivaid geažil persovnnalaččat seaguhit áššái. Antirasistisk Sentera ektui it dárbbaš almmuhit gii don leat, sii sáhttet váidit ášši politiijaide du ovddas, váldit oktavuođa mediain, váldit oktavuođa web-hoteallain dahje váldit oktavuođa siiddu ovddasvástideddjiin.</p>
<p><em type="bold">Gulahalli : </em></p>
<p>Várrepresideanta Laila Susanne Vars , tel. 977 54 102</p>
</body></document>