<document xml:lang="sme" id="no_id"><header><title>Doarjagat Giellavahku 2023 lágidemiide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>253</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/stotte-til-arrangementer-i-forbindelse-med-samisk-sprakuke-2023.28036.aspx?sprak=12</origFileName><parallel_text xml:lang="nob" location="stotte_til_arrangementer_i_forbindelse_med_samisk_sprakuke_2023.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjagat Giellavahku 2023 lágidemiide</p>
<p><em type="italic">Sámediggeráđđi lea juolludan Giellavahku prošeavttaide doarjagiid 807 282 ruvnno ovddas. </em></p>
<p>Mikkel Eskil Mikkelsen    Vaino Rensberg, Sámediggi</p>
<p>Giellavahkku 2023 lahkona. 43. vahku, golggotmánu 23. beaivvi rájes 29. beaivvi rádjái, mii fárrolaga oainnusmahttit sámegielaid miehtá riikka. Dán vahku lágiduvvojit doalut ja doaimmat sihke digitálalaččat ja báikkálaččat.</p>
<p>Giellavahkku lea oktasaš áŋgiruššan sámegielaid oainnusmahttima váste, ja lea Suoma, Ruoŧa ja Norgga beale sámedikkiid gaskasaš ovttasbargu. Sámi giellaguovddážat leat olles leavttuin pláneme báikkálaš prográmmaid Giellavahkkui.</p>
<p>Sámediggeráđđi lea juolludan doarjaga 25 prošektii dán jagi Giellavahku olis, oktiibuot 807 282 ruvnno ovddas.</p>
<p>– Lean hui duhtavaš go nu oallugat leat ohcan doarjaga Giellavahku lágidemiide. Nu somá lea go oallugiin lea beroštupmi lágidit doaluid dán vahku, dadjá sámediggeráđđi Mikkel Eskil Mikkelsen (NSR).</p>
<p>Eanas doarjjaohcamat leat boahtán Finnmárkkus. Ovdamearkka dihte leat Mátta-Várjjaga gielddas boahtán máŋga ohcama. Mátta-Várjjat Kulturskuvla lea okta ohcciin, ja lágida <span type="quote" xml:lang="nob">«Språk gjennom duodji»</span>, man ulbmil lea nannet sámegiela duddjoma ja náhkkebargguid bokte.</p>
<p>Mearrasiida lágida veaskogoarrunkurssa man Pia Jannok doallá, Stiftelsen Nordland nasjonalparksenter oainnusmahttá Giellavahku nu ahte erenoamážit deattuha luonddusániid ja sániid mat gullet sámi árbevirolaš máhttui oahpaheami. Lullisámi guovllus lea Saemien Sijte ožžon doarjaga lágidit aktivitehtabeaivvi, ja dán prošektii gullá giela oahppan duddjodettiin.</p>
<p>Sámediggeráđđi lea duhtavaš go lágiduvvojit ná ollu iešguđetlágan doaimmat dán jagi Giellavahku olis. Dán jagi Giellavahku almmolaš rahpandoalut leat Ivgobađas, Omasvuona suohkanis, golggotmánu 23. beaivvi.</p>
<p>Čuovo áinnas Giellavahku Facebook-siiddu  Giellavahkku / Gïelevåhkoe / Giellavahkko / Samisk språkuke ja Instagram-siiddu  giellavahkku .</p>
<p>Giellavahkus lea sierra neahttasiidu, mas gávdná prográmma, resurssaid ja dieđuid Giellavahku birra. Loga eambbo:  giellavahkku.org .</p>
<p type="title">Doarjja lea juolluduvvon dáidda prošeavttaide:</p>
</body></document>
