<document xml:lang="sme" id="no_id"><header><title>Viiddiduvvon kultuvrralaš prográmma dievasčoahkkima áigge - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>390</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/utvidet-kulturelt-program-under-plenumsmotet.31289.aspx?sprak=12</origFileName><parallel_text xml:lang="nob" location="utvidet_kulturelt_program_under_plenumsmotet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Viiddiduvvon kultuvrralaš prográmma dievasčoahkkima áigge</p>
<p><em type="italic">Duohtavuođa- ja soabahankommišuvnna raportta meannudeami oktavuođas Sámedikki dievasčoahkkimis lea Sámedikkis viiddis kultuvrralaš prográmma njukčamánus. </em></p>
<p>Sámediggi bidjá olles dievasčoahkkima njukčamánus meannudit Duohtavuođa- ja soabahankommišuvnna raportta sisdoalu, ja dát ášši šaddá stuorámus eaŋkilášši maid Sámediggi lea meannudan dán rádjai. Lea historjjálaš dievasčoahkkin mii dollojuvvo njukčamánus, ja dasa bohtet olu bovdejuvvon guossit ja galledeaddjit. Danne lea Sámedikkis maiddái viiddis kultuvrralaš prográmma.</p>
<p type="title">Dáiddačájáhus Duohtavuohta ja soabaheapmi</p>
<p>Duohtavuođa- ja soabahankommišuvnna raportta meannudeami oktavuođas čájeha Sámediggi raportta dáidaga.</p>
<p>Duohtavuođa- ja seanadankommišuvnna raportta oktavuođas almmuhuvvojedje oktan raporttain 13 dáidaga. 12 dain čájehuvvojit dál Sámedikkis Kárášjogas.</p>
<p>Čájáhus <span type="quote">"Dáruiduhttin ja soabaheapmi"</span> lea oaidnin ládje Sámedikkis dál, dievasčoahkkinvahku miehtá ja gitta beassážiid rádjai.</p>
<p type="title">Lávostallan - vuostáiváldin dollagáfiin lávus</p>
<p>Gaskavahku njukčamánu 6. beaivvi ja duorastaga njukčamánu 7. beaivvi, cegge Sámediggi ovttas mátkeealáhusaktevrrain Sámipath lávu olggobeallái Sámedikki, gos guossit, guossit ja politihkkárat besset fitnat reflekterema dahje ságastallama dihte, dahje dušše gáfestallama dihte.</p>
<p type="title">Erenoamáš dánsunčájálmas</p>
<p>Gaskavahku njukčamánu 6. beaivvi, ovdal go Sámedikki dievasčoahkkin meannudišgoahtá Duohtavuođa- ja soabahankommišuvnna raportta, de čájehuvvo erenoamážit dán váste ráhkaduvvon dánsunčájálmas man namma lea <span type="quote" xml:lang="deu">"Shaddie"</span> Sámedikki dievasčoahkkinlanjas. Dat čájehuvvo ovttas Sámi Dáiddaguovddážiin (SDG).</p>
<p xml:lang="smj">Performánssa birra:</p>
<p>Stuorát vuordámušaiguin boahtá stuorát ballu. Ballu kultuvrra massimis. Mo ovttastahttit balu ja šaddama. Mo šaddat massekeahttá vássán áiggi, ja máŋggadáfotvuođaid vássán áiggis, mas leat ollu traumat. Muhto maiddái vássánáiggi, mas lea kultuvrra čábbodat ja dan ráhkisteapmi, maid dálá servodat ohcá.</p>
<p>Dáiddárat leat Liv Aira, Linn Lindström og Jenny Schinkler. Buvttadeaddji lea Liv Aira.</p>
<p type="title" xml:lang="est">Ofelastimat</p>
<p>Lea áigumuš ofelastimiid lágidit Sámedikkis dievasčoahkkima oktavuođas, sihke eŋgelasgillii ja dárogillii.</p>
<list><p type="listitem">Gaskavahku njukčamánu 6. beaivvi dii. 13.00 lea ofelastin eŋgelasgillii Sámedikkis</p>
<p type="listitem">Duorastaga njukčamánu 7. beaivvi dii. 13.00 lea ofelastin dárogillii Sámedikkis</p>
<p type="listitem">Bearjadaga njukčamánu 8. beaivvi dii 10.00 lea ofelastin Sámedikkis eŋgelasgillii</p>
</list><p type="title" xml:lang="kal">Konsearta Emil Kárlseniin</p>
<p>Duorastaga njukčamánu 7. beaivvi dii. 18.30 lea konsearta artisttain Emil Kárlseniin Sámedikki girjerádjosis. Konsearta lea nuvttá ja rabas buohkaide. Konsearta sáddejuvvo maiddái njuolga Sámedikki neahtta-TV:s, vai nu olusat go vejolaš besset geahččat konseartta.</p>
<p>Emil Kárlsen, Omasvuonas eret, oaččui diibmá Sámedikki giellaloktenbálkkašumi su barggu ovddas oahppat, čalmmustahttit ja geavahit sámegiela almmolaččat. Doaimmastis dáiddárin ja artistan lea Emil Kárlsen ovdamearkan ollu dasa mas raporttas lea sáhka: mo sáhttá váldit ruovttoluotta giela, luođi ja kultuvrra maid ovddit buolvvat leat massán, ja válljet atnit dan vuođđun iežas bargoeallimis ja eallindilis.</p>
<p type="title">Nissonbeaivvi čalmmustahttin</p>
<p>Njukčamánu 8. beaivvi dii. 09.00 šaddá nissonbeaivvi čalmmustahttin dievasčoahkkinlanjas. Girječálli Mary Ailonieida Sombán Mari lohká iežas diktačoakkáldagas <span type="quote">«Beaivváš Mánát - Leve blant reptiler»</span>.</p>
</body></document>
