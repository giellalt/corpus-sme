<document xml:lang="sme" id="no_id"><header><title>- Kulturealáhusat leat min golli</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2017</year><wordcount>331</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Samedikki-birra2/Arkiiva-aigodat-2016-2017/Preassadiedahusat/Kulturealahusat-leat-min-golli</origFileName><parallel_text xml:lang="nob" location="kulturnaeringene-er-vaart-gull.html"/><parallel_text xml:lang="sma" location="kultuvrejielemh-leah-mijjen-gullie.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">- Kulturealáhusat leat min golli</p>
<p>- Kulturealáhusat leat min golli ja sámiid vejolašvuohta váldit stuorát stivrejumi sámi kultuvrra gaskkusteamis, dadjá sámediggeráđđi Mariann Wollmann Magga.</p>
<p>Sámi kulturealáhuskonferánsa lágiduvvo Diehtosiiddas Guovdageainnus njukčamánu 15. – 16. b. 2017, ja dat lea ođđa jurdagiid, vásihuslonohallama ja fitnodatvejolašvuođaid buorre arena sámi kulturfitnodagaide, ovddidit iežas gávpefierpmádaga ja fitnodatvejolašvuođaid.</p>
<p><em type="italic">- </em><em type="italic">Deaivvadanbáiki kulturealáhusaktevrraide, politihkkariidda ja earáide lea deaŧalaš áigeguovdilis dieđuid oažžumii, ja vai Sámediggái sáhttá ovddidit ođđa ja boahtteáiggi politihka. Dán konferánssa vuođul álggaha Sámediggi ođđa ealáhuspolitihka, dadjá </em><em type="italic">Wollmann Magga. </em></p>
<p>Kulturealáhusat leat riikka gelddoleamos ja johtilepmosit šaddi ealáhusat. Sámi servodagas leat dán ealáhusas guhkes árbevierut, ja ealáhusas leat stuorra vejolašvuođat. Dál barget ealáhusas olbmot miehtá riikka sin iežaset dáidda- ja kulturilbmademiiguin.</p>
<p>Sámediggeráđi vuođđooaidnu lea ahte mis galget leat nana ja juohkelágan ealáhusat mat váldet vuolggasaji sámi kultuvrra, giela, servodaga, luonddu ja birrasa vuođul, ja doibmet gievrras ođđaáigásaš báikegottiide vuođđun, gos olbmot háliidit ássat.</p>
<p><em type="italic">- </em><em type="italic">Dávgasis ja kreatiiva miellaguoddu rievdadeapmái ja ođđasis jurddašeapmái lea deaŧalaš árvu sámi ealáhusovddideamis maiddái odne. Mii háliidit juohkelágan ealáhusaid mat geasuhit goappašiid sohkabeliid. Deaŧalaš lea ahte mis leat buorit rámmaeavttut eretfárrema jorgalahttima várás eret sámi guovlluin. Juohkelágan ealáhusaid ja bargosajiid háhkan nuoraide lea vealtameahttun deaŧalaš jos mii galgat lihkostuvvat dainna, dadjá </em><em type="italic">Wollmann Magga. </em></p>
<p>Dan geažil go Sámis leat guhkes gaskkat, lea deaŧalaš ahte mis lea oktasaš deaivvadanbáiki. Fierpmádathuksen, máhtu juohkin, movttiidahttin ja giktaleapmi leat deaŧalaččat konferánssas. Kulturkonferánssas fokuserejuvvo erenoamážit movt sámi kulturvuođđu lea láiden fitnodatovddideami, ja sáhttit gullat movt min dovddus kulturealáhusbargit leat geavahan fierpmádaga lihkostuvvamii riikkaidgaskasaččat.</p>
<p><em type="italic">- </em><em type="italic">Mun jáhkán ahte bohtet ollu buorit árvalusat ja ahte šaddet ollu digaštallamat, mat dolvot min viidáseappot. Mun vuorddán maiddái ahte biddjojuvvojit gáibádusat Sámediggái movt mii sáhttit veahkehit, ja movt mii sáhttit šaddat buorebun kulturealáhussuorggis, dadjá </em><em type="italic">Wollmann Magga. </em></p>
<p>Sámediggi lágida konferánssa ovttas Sápmi Ealáhusgárddiin. Loahpalaš dieđihanáigemearri konferánsii lea njukčamánu 2. b., muhto jos dieđiha ovdal guovvamánu 22. b., de beassá hálbbibui.</p>
<p><em type="italic">Oktavuođadieđut: </em></p>
<p>Sámediggeráđđi Mariann Wollmann Magga, mob. 977 02 350 Katarina Påve-Gaup , Sápmi Ealáhusgárdi, mob. 480 51 672 Kirsten Østby , Sámediggi, tel. 78 47 41 08</p>
</body></document>
