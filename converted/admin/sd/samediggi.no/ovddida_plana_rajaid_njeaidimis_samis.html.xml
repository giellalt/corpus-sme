<document xml:lang="sme" id="no_id"><header><title>Ovddida plána rájáid njeaidimis Sámis - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>241</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/fremmer-plan-for-grensenedbygging-i-sapmi.19598.aspx?sprak=12</origFileName><parallel_text xml:lang="nob" location="fremmer_plan_for_grensenedbygging_i_sapmi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ovddida plána rájáid njeaidimis Sámis</p>
<p><em type="bold">Sámediggeráđđi ovddida njukčamánus ášši Sámedikki dievasčoahkkimii rájáid njeaidimis Sámis. Ášši báidnet vásihusat das go ráját ledje giddejuvvon koronapandemiija áigge, dasto bidjá sámediggeráđđi fokusa vuođđorádjacakkiid geahpedeapmái mat váikkuhit sámiid dábálaš árgabeaivvi. </em></p>
<p>Pandemiija lea buktán midjiide ollu erenoamáš hástalusaid ja muittuha sakka dan, ahte stáhtarájit juhket Sámi. Mii oaivvildat ahte lea dárbu ásahit gearggusvuođaplána mii sihkkarastá ahte sámit sáhttet eallit oktan álbmogin boahtteáiggi pandemiija diliin, dadjá sámediggepresideanta Silje Karine Muotka (NSR).</p>
<p>Muhto rádjahehttehusat ii leat makkárge ođas pandemiija áiggis. Dievasčoahkkinášši lea vuosttažettiin Sámi Parlamentáralaš Ráđi (SPR) rádjacaggelávdegotti čuovvuleapmi, mii geassit 2021 attii raportta rádjacakkiid birra Sámis. SPR lea sámedikkiid ovttasbargoorgána.</p>
<p>Sámediggeráđi áigumuššan lea álkiduhttit sámiid ovttasdoaibmama oktan álbmogin rájáid rastá. Rádjahehttehusat maiguin sámediggeráđđi dál háliida bargat leat vearroáššit, momsa, dearvvašvuohta, boazobeatnagat, oahppodoarjja, geoblokeren ja diehtojuohkima váilun.</p>
<p>Muhtun váttisvuođat njuolggadusaid geažil bidjet bárdit oaivvi. Ovdamearkka dihtii lea dohkketmeahttun ahte mis rádjaguovlluin lea sierralágan vearrovuogádat, mii bidjá nođiid bargiide geat ásset ovtta riikkas ja barget nuppi riikkas, muitala Muotka, ja čujuha sierra njuolggadusaide, ahte olbmot ieža fertejit fuolahit vearu máksimis guovtti riikii jos ásset rájá lahka.</p>
<p>Sámediggeráđđi áigu bargat lávga gulahallamiin eará sámedikkiiguin, Norgga eiseválddiiguin ja davviriikkaid rádjacaggeráđiin rádjacakkiid geahpedeamis.</p>
<p>– Muhtun rádjacakkit gáibidit doaimmaid eanet aktevrraid beales, ja mii vuoruhat strategalaš ovttasbarggu ollu aktevrraiguin, dadjá sámediggepresideanta Muotka loahpas.</p>
<p><em type="italic">Ášši meannuda Sámedikki bajásšaddan-, fuolahus- ja oahppolávdegoddi guovvamánu 22. ja 25. b. ja Sámedikki dievasčoahkkin meannuda ášši duorastaga njukčamánu 10. b. </em></p>
<p><em type="italic">Geahča áššebáhpiriid </em></p>
<p><em type="italic">Jearahallama addá sámediggepresideanta Silje Karine Muotka (NSR), silje.karine.muotka@samediggi.no </em></p>
</body></document>
