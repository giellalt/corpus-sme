<document xml:lang="sme" id="no_id"><header><title>Dievasčoahkkinjođihangoddi háliida govdadit čohkkejuvvon Sámedikki - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>210</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/plenumsledelsen-onsker-et-bredt-sammensatt-sameting.33887.aspx?sprak=12</origFileName><parallel_text xml:lang="nob" location="plenumsledelsen_onsker_et_bredt_sammensatt_sameting.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Dievasčoahkkinjođihangoddi háliida govdadit čohkkejuvvon Sámedikki</p>
<p><em type="italic">2025 sámediggeválgga čađaheami oktavuođas lea dievasčoahkkinjođihangoddi evttohan sohkabealejuogu gáibádussan listaevttoheddjiide. </em></p>
<p xml:lang="nob">Dievasčoahkkinjođiheaddji Tom Sottinen    Árvu/Sametinget</p>
<p>Sámediggeválggaid láhkaásahusat rahpet Sámediggái vejolašvuođa mearridit sohkabeliide guoski gáibádusa sámediggeválggaid listaevttohusa dohkkeheames. Láhkaásahusas boahtá ovdan ahte Sámediggi sáhttá mearridit ahte goappáge sohkabealis galgá leat unnimusat 40 proseantta ovddastus evttohuvvon evttohasaid gaskkas juohke listtas.</p>
<p>Dievasčoahkkinjođihangotti mielas lea deaŧalaš ahte sohkabeliid ovddasteapmi Sámedikkis lea nu dásseárvosaš go vejolaš. Danne leat sii ovddidan ášši mii guoská gáibádusaide sohkabealejuogu birra listaevttoheddjiide. Sámedikki dievasčoahkkin meannuda ášši bearjadaga čakčamánu 27. beaivvi.</p>
<p>Dievasčoahkkinjođihangotti mearrádusárvalus dievasčoahkkimii lea ahte listaevttohus 2025 sámediggeválgii galgá ollašuhttit dan gáibádusa ahte goappáge sohkabealis galgá leat uhcimusat 40 proseantta ovddasteapmi, ovdalgo dat dohkkehuvvo. Sámediggi ávžžuha listaevttohusaid 2025 válgga oktavuođas ávvira atnit ahkečoahkkádusas, duohta sohkabealejuogus, geográfalaš gullevašvuođas ja vuhtiiváldit buot sámi joavkkuid, erenoamážit sin geat leat uhcitlogus sámi servodagas.</p>
<p>– Dievasčoahkkinjođihangotti mielas lea demokráhtalaččat deaŧalaš ahte sámediggeáirasiid čoahkkádus speadjalastá sámi álbmoga govdodaga, dadjá dievasčoahkkinjođiheaddji Tom Sottinen (Bb).</p>
<p>Sámediggi lea maŋemus válggain nagodan doallat sohkabealdássedeattu. Maŋŋel sámediggeválggaid 2021:s leat 41 proseanta válljejuvvon áirasiin nissonolbmot ja maŋŋel 2017 sámediggeválggaid lei nissonoassi 43,6 proseanta.</p>
<p>– Sámediggi lea várra máilmmi dásseárvvoleamos álbmotválljen orgána. Dien lágan boađus ii boađe iešalddis ja gáibida dihtomielalašvuođa dásseárvvu birra, ja gáibida maid konkrehta doaibmabijuid, dadjá Sottinen.</p>
<p><em type="italic">Loga áššebáhpiriid áššái 046/24 Gáibádusat listaevttohusaide 2025 sámediggeválgga oktavuođas </em></p>
</body></document>
