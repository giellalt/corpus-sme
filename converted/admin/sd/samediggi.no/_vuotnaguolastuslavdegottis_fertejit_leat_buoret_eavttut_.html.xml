<document xml:lang="sme" id="no_id"><header><title>– Vuotnaguolástuslávdegottis fertejit leat buoret eavttut  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>304</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/fjordfiskenemnda-ma-ha-bedre-vilkar.10184.aspx?sprak=12</origFileName><parallel_text xml:lang="nob" location="_fjordfiskenemnda_ma_ha_bedre_vilkar.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">– Vuotnaguolástuslávdegottis fertejit leat buoret eavttut</p>
<p><em type="bold">Sámediggi ja Romssa ja Finnmárkku fylkagielda oaivvilda lea dohkketmeahttun ahte Vuotnaguolástuslávdegottis eai leat bargoeavttut mat sihkkarastet ahte dat sáhttá bargat mandáhtas. </em></p>
<p>Sámediggi ja fylkkagielda nammadit lahtuid Vuotnaguolástuslávdegoddái, mii bargá vuotnaguolástemiid hálddašeami nannemiin, erenoamážit sámi geavahusa ja dan mearkkašumi deattuhemiin sámi báikegottiide. Guolástusdirektoráhtas lea lávdegotti čállingoddedoaibma ja das lea okta bargi goalmmádasoassevirggi, gii ii bargga sorjjakeahttá direktoráhtas.</p>
<p><em type="italic">– Sámediggi lea váldán ovdan dán máŋgii. Ollu lea geahččaluvvon biddjot fuomášumi Vuotnaguolástuslávdegotti bargoeavttuid váttisvuođaide, ja mii bivdit ahte dát dál váldojuvvo duođas, dadjá sámediggeráđđi Silje Karine Muotka (NSR). </em></p>
<p>Romssa ja Finnmárkku fylkkagielda ja Sámediggi leat danne sádden reivve Ealáhus- ja Guolástusdepartementii, mas čujuhuvvo ahte Vuotnabivdolávdegottis fertejit leat doarvái čállingodderesurssat vai sáhttá bargat mandáhtas mielde dohkálaš vuogi mielde.</p>
<p type="title">Dárbu čielggadit rolla</p>
<p>Lávdegoddái lea hui deaŧalaš ahte čállingoddi sáhttá veahkehit Vuotnaguolástuslávdegotti strategalaš, fágalaš ja politihkalaš barggus, almmá ahte lea čadnojuvvon hálddašeami oidnui dain áššiin maid lávdegoddi meannuda. Dát guoská earret eará regulerenáššiide, áššeráhkkanemiid dulkomii, mearrádusaid čuovvuleapmái, ja vejolašvuhtii sáhttit ovddastit lávdegotti, čuožžu reivves maid Sámediggi ja fylkkagielda leat sádden.</p>
<p>Go váilot čállingodderesurssat, de dagaha maiddái dat hástaleaddjin gávdnat kandidáhtaid geat háliidit čohkkát lávdegottis. Romssa ja Finnmárkku fylkkagielda ja Sámediggi oaivvildit danne ahte lea deaŧalaš ahte Vuotnaguolástuslávdegoddi oažžu geavahussii čálli olles virggis ja ahte dasa addojuvvo vejolašvuohta veahkehit lávdegotti sorjjakeahttá hálddašeami láidestusain.</p>
<p>– Dalle go Stuorradikki ealáhuskomitea geigii árvalusas juolludusaid birra dán jagi stáhtabušehttii (Árvalus 8 S (2019-2020)), ovddiduvvui dárbu nannet máhttovuođu ja buoridit báikkálaš mielváikkuheami báikkálaš máddodagaid hálddašeamis. Dás lea Vuotnaguolástuslávdegottis diehttalas rolla. Dasto bivdojuvvui ahte ráđđehus geahčada vejolašvuođa ásahit pilohttaprošeavtta, man oktavuođas guolástusdutkanruđat geavahuvvojit regionála mearraresursahálddašeami nannemii, dadjá fylkkaráđđejođiheaddji Bjørn Inge Mo (Bargiidbellodat).</p>
<p><em type="italic">Lassi dieđuid ja jearahallamiid addiba: </em></p>
<p><em type="italic">Sámediggeráđi ealáhus ja kultuvra, Silje Karine Muotka (NSR), tel: 984 87 576 Fylkkaráđđejođiheaddji Bjørn Inge Mo (Bargiidbellodat), tel: 977 62 641 </em></p>
<p>Juovlamánu 10. b. 2020 beaiváduvvon reive mii lea sáddejuvvon Stuorradiggái, departementii ja direktoráhtii.</p>
</body></document>
