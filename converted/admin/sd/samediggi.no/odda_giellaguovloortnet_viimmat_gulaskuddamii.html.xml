<document xml:lang="sme" id="no_id"><header><title>Ođđa giellaguovloortnet viimmat gulaskuddamii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>441</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/ny-sprakomradeordning-endelig-ute-pa-horing.15879.aspx?sprak=12</origFileName><parallel_text xml:lang="nob" location="ny_sprakomradeordning_endelig_ute_pa_horing.html"/><parallel_text xml:lang="sma" location="orre_gieledajveoornege_saahtah_govlehtaemman_baata.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ođđa giellaguovloortnet viimmat gulaskuddamii</p>
<p><em type="italic">Bearjadaga sáddejuvvojedje sámelága giellanjuolggadusaid rievdadusat gulaskuddamii. – Lea leamaš guhkes proseassa, muhto mii leat ilus go sámelága giellanjuolggadusaid rievdadusat viimmat meannuduvvojit, dadjá sámediggeráđđi Mikkel Eskil Mikkelsen ja illuda beassat dan vuosttaš gávpotsuohkanii sávvat bures boahtima sámi giellaguvlui. </em></p>
<p>Mikkel Eskil Mikkelsen    Sámediggi    Sámediggi lea 2016 rájes bargan dan ala ahte ollislaččat čuovvulit NAČ 2016:18 – Váibmogiela. Ráđđehus lea dál sádden čuovvuleami vuosttaš oasi gulaskuddamii, ja gulaskuddanáigemearri lea skábmamánu 15. beaivvi 2021.</p>
<p>Sámediggi álgoálggus sávai ahte Váibmogiella čuovvuluvvo ollislaččat, ja ahte evttohuvvon láhkarievdadusat justiisa-, dearvvašvuođa-, oahpahus- ja giellasuorggis meannuduvvojit oktan, muhto dat lea leamaš hástaleaddji. Sámediggái lea liikká leamaš dehálaš oažžut sadjái ođđa giellaguovllu, ja maiddái rievdadit ja heivehit sámelága giellakapihttala mearrádusaid.</p>
<p>– Ođđa giellaguovlu, mas giellasuohkanat leat heivehuvvon kategoriijaid mielde, lea hui dehálaš giellavuoigatvuođaid nannemis gávpotsuohkaniin, dadjá sámediggeráđđi Mikkel Eskil Mikkelsen (NSR).</p>
<p>Sámediggái lea maiddái leamaš dehálaš oažžut sadjái giellaguovloortnega mii eanet speadjalastá ahte iešguđet suohkaniin lea iešguđetlágan gielladilli.</p>
<p>– Sámediggi lea dán proseassas čađat deattuhan ahte lea dehálaš čalmmustahttit daid suohkaniid gos sámegiella lea eanetlohkogiellan sierra suohkankategoriijan.</p>
<p type="title">Dárbbašlaš rievdadusat</p>
<p>Sámelága rievdadusat mat leat gulaskuddamis dál gusket dasa mii ovdal gohčoduvvui sámegielaid hálddašanguovlun. Dasa biddjojuvvo ođđa namma ja šaddá sámi giellaguovlun. Sámi giellaguovllus galget leat golbma iešguđet suohkankategoriija; giellaovddidansuohkanat, giellaealáskahttinsuohkanat ja gávpotsuohkanat main lea erenoamáš ovddasvástádus sámegielas.</p>
<p>Sámediggái lea dehálaš leamaš oažžut sadjái suohkankategoriija mii fátmmasta sihke sámi eanetlohkosuohkaniid ja gávpotsuohkaniid. Go eambbosat ja eambbosat fárrejit stuorát gávpogiidda, de lea dárbu sihkkarastit giellavuoigatvuođaid gávpogiin, ja ásahit ortnega mii dahká gávpotsuohkaniidda vejolažžan šaddat oassin sámi giellaguovllus, dadjá Mikkelsen ja muitala ahte Sámediggi ja Ráđđehus leat dán proseassas lávga gulahallan čađat.</p>
<p>– Sámediggi illuda dassážii go sámelága giellakapihttala mearrádusat meannuduvvojit loahpalaččat.</p>
<p>Sámedikkis ja departemeanttas leat sierralágan oainnut muhtin mearrádusaid hárrái. Earret eará dasa mii guoská vuoigatvuhtii oažžut njálmmálaš vástádusa sámegillii dain iešguđet suohkankategoriijain. Sámediggi oaivvilda ahte dát vuoigatvuohta galgá guoskat buot kategoriijaide sámi giellaguovllus.</p>
<p type="title">Sávvá suohkaniid searvvahit ássiid digaštallamii</p>
<p>Mikkelsen vuordá ahte sámi servvodagas digaštallagohtet evttohusa mii dál lea sáddejuvvon gulaskuddamii.</p>
<p>– Mun sávan ahte suohkanat láhčet dili digaštallat guđe kategoriijai suohkan gullá ja makkár vuordámušat suohkana ássiin leat giellavuoigatvuođaid dáfus, muhto lea maiddái dehálaš ahte sámi siviilaservvodat bálvalusgeavaheaddjin lea čielggas vuordámušaid dáfus ja buktá gulaskuddancealkámušaid, dadjá Mikkelsen.</p>
<p>Sámediggi joatká Váibmogiela čuovvulanbarggu Sámedikki iežas giellaáŋgiruššama – Giellaloktema bokte. Okta doaibmabidju lea rievdadit doarjjaortnega suohkaniid ja fylkkasuohkaniid várás mat leat sámi giellaguovllus. Go sámelága giellanjuolggadusat rievdaduvvojit, de lea dárbu ráhkadit doarjjaortnega mii speadjalastá láhkaortnega.</p>
<p>– Mun ávžžuhan buohkaid vástidit gulaskuddamii, ja dáhkidan suohkaniidda ahte besset oassálastit ođđa doarjjaortnega bargui go dan muddui leat ollen, dadjá Mikkelsen.</p>
<p>Loga eanet gulaskuddama birra ráđđehusa neahttasiiddus</p>
<p><em type="italic">Jus leat gažaldagat dahje jus áiggut jearahallat, váldde oktavuođa sámediggeráđiin Mikkel Eskil Mikkelseniin </em><em type="italic">(NSR), +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
