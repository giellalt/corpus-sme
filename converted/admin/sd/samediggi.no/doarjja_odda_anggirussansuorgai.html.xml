<document xml:lang="sme" id="no_id"><header><title>Doarjja ođđa áŋgiruššansuorgái - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>177</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/tilskudd-til-nytt-satsingsomrade.34582.aspx?sprak=12</origFileName><parallel_text xml:lang="nob" location="tilskudd_til_nytt_satsingsomrade.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doarjja ođđa áŋgiruššansuorgái</p>
<p><em type="italic">Sámedikki erenoamáš doarjjaortnegis, <span type="quote">«Doarjja sámi kulturmuitosuodjalussii (fanassuodjaleapmái)»</span>, juolluduvvo dál oktiibuot 500 000 ruvdno doarjjan guovtti prošektii. Prošeavttat galget identifiseret sámi fatnasiid ja skiippaid. </em></p>
<p>250 000 ruvdno addojuvvo Saemien Sijte ja Kystens arv -musea gaskasaš ovttasbargoprošektii, <span type="quote">«Lullisámi fanasárbevierru»</span>, mii galgá čohkket árbevirolaš dieđuid ja dokumenteret boares sámi fatnasiid.</p>
<p>Norgga álbmotmusea oažžu 250 000 ruvnno doarjjan <span type="quote" xml:lang="nob">«Samiske tradisjonsbåter i museumssamlinger»</span> -prošektii, mas galget kártet sámi fatnasiid museačoakkáldagain ovttasbarggu bokte sámi ásahusaiguin. – Sámediggi áŋgiruššá seailluhit máhtu fanasduddjoma ja -geavaheami birra, mii lea dehálaš oassi min kulturárbbis. Lea buorre go mii sáhttit doarjut prošeavttaid mat áigot registreret ja dokumenteret dán historjjá, dadjá sámediggeráđđi Runar Myrnes Balto (NSR).</p>
<p>Máhttu sámi fatnasiid ja fanashuksema birra lea leamaš unnán. Jagis 1944 bolde dahje vuodjudedje buot sámi fatnasiid Davvi-Romssas ja Finnmárkkus, ja dan rájes leat massán ollu fatnasiid, juogo mihcamárdola alde dahje go leat mieskan mearragáddái. – Dá lea Sámedikki áŋgiruššama álgu ásahit sámi fanassuodjaleami. Sámediggi lea dan dihte bovden miehtá riikka birrasiid sámi fanasgáhttenčoahkkaneapmái Hársttáide skábmamánu loahpageahčen. Doppe juogadat mii fágamáhtu ja digaštallat geainnu viidáseappot, loahpaha sámediggeráđđi Myrnes Balto (NSR).</p>
</body></document>
