<document xml:lang="sme" id="no_id"><header><title>Reagere go eai oppage leat ruđat sámi dutkamii 2022:s   - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>344</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/reagerer-pa-at-det-ikke-er-gitt-midler-til-samisk-forskning-i-2022.17456.aspx?sprak=12</origFileName><parallel_text xml:lang="nob" location="reagerer_pa_at_det_ikke_er_gitt_midler_til_samisk_forskning_i_2022_.html"/><parallel_text xml:lang="smj" location="aella_avvanis_ruda_same_dutkamij_2022:n_-_samedikkerade_mikkelsen_reagieri_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Reagere go eai oppage leat ruđat sámi dutkamii 2022:s</p>
<p><em type="italic">2022 stádabušeahtas eai leat várrejuvvon ruđat sámi dutkamii Norgga dutkanráđi bokte vaikko 2021:s bohte oktiibuot 141 miljon ruvnno ovddas ohcamat sámi dutkamii. Sámediggeráđi Mikkel Eskil Mikkelsena (NSR) mielas lea dat duođalaš ášši ja bivdá dutkanráđi ja ráđđehusa vuoruhit sámi dutkama. </em></p>
<p>Mikkel Eskil Mikkelsen    Árvu/Sámediggi    Norgga dutkanráđđi juohká jahkásaččat badjel 10 miljárda ruvnno dutkamii. Dutkanráđis lea ovddasvástádus vuođđo- ja geavahuvvon dutkama ja innovašuvnna ovddideamis. Dan dahká dutkanruđaid hálddašeami bokte ja ráđđehusa bagadeami bokte dutkanpolitihka birra, earret eará dutkanruđaid evttoheami bokte stádabušehttii.</p>
<p>2021:s juolludii dutkanráđđi 12 miljon ruvnno sámi dutkamii Dutkanráđi sámi dutkanprográmma bokte, ja 2022:s ii juolluduvvo mihkkege sámi dutkamii. Sámediggeráđđi Mikkel Eskil Mikkelsen reagere dása.</p>
<p>– Lea duođalaš ášši go sámi dutkan galgá bissehuvvot olles jahkái. Dehálaš lea ahte sámi servvodat oažžu vejolašvuođa ovdánit dutkama ja innovašuvnna bokte máŋgga suorggis. Lea dego sámi servvodaga ovdáneapmi bissehuvvošii, dadjá Mikkelsen.</p>
<p type="title">Máhtolašvuođa váilun</p>
<p>Mikkelsena mielas gillá sámi servvodat dál juo dutkama ja ovdáneami váilevašvuođa dihte.</p>
<p>– Mii diehtit ahte sámi dutkama váilevašvuohta vuhtto min otnáš servvodagas. Áigeguovdilis fáttát maid birra eat dieđe doarvái leat earret eará movt dáruiduhttinpolitihkka lea váikkuhan midjiide servvodahkan, mot dálkkádatroassu váikkuha sámi ealáhusaide ja kultuvrii, man stuoris lea oppalaččat sisabahkken boazodoalloguovlluide, mot sihkkarastit sámegielaid boahtteáiggi. Dá leat gažaldagat maid birra lea hoahppu háhkat eanet dieđuid maid vuođđun lea dutkan, dadjá Mikkelsen.</p>
<p type="title">Bivdá ráđđehusa vuoruhit sámi dutkama</p>
<p>Departemeanttat mat juolludit ruđaid sámi dutkanprográmmii leat Máhttodepartemeanta ja Gielda- ja ođasmahttindepartemeanta. Mikkelsen lea dan dihte čállán reivve dutkan- ja oahppoministarii Ola Borten Moe ja gielda- ja guovloministarii Bjørn Arild Gram, ja bivdán ođđa ráđđehusa vuoruhit sámi dutkama 2022 stáhtabušeahtas.</p>
<p>– Ođđa ráđđehus ferte dán čoavdit. Mun vuorddán ahte sámi servvodat oažžu ovdánanvejolašvuođa. Sámi dutkan lea maid ovdalaš jagiid šaddan gillát 0-bušeahta dihte. Mun balan sámi dutkanbirrasiid geažil mat leat smávvát ja rašit, ja mat dasa lassin šaddet vásihit ahte ii leat diehttevašvuohta hálddašeamis go eai oaččo jahkásaš ruđaid. Dat dárbbašit loktejuvvot ja oažžut vejolašvuođa váikkuhit sámi servodatovdáneapmái, eaige dat galgga gáržžiduvvot, dadjá Mikkelsen.</p>
<p><em type="italic">Jearahallama addá sámediggeráđđi Mikkel Eskil Mikkelsen (NSR), tel. +47 917 42 161 </em><em type="italic">, </em><em type="italic">mikkel.eskil.mikkelsen@samediggi.no </em></p>
</body></document>
