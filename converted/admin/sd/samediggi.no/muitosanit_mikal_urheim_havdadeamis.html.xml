<document xml:lang="sme" id="no_id"><header><title>Muitosánit Mikal Urheim hávdádeamis - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>361</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/minneord-ved-mikal-urheims-bare.5864.aspx?sprak=12</origFileName><parallel_text xml:lang="nob" location="minneord_ved_mikal_urheims_bare.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="smj">Muitosánit Mikal Urheim hávdádeamis</p>
<p><em type="italic">Sámediggepresideanta Aili Keskitalo doalai muitosártni Mikal Andor Petter Kelok Urheim hávdádeamis bearjadaga 05.06.20. </em></p>
<p>Min suhkkamat ođđet duottarjavrri váimmus jagis jahkái Diimmá suddadanmuohttagis vuhttojit min lávkkit Divrasepmosat leat min luottat biekkaid viesus, gávcci biekkaid viesus</p>
<p><em type="italic">Dyrebare er våre spor </em>čállá Magnar Mikkelsen divttastis, ja nu sáhttit cealkit luottaid birra maid Mikal Urheim lea ráhkadan ja guođđá midjiide geat báhcit maŋŋelii su beivviid. </p>
<p>Mikal Urheim galledii Sámedikki 17.08.18.      Mikal Urheim lei ovddasmanni ja luoddadahkki Sámis. Son lea su servodatberoštumi bokte ja áŋgiruššamiid čađa ovttas earáiguin huksen vuođu dan sámi servodahkii maid mii dovdat odne. Mikala luottat dovdojit bures ja mii oaidnit daid čielgasit erenoamážit dearvvuođaid bokte bearrašii miehtá Norggas ja Sámis Mikala vádjoleami oktavuođas.</p>
<p>Son lei oahpaheaddji ja girječálli. Son lei sárdneolmmái ja giellaberošteaddji. Son beroštii servodatovdáneamis ja háliidit váikkuhit politihkarin. Nuorran; dušše 24 jahkásažžan, válljejuvvui son Divttasvuona suohkanstivrii ja lei suohkanstivrras golbma áigodaga. Son lei fárus Norgga Sámiráđis guoktelot jagi. Ja loahpageahčen guhtalot’logu árvalii son ahte sámiin galggašii leat sierra almmolaš orgána mii meannuda sámi áššiid ja ahte livččii sierra láhka sámi áššiid várás. Moaddelot jagi maŋŋil duohtan dahkkojit su árvalusat go Sámediggi ásahuvvui.</p>
<p>Buot dát áŋgiruššamat dahke su danin olmmožin go son lei, ja ovddeš alimusriektejustitiarius Carsten Smith govvidii su siiddaisidin. Mikal Urheim lei fárus sámi vuoigatvuođalávdegottis maid Smith jođihii, ja mii galggai čielggadit sámi kultuvrralaš ja politihkalaš rivttiid ja sámiid rivttiid eatnamiid ja čáziide. Čielggadeami boađusin lei earret eará vuođđoláhkamearrádus sámi vuoigatvuođaid birra. Sámediggi bargá odne su prinsihpalaš ipmárdusa mielde ahte sámit leat okta álbmot. Maiddái báikkálaččat muittuhii son min álbmoga čanastagaid ja min guovlluid geavaheami, ja muittuhii dávjá ahte riikarájit mat biddjoje váriide dáppe eai leat min rájit.</p>
<p>Mikal Urheim barggai dan badjelii ahte su álbmoga giella ja kultuvra galggai beassat ahtanuššat. Su álbmogis galge leat seamma vejolašvuođaid go earáin. Son lei ge guovddážis ovddidit julevsámegiela, ja lei sámi giellalávdegottis go otná julevsámegiela riektačállin dahkkui. Son barggai oahpponeavvoovdánahttimiin ja eará girjeprošeavttaiguin gitta maŋemus áigái.</p>
<p>2013 oaččui Mikal Urheim Gonagasa ánssumedállja su barggu ovddas sámi áššiiguin.</p>
<p>Min jurdagat leat Mikal Urheim bearraša luhtte, julevsámis ja sámi muđui - bargganis ja berošteaddji giehta lea jaskkodan ja ovddasmanni luottat dušše báhcet.</p>
<p>Giitevašvuođain ja vuollegašvuođain cealkit maŋemus dearvvuođaid Sámedikkis.</p>
</body></document>
