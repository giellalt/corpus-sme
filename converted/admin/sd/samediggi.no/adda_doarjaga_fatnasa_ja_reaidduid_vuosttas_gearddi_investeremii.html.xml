<document xml:lang="sme" id="no_id"><header><title>Addá doarjaga fatnasa ja reaidduid vuosttaš gearddi investeremii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>213</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-tilskudd-til-forstegangsinvestering-i-fiskebat-og-redskaper.8953.aspx?sprak=12</origFileName><parallel_text xml:lang="nob" location="gir_tilskudd_til_forstegangsinvestering_i_fiskebat_og_redskaper.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Addá doarjaga fatnasa ja reaidduid vuosttaš gearddi investeremii</p>
<p><em type="italic">Sámediggeráđđi addá 400.000 ru doarjaga Frank Gunnar Turii eret Kárášjogas fatnasa ja mearrabivddu reaidduid vuosttaš gearddi investeremii. </em></p>
<p>Frank Gunnar Turi gii ássá Kárášjoga gielddas ja áigu bargagoahtit guolástusain iežas fatnasiin. Turi lea árjjalaš boazoeaiggát ja sus lea elektrihkkár oahppu, nu ahte sus lea máŋggabealat gelbbolašvuohta.</p>
<p>– Sámediggi háliida ahte eambbogat barggašedje guolástusain, ja danne lea mis doarjjaortnet movttiidahttin dihtii oastit fatnasa vai eambbogat álggášedje riddolagaš bivdui, dadjá sámediggeráđđi Silje Karine Muotka (NSR).</p>
<p>Sámediggi oaidná ahte maŋimuš logijagiin lea leamaš positiiva ahtanuššan go guoská nissonolbmuide ja dievdduide geat háliidit šaddat guolásteaddjin, máŋgasat ostet bivdofatnasa ja muhtun heaittihuvvon guollevuostáiváldinrusttegat rahppojuvvojit ja divvojuvvojit. Mearrasámi guovlluid positiiva rávnnjáldagat bohtet earret eará Sámedikki ealáhus- ja guolástuspolitihka olis. Sámediggi lea geavahan ollu resurssaid oažžun dihtii dakkár guolástuspolitihka mii addá vejolašvuođa guolástit báikkálaččat, ja addá doarjjaruđaid fatnasiid oastimii ja guollevuostáiváldinrusttegiid divvumii mearrasámi guovlluin.</p>
<p>– Dát ášši čájeha ahte sámi ealáhusaktevrrat jurddašit dávgasit ja ahte sii barget lotnolasealáhusaiguin. Mu mielas lea dát hui positiiva čilgehus dasa ahte aktevrrat siseatnangielddain Sámis dál bargagohtet guolástusain, dadjá Muotka.</p>
<p>Doarjja mii lea 400 000 ru juolluduvvo doarjjaortnegis Doarjja vuođđoealáhusaide. Ohcan gullá olahusjovkui ja vuoruhemiide mat leat Sámedikki bušeahtas mariidnaealáhusaid várás 2020:s.</p>
<p><em type="italic">Gažaldagaide vástida ja addá jearahallama sámediggeráđđi Silje Karine Muotka (NSR), mob. +47 984 87 576, silje.karine.muotka@samediggi.no </em></p>
</body></document>
