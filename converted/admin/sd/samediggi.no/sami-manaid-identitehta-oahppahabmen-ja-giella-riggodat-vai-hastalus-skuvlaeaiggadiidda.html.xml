<document xml:lang="sme" id="no_id"><header><title/><genre code="admin"/><author><unknown/></author><wordcount>644</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.samediggi.no/layout/set/print/Samedikki-birra/Organisasuvdnastruktuvra/Samediggeraddi/Sartnit-ja-artihkkalat/Sami-manaid-identitehta-oahppahabmen-ja-giella-riggodat-vai-hastalus-skuvlaeaiggadiidda</origFileName><parallel_text xml:lang="nob" location="samiske-elever-en-berikelse-eller-en-utfordring-for-skoleeiere.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Sámi mánáid identitehta, oahppahábmen ja giella – riggodat vai hástalus skuvlaeaiggádiidda? / Sártnit ja artihkkalat / Sámediggeráđđi / Organisašuvdnastruktuvra / Sámedikki birra / Sámediggi - Sametinget</p>
<p type="title">Sámi mánáid identitehta, oahppahábmen ja giella – riggodat vai hástalus skuvlaeaiggádiidda?</p>
<p>Silje Karine Muotka 21.08.2014</p>
<p type="title">Dán vahkus  álget skuvllat fas . Lea gelddolaš beaivi sihke ohppiide ja sin fuolaheddjiide. Sii geat várra eanemusat illudit ja seammás  leat vel veahá balus nai, leatsii geat vuosttaš luohkkái álget. Sii galget ollu jagiid leat skuvllas, ja galget ollu oahppat boahttevaš jagiid.</p>
<p>Doaivvun ahte skuvlaeaiggádat leat bures láhčán dili nu ahte sámi oahppit ožžot buori sámegieloahpahusa ja ahte sin sámi identitehta ja gullevašvuohta sámi kultuvrii nannejuvvo. Leai easkka 1967:as go vuosttaš geardde oahppit besse oahppat iežaset giela skuvllas. Sámepolitihkkárat ledje guhkit áigge bargan oažžut sámegiela oahpahusgiellan. Mii lea dáhpáhuvvan dan 47 jagis mii lea mannan dan rájes go sámegieloahpahus álggahuvvui?</p>
<p>Vuođđoskuvlalágas lei gáibádus ahte sámegiella galggai leat ruovttugiella jus oahppit galge oažžut oahpahusa sámegielas skuvllas. Dát gáibádus váldui eret lágas 1975:as , ja de celkui ahte mánát sámi guovlluin galget oažžut oahpahusa sámegielas jos váhnemat gáibidit dan. Dálá Oahpahuslága 6.kapihtala mielde lea sámi ohppiin vuoigatvuohta oažžut oahpahusa sámegielas gos ihkinassii de oroše Norggas. Jus skuvllain ii leat sámegielat oahpaheaddji, de lea vejolašvuohta oažžut oahpahusa gáiddusoahpahusa bokte. Olu oahppit ožžot oahpahusa sámegielas gáiddusoahpahemiin.</p>
<p>Lean vásihan ahte váhnemat váldet oktavuođa muinna ja jerret mus maid sii galget bargat vai sin mánná oažžu oahpahusa sámegielas. Leat earenoamážit sámi váhnemat geat orrot olggobealde hálddašanguovllu ja geain leat mánát mánáidgárddis dahje skuvllas, geat váldet oktavuođa. Dat ahte leat eanet vánhemat geat háliidit mánáideaset oahppat sámegiela čájeha ahte dilli lea ovdánan dan 47 jagis dan rájes go sámegieloahpahus álggahuvvui.</p>
<p>Mii diehtit ahte diehtojuohkin sámi mánáid vuoigatvuođaid birra lea buorránan. Leat máŋga suohkana mat leat bidjan sisačálihanskovvái juo go mánná galgá álgit skuvlii gažaldaga dáhttot go sámegieloahpahusa mánnái. Vaikko mánát eai leat álgán sámegielain vuosttaš luohkás, de lea ain vejolaš álgit dainna maŋŋil. Lea vejolaš álgit sámegielain vel joatkkaskuvllas nai. Sámegiella nubbingiellan, -sámegiella 4- lea ođđa fálaldat 2013 čavčča rájes sidjiide geat álget joatkkaskuvlii ja geain ii leat leamaš sámegiella vuođđoskuvllas.</p>
<p>Mánát ja nuorat geat dál ožžot sámegieloahpahusa leat boahtte áiggi resurssat obba servodahkii. Lea stuora dárbu sámegielat bargiide iešguđet surggiin. Árjjálaš giellageavaheaddjit leat mielde dagaheamen sámegiela ealli giellan, mii geavahuvvo beaivválaččat. Sámegiel máhttu ja gálga lea mávssolaš oktonas olbmui, ja erenoamážit sámi servodahkii. Sámi mánáide lea seamma deaŧalaš oažžut oahpahusa iežas gielas ja gillii go eará mánáin. Sámegielfága lea oahppahábmenfága ja lea mielde nanneme mánáid sámi identitehta ja gullevašvuođa sámi kultuvrii ja servodahkii.</p>
<p>Sámegiela oahppá buoremusat jus giela beassá geavahit muđui, iige dušše sámegieldiimmuin. Dan dihte galggašii leat vejolaš oažžut oahpahusa sámegillii eará fágain maid. Dat eaktuda ahte leat sámegielat oahpaheaddjit eará fágain maid ja ahte leat tearpmat ja oahpponeavvut buot fágasurggiin</p>
<p>Olusat vásihit ahte skuvlla árgabeaivi ii leat álki. Mii diehtit ahte eai leat doarvái sámegieloahpaheaddjit, mii diehtit eai leat doarvái sámi oahpponeavvut, mii diehtit ahte leat stuorra hástalusat organiseret sámegiela oahpaheami. Liikká háliidan rámidit oktonas oahpaheddjiid ja mánáidgárdeoahpaheddjiid, geat juohke beaivve rahčet gozihit sámegiela boahtte áiggi, gos dilli ii leat láhččojuvvon seamma bures go eará fágain. Oahpaheaddjit hálddašit boahtte áiggi deháleamos resurssaid, min mánáid ja nuoraid.</p>
<p>Sámediggi, Máhttodepartemeanta, fylkkagielddat ja gielddat geat leat skuvlaeaiggádat fertejit ain joatkit bargat seamma ulbmila vuostá : sihkkarastit sámegiela boahtte áiggi ja sihkkarastit ahte máhttu sámiid dilis juhkkojuvvo.</p>
<p>Skuvla, mii lea dehálaš ja lea stuorra oassi nuorra olbmo eallimis, galgá leat sadji gos ii leat givssideapmi. Sámediggi lea bidjan gilvvu, gos skuvlaluohkát galget ráhkadit árvalusa plakáhttii givssideami vuostá. Lea dehálaš ahte mánát ja nuorat ieža leat mielde bidjamin eavttuid man láhkai sáhttet olahit árgabeaivvi givssideami haga. Mii geat leat olles olbmot, galgat fuolahit oktonas máná vuoigatvuođaid eallit givssideami haga. Doaivvun ahte ollu skuvlaluohkát álggahit skuvlajagi ovttas ráhkadit árvalusa plakáhttii givssideami vuostá, ja sáddejit dan Sámediggái borgemánu 28.beaivái dán jagi.</p>
<p>Sámedikki bealis sávan buohkaide hui buori vuosttaš skuvlabeaivvi ja hui buori skuvlajagi!</p>
</body></document>