<document xml:lang="sme" id="no_id"><header><title>Sihke duhtavaš ja behtohallan NTP:i - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>328</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/bade-fornoyd-og-skuffet-over-ntp.13786.aspx?sprak=12</origFileName><parallel_text xml:lang="nob" location="bade_fornoyd_og_skuffet_over_ntp.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sihke duhtavaš ja behtohallan NTP:i</p>
<p><em type="italic">Sámediggeráđđi Silje Karine Muotka (NSR) lea hui duhtavaš go ráđđehus ođđa Našunála fievrrádusplánas </em>( <em type="italic">NTP) vuoruhit E45-geainnu Ávžejogas Álttá suohkanis, muhto lea beahtahallan go ráđđehus ii vuorut buoridit Riikageainnu 92 gaskal Guovdageainnu ja Kárášjoga. </em></p>
<p>Silje Karine Muotka    Kenneth Hætta    Ráđđehus lea odne ovdanbuktán ođđa Našunála fievrrádusplána (Nasjonal transportplan - NTP) jagiide 2022-2033. Fievrrádusplánas ovdanbuktojuvvot boahttevaš jagiid fievropolitihkka ja huksenprošeavttat.</p>
<p>Muotka lea hui duhtavaš go NTP:s leat vuoruhan tunealla E45-geidnui Ávžejogas Álttá suohkanis. Son muitala ahte Sámediggi čoahkkimiin johtolatministariin lea muitalan dárbbu birra oažžut buoriduvvot dán geainnu johtolatsihkarvuođa, beassama ja ealáhusaid dihte.</p>
<p>– E45 lea dehálaš earret eará dearvvašvuođaveahkkái ja girdišilljui beassama dihte Máze ja Guovdageainnu álbmogii. Ealáhusaide lea dát geaidnu dehálaš vai márkanat lulde leat olahanmuttus, dadjá Muotka.</p>
<p>Son lea maid ilus go ođđa E6-geinnodat Sørfold čađa Nordlánddas lea mielde, ja go Hålogalandsvegen Dielddanuorri-Gullesfjordbotn-Langvassbukt galgá divoduvvot. Viidáseappot lea su mielas positiiva go eanet hápmannjálmmit vuoruhuvvojit, earret eará Gilivutnii ja Várggáide.</p>
<p>Seammás oaidná sámediggeráđđi behtohallamiin ahte ráđđehus ii vuorut buoridit Riikageainnu 92 gaskal Guovdageainnu ja Kárášjoga.</p>
<p>– Riikageaidnu 92 lea váldogeaidnu gaskal Nuorta ja Oarje-Finnmárkku, ii ge das leat lahkage doarvái buorre geaidnostandárda, dadjá Muotka.</p>
<p type="title">Addán cealkámušaid ođđa NTP bargui</p>
<p>Sámediggeráđđi Silje Karine Muotka lea čoahkkimiin johtolatministariin borgemánus ja skábmamánus diibmá addán cealkámuša ođđa NTP bargui.</p>
<p>Čoahkkimiin lea sámediggeráđđi earret eará ovdanbuktán dárbbu oažžut tunealla E45:i Ávžejohkii Álttá suohkanis, Riikageainnu 92 buoridit Sis-Finnmárkkus, ođđa E6 geinnodaga Sørfold suohkanii Nordlánddas, tunealla Nuovasmuotkki čađa, girdišilju Guovdageidnui gosa ambulánsagirdi sáhttá seaivut ja doaibmabijuid mat galget hehttet bohccuid vuojáhallamis sihke geainnuid ja ruovdemáđijaid nalde. Sámediggeráđđi lea maid ovdanbuktán dárbbu buoridit mobiila- ja interneahttafierpmádaga sámi guovlluin.</p>
<p type="title">Oaidná dárbbu sihkkarastit sámi ealáhusaid ja beroštumiid</p>
<p>Muotka mielas lea dárbu sihkkarastit ahte sámi ealáhusat ja beroštumit eai vaháguva johtolatprošeavttaid dihte.</p>
<p>– Johtolatprošeavttat sáhttet čuohcat sámi ealáhusaide ja sámi beroštumiide. Dan dihte lea dehálaš dahkat vuđolaš váikkuhusguorahallamiid maid sámi servodat dohkkeha, ja maiddái searvadahttit sámi beroštumiid, oaivvilda Muotka.</p>
<p><em type="italic">Oktavuođadieđut: Sámediggeráđđi Silje Karine Muotka (NSR), tlf. 984 87 576, </em><em type="italic">silje.karine.muotka@samediggi.no </em></p>
<p>Loga ođđa fievrrádusplána (NTP)</p>
</body></document>
