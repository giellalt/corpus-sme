<document xml:lang="sme" id="no_id"><header><title>Illuda Sápmi Business Arena ásaheapmái ja sámi ealáhuskonferánsii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>387</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gleder-seg-til-etablering-av-sapmi-business-arena-og-samisk-naringskonferanse.15595.aspx?sprak=12</origFileName><parallel_text xml:lang="nob" location="gleder_seg_til_etablering_av_sapmi_business_arena_og_samisk_naeringskonferanse.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Illuda Sápmi Business Arena ásaheapmái ja sámi ealáhuskonferánsii</p>
<p><em type="italic">Sámediggeráđđi lea gieskat juolludan doarjaga guovtti ealáhusovddidanprošektii, prošektii Sápmi Business Arena man Ovddos Guovdageainnus lea vuolggahan ja Arctic Event Balsfjord fitnodaga ovddidanprošektii. </em></p>
<p>Silje Karine Muotka    Kenneth Hætta    Ovddos AS lea Guovdageainnu suohkana nuppástuhttinorganisašuvdna, ja lea ožžon 400 000 ruvnno Sápmi Business Arena pilohtaprošektii. Sápmi Business Arena lea juhkkojuvvon guoktin lágideapmin, sámi nuoraid várás (Sápmi Business Hackathon) ja sámi ealáhusdolliid/váikkuhangaskaoapmeapparáhta várás (Sápmi Business Conference).</p>
<p>Sápmi Business Hackathon lágiduvvo Arctic Innovation Week ja sámi giellavahku oktavuođas, ja lea oaivvilduvvon nuoraide miehtá Sámi, maiddái riikkarájiid rastá. Ulbmilin lea eanet sámi nuoraid movttiidahttit álggahit iežaset fitnodagaid. Nubbi lágideapmi, Sápmi Business Conference, lágiduvvo plánaid mielde njukčamánus 2022 ja galgá čohkket sámi ealáhusdolliid. Konferánsa galgá leat veahkkin fierpmádathuksemii ja váikkuhit dasa ahte álggahuvvojit eanet ovttasbargoprošeavttat fitnodagaid gaskka.</p>
<p>Sámediggeráđđi Silje Karine Muotka (NSR) illuda stuorát sámi ealáhuskonferánsii Guovdageainnus 2022:s.</p>
<p>– Dát šaddá ođasmahtti arenan, go mis eai leat ovdal leamaš dakkár stuora ealáhusarenat Sámis gos min fitnodagat, ealáhushutkit ja min ealáhusdoaimmat leat guovddážis. Sápmi Business Arena doaimma ulbmiljoavkun leat nuorat, ja sii dat leat min boahtteáigi. Leat olu nuorat geat sakka beroštit innovašuvnnas, geain lea ođđa máhttu ja duddjonnákca maid olles sámi servodat dárbbaša ovddas guvlui, dadjá Muotka.</p>
<p>Doarjja, mii lea 400 000 ruvnno, lea addojuvvon Sámedikki regionála ovddidanprošeavttaid doarjjaortnegis, ja eanemus doarjaga maid dán doarjjaortnegis sáhttá oažžut lea 400 000 ruvnno.</p>
<p type="title">Doarjja Arctic Event Balsfjordii</p>
<p>Nubbi prošeakta masa sámediggeráđđi lea addán doarjaga lea Arctic Event Balsfjord AS. Fitnodat fállá idjadeami man vuođđun lea dállodoallu, ja bargá mátkeealáhusain heaittihuvvon dállodoalus Laksvatn gilis, Báhccavuona suohkanis. Fitnodat lea ožžon 347 000 ruvnno doarjjan investeret guokte ođđa bartta mat buoridit dálu idjadankapasitehta. Dat dahká ahte fitnodat sáhttá vuostáváldit stuorát joavkkuid go maid dál sáhttá, juoga mii buorida fitnodaga dienasvejolašvuođaid.</p>
<p>Fitnodat lea bargan mátkeealáhusain, vuosttažettiin guovssahasturismmain man vuolggasadjin leat guossit Romssas. Sii plánejit maid ovdánit mátkeealáhusfitnodahkan mii fállá idjadeami, guossoheami ja aktivitehtaid, erenoamážit oaivvilduvvon gussiide ja fitnodagaide Romssa guovllus.</p>
<p>– Olu fitnodagat investerejit ja viiddidit doaimmaid dál dán áiggis. Mii leat ilus go sáhttit doarjut Arctic Event Balsfjorda, mii viiddida doaimma dassážii go servodat fas rahpasišgoahtá maŋŋel pandemiija. Lea duođai buorre dáinna lágiin beassat doarjut dakkár fitnodagaid dán áiggis, dadjá Muotka, ja sávvá fitnodahkii lihku investeremiiguin.</p>
<p>Fitnodat lea ožžon doarjaga Sámedikki Máŋggabealat ealáhusaid doarjjaortnegis.</p>
<p><em type="italic">Sámediggeráđđi Silje Karine Muotka (NSR) addá jearahallama ja vástida gažaldagaide, mob. +47 984 87 576, </em><em type="italic">silje.karine.muotka@samediggi.no </em></p>
</body></document>
