<document xml:lang="sme" id="no_id"><header><title>PRM: Badjel 9 miljon ruvnnu sámi guolástussii, eanadollui ja kultuvrii - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>270</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2863&amp;sprak=Samisk&amp;Print=1</origFileName><parallel_text xml:lang="nob" location="samediggi-article-2863.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>PRM: Badjel 9 miljon ruvnnu sámi guolástussii, eanadollui ja kultuvrii - Sámediggi Sametinget</p>
<p type="title">PRM: Badjel 9 miljon ruvnnu sámi guolástussii, eanadollui ja kultuvrii</p>
<p>Buohkanassii 7 446 000 ru juolluduvvui doarjjan guolástus- ja eanadoalloulbmiliidda ja 1 930 500 ru kulturulbmiliidda Sámedikki doarjjastivrra čoahkkimis Guovdageainnus juovlamánu 2. ja 3. b. 2008.</p>
<p>Doarjjastivrra jođiheaddji Ann-Mari Thomassen ovdandoallá erenoamážit čuovvovaš juolludemiid:</p>
<p>Buohkanassii 1 050 000 ru juolluduvvui doarjjan 6 fanasinvesteremii ja 255 000 ru oktasaš bruggarusttegii Davit Ittarvuona guolásteaddjiid várás Ivgu suohkanis. Doarjja juolluduvvui maiddái nuorra guolásteaddjiide ja dat čájeha ahte lea buorre rekruteren guolástussii ollu riddo- ja vuotanservodagain.</p>
<p>Viidáseappot juolluduvvui buohkanassii 2 212 000 ru doarjjan eanadoalloulbmiliidda erenoamážit doaibmavisttiid ođasmahttimiidda ja viiddidemiide. Buorre lea go Sámedikki váikkuhangaskaoamit eanadoalu várás sáhttet veahkehit bisuhit sámi servodaga báikkálaš eanadoalu.</p>
<p>Duodjeulbmilii juolluduvvui 1 021 000 ruvdnosaš doarjja. Duodjevisteinvesteremat ja gealbudeapmi gullet Sámedikki vuoruhemiide bisuhit ja ovddidit duodjefitnodagaid.</p>
<p>Bálvalusealáhusaide juolluduvvui buohkanassii 1 860 000 ruvdnosaš doarjja. Dás stivrajođiheaddji ovdandoallá 254 000 ruvdnosaš doarjaga ČálliidLágádussii ásahit ossodaga Detnui girje- ja oahpponeavvobuvttadeami várás. Lagadus lea šiehtadan Sámedikkiin buvttadit oahpponeavvuid 5 miljon ruvnnu ovddas.</p>
<p>Kulturulbmiliid oktavuođas deattuhuvvo ahte juolluduvvui buohkanassii 540 000 ruvnnu doarjjan iešguđet kulturdoaibmabijuide. Das earret eará guovtti duohtavuođafilmma buvttadeapmái.</p>
<p>Mánáid bajásšaddaneavttuide juolluduvvo buohkanassii 566 500,- ru. Earret eará filbmii mii galgá geavahuvvot mánáidgárddis ja prošektii sámi nuoraid várás identitehta ja identitehtaovddideami birra. </p>
<p>Viidáseappot juolluduvvui 286 000 ru doarjjan Sámi Dáiddačehpiid Searvái buvttadit čájáhusaid searvvi 30-jagi ávvudeami oktavuođas.</p>
<p>Buohkanassii 200 000 ru juolluduvvui doarjjan iešguđetlágan revya/cabarea doaimmaide.</p>
<p>Giellaprošeavttaide juolluduvvui 306 000 ru.</p>
<p>Dollojuvvui maiddái čoahkkin Guovdageainnu suohkaniin gos muitaluvvui daid ealáhusdoaibmabijuid birra maiguin suohkan lea bargamin ja maid áigu álggahit. Dákkár čoahkkimat leat deaŧalaččat stivrii vai oahpásmuvvá suohkaniid ealáhuseallimii.</p>
</body></document>
