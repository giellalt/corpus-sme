<document xml:lang="sme" id="no_id"><header><title>Doarjagat guollefatnasiid vuosttaš gearddi investeremiidda - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>234</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-forstegangsinvesteringer-i-fiskebater.25573.aspx?sprak=12</origFileName><parallel_text xml:lang="nob" location="tilskudd_til_forstegangsinvesteringer_i_fiskebater.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjagat guollefatnasiid vuosttaš gearddi investeremiidda</p>
<p><em type="bold">Sámediggeráđđi addá 250 000 ruvnno doarjjan Gerhardsen Kystfiske AS:ii Davvenjárgga gielddas guollefatnasa vuosttaš gearddi háhkamii, ja 300 000 ruvnno doarjjan Arktisk Fiske AS:ii Mátta-Várjjat gielddas guollefatnasa ja reaidduid vuosttaš gearddi háhkamii.   </em>   </p>
<p>Gerhardsen Kystfiske AS, Vebjørn Rosvold Gerhardsen bokte, lea Nuortavágis Davvenjárgga gielddas, ja oažžu ge 250 000 ruvnno doarjjan fatnasa oastimii.</p>
<p>Gerhardsen lea dál oahpahalli, muhto háliida álggahit iežas guolásteaddjekarrieara iežas fatnasiin. Guollefanas <em type="italic">Max William </em>šaddá Gerhardsena vuosttaš fanas. Guolásteapmi lea álo leamaš su niehku, ja doarjja Sámedikkis sáhttá dán niegu duohtandahkat.    </p>
<p>Arktisk Fiske AS, Ådne Søderholm bokte, lea Buođggáin Mátta-Várjjat gielddas, ja oažžu 250 000 ruvnno guollefatnasa háhkamii ja 50 000 ruvnno reaidduid háhkamii.</p>
<p>Guollefanas <em type="italic">Riddu </em>lea Søderholma vuosttaš guollefanas. Su mihttu lea ásahit iežas bargosaji riddo-, vuotna- ja mearraguolásteami bokte ja áiggi mielde bálkáhit veahki fatnasii. Dakko bokte ahte doalvut guliid guollevuostáiváldimii Finnmárkkus áigu Arktisk Fiske AS maiddái váikkuhit dasa ahte doalahit bargosajiid guolástusealáhusas gáttis Finnmárkkus.    </p>
<p>– Mii leat ilus go sáhttit doarjut dáid investeremiid ja jáhkkit ahte doarjagat váikkuhit dasa ahte bisuhit ja nannet barggaheami mearrasámi servodagain, dadjá sámediggepresideanta Silje Karine Muotka (NSR).</p>
<p>Sihke Nuortaváhki Davvenjárgga gielddas ja Buođggát Mátta-Várjjat gielddas leat ealáhusovddideami doarjjadoaibmaguovllu siskkobealde, mii dahká vejolažžan addit doarjaga fitnodagaide. Doarjagat oktiibuot 550 000 ruvnno ovddas addojit doarjjaortnegis Doarjja vuođđoealáhusaide - Mariidnaealáhusat.</p>
<p>– Sámediggi háliida ahte eambbogat barggašedje guolástusain, ja danne lea mis doarjjaortnet movttiidahttin dihtii oastit fatnasa vai eambbogat álggášedje riddolagaš bivdui, dadjá sámediggepresideanta.</p>
</body></document>
