<document xml:lang="sme" id="no_id"><header><title>Juolluduvvon doarjja sámi girjjálašvuhtii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>345</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tildelt-stotte-til-samisk-litteratur.15772.aspx?sprak=12</origFileName><parallel_text xml:lang="nob" location="tildelt_stotte_til_samisk_litteratur_.html"/><parallel_text xml:lang="sma" location="daarjoe_saemien_lidteratuvrese.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Juolluduvvon doarjja sámi girjjálašvuhtii</p>
<p><em type="italic">Sámediggeráđđi juolluda 1 266 000 ruvnno sámi girjjálašvuođa almmuheapmái. Dán háve oažžu ođđa sámi girječálli doarjaga. </em></p>
<p>Sámediggeráđđi addá 196 000 ruvnno Gollegiella lágádussii davvisámegielat diktačoakkálmasa almmuheapmái, maid Ánne Olli lea čállán. Girjji divttat govvidit vássán áiggi ja imašlaš ođđa áiggi, vuoras nissonolbmo oaidninsajis.</p>
<p>Olli lea čađahan Sámedikki ja Sámi girječálliid searvvi/Sámi dáiddárráđi girječállioahpahusa <em type="italic">Čális fal </em>. </p>
<p>– Mii dárbbašit eanet sámi girječálliid, ja lean hui ilus go oaidnit ahte Čális fal oasseváldiiguin fas boahtá buorre mánus, dadjá sámediggeráđđi Henrik Olsen (NSR).</p>
<p>Geahča listtu makkár girjjálašvuođaprošeavttat leat ožžon doarjaga giđđat 2021</p>
<p type="title">Henrik OlsenSámediggi</p>
<p type="title">Doarjja digitála buvttademiide</p>
<p>Sámediggi lea 2021:s vuoruhan girjjálašvuođa ortnega mii sisttisdoallá digitála buvttadeami. Vuoruheapmi lea 2021:s leamaš rabas go eai leat biddjon čielga njuolggadusat mii digitála buvttadeapmi lea.</p>
<p>Guldal Rec lea ožžon 310 000 ruvnno almmuhit jietnagirjeráiddu smávvamánáide podkast hámis. Juohke oasis mii bistá sullii 10 minuhtta lea oanehis muitalus davvisámegillii bussáid Elle ja Májjá birra, ja iešguđet dilálašvuođaide masa gártaba. Jietnagirjeráiddus gávnnat sihke girjjálašvuođa, musihkka ja filbma- elemeanttaid.</p>
<p>Davvi Girji oažžu 350 000 ruvnno digitaliseret vissis logu sámi mánáid ja nuoraidgirjjiid hápmái mii heive Lesemesteren-bálvalussii. Lesemesteren lea lohkanbálvalus mii galgá movttiidahttit mánáid/ nuoraid lohkat olu ja dávjá, ja galgá váikkuhit mánáide/nuoraide geat muđui eai nákce lohka dábálaš girjjiid.</p>
<p>– Sámegielat girjjiide digitála hámis lea stuora dárbu, juoga maid erenoamážit leat dovdan dál pandemiija-áigge. Danne lea hui illudahtii oaidnit olu ođđa gelddolaš prošeavttaid mat eai leat dušše e-girjehámis, dadjá Olsen.</p>
<p type="title">Filmmat gos guldala govvagirjjiid</p>
<p>Dasa lassin oažžu Trøndelága fylkagirjerájus 200 000 ruvnno doarjaga ráhkadit 5-6 videofilmma main govvagirjjit mánáide lohkkojit jitnosit lullisámegillii.</p>
<p>– Eanet váhnemat, erenoamážit váhnemat geain ii leat sámegiella eatnigiellan leat váillahan video ja jietna mánáidgirjjiid, vai sáhttá gullat mot sátni daddjo, dadjá Olsen.</p>
<p>Trøndelága fylkagirjerádjosa prošeakta galgá vuoruhit girjjiid mat eai leat ovdal jorgaluvvon lullisámegillii, nu ahte ráhkaduvvo eanet ođđa teaksta lullisámegillii.</p>
<p type="title">Ođđa ohcanáigemearri čakčat</p>
<p>Golggotmánu 1. beaivve 2021 lea boahtte ohcanáigemearri doarjjaortnegii Sámi girjjálašvuođa ráhkadeapmái.</p>
<p>– Mii sávvat oažžut olu buriid ohcamiid boahtte hávvái maid, dadjá Olsen.</p>
<p><em type="italic">Jus leat gažaldagat dahje jus áiggut jearahallat, de váldde oktavuođa sámediggeráđiin Henrik Olseniin (NSR), 907 75 219, </em><em type="italic">henrik.olsen@samediggi.no </em></p>
</body></document>
