<document xml:lang="sme" id="no_id"><header><title>Sámediggi doarju 17 prošeavtta maid ulbmil lea eastadit givssideami ja sámevaši  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2025</year><wordcount>333</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-stotter-17-prosjekter-med-mal-om-a-forebygge-mobbing-og-samehets.35217.aspx?sprak=12</origFileName><parallel_text xml:lang="nob" location="sametinget_stotter_17_prosjekter_med_mal_om_a_forebygge_mobbing_og_samehets.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi doarju 17 prošeavtta maid ulbmil lea eastadit givssideami ja sámevaši</p>
<p><em type="italic">Sámediggeráđđi lea 2024:s juolludan oktiibuot 2 891 000 ruvnnu 17 prošektii mat galget váikkuhit dasa ahte ovddidit oadjebas ja buori bajásšaddanbirrasa sámi mánáide ja nuoraide, givssideami ja sámevaši haga. Leat hui iešguđetlágan doarjjaoažžut ja prošeavttat maid galget čađahit. </em> </p>
<p>Doarjjaoažžuid gaskkas lea Redd Barna, mii oažžu 200 000 ruvdnosaš doarjaga loktet sámi mánáid ja nuoraid jienaid dáruiduhttinpolitihka ja soabaheami birra eastadan dihtii givssideami ja sámevaši, Duohtavuođa- ja soabahankommišuvnna raportta vuođul. Redd Barna oassálastinproseassain leat sámi mánát ja nuorat dovddahan ahte sii dávjá vásihit ahte máhttu sámi historjjá ja kultuvrra birra lea beare unnán, ja dat lea ráddjejuvvon dihto fáttáide nugo sámi álbmotbeaivái ja boazodollui. Dát dahká saji stereotypiijaide ja boasttuáddejumiide ja ovdagáttuid joatkimii.</p>
<p xml:lang="nno">Runar Myrnes Balto    Ørjan Marakatt Bertelsen</p>
<p>– Sámevašši lea hástalus ja danne lea illudahtti go mii sáhttit doarjut doaibmabijuid main sámi mánát ja nuorat sáhttet leat mielde váikkuheamen ja veahkkin nannemin máhtolašvuođa ja doaibmagelbbolašvuođa givssideami, sámevaši ja rasismma birra, vai beaktilit sáhttet vuosttaldit ja dáistalit dáiguin hástalusaiguin servodagas, dadjá sámediggeráđđi Runar Myrnes Balto (NSR).</p>
<p>Norgga Boazosápmelaččaid Riikkasearvi (NBR) oažžu 200 000 ruvdnosaš doarjaga ovddasmanniprošektii Boazodoalloambassadevrrat skuvllas, man ulbmil lea unnidit riidduid, vuosttaldit cielaheami ja rasismma, ja čilget boasttuáddejumiid ja myhtaid boazodoalu birra eanet dieđu ja ipmárdusa bokte.</p>
<p>– Dát prošeakta áigu čalmmustahttit vaššiságaid sivaid boazodoalu vuostá dan bokte ahte unnidit máhtováilli ja ovdagáttuid mat leat min servodagas. Okta dán prošeavtta nannoseamos beliin lea dat go plánejuvvo skuvlagalledemiid bokte addit ohppiide čiekŋaleabbo ipmárdusa sámi boazodoalu birra, erenoamážit dain guovlluin gos ieža orrot ja ellet, dadjá Myrnes Balto.</p>
<p>Dát prošeavttat leat ožžon doarjaga Sámedikki ođđa ohccivuđot doarjjaortnega  <em type="italic">Givssideami ja sámevaši eastadeapmi  </em>bokte, mii ásahuvvui diibmá. Doarjjaortnet áigu movttiidahttit organisašuvnnaid, joavkkuid ja servviid eastadit ja ovddidit oadjebas ja buori bajásšaddanbirrasa báikegottiin sámi mánáide ja nuoraide. Ortnet joatkašuvvá dán jagi ja das lea rabas ohcanáigemearri gitta skábmamánu 3. beaivái 2025, diibmu 15.30.  </p>
<p>Lea máŋggalágan prošeavttat mat leat ožžon doarjaga dán meannudeamis. Dá lea listu mas leat mielde buot 17 prošeavtta mat leat ožžon doarjaga:</p>
</body></document>
