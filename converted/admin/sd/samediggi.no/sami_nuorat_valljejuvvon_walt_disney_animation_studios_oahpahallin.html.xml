<document xml:lang="sme" id="no_id"><header><title>Sámi nuorat válljejuvvon Walt Disney Animation Studios oahpahallin - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>525</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/samisk-ungdom-utvalgt-som-larlinger-av-walt-disney-animation-studios.20538.aspx?sprak=12</origFileName><parallel_text xml:lang="nob" location="samisk_ungdom_utvalgt_som_laerlinger_av_walt_disney_animation_studios.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámi nuorat válljejuvvon Walt Disney Animation Studios oahpahallin</p>
<p><em type="italic">Anne Katja Gaup ja Ophelian L.J Ekblad leaba válljejuvvon Walt Disney Animation Studios oahpahallin ja mannaba giđa mielde Los Angelesii 10 vahkkosaš trainee-prográmmii, ovttas eará nuorra taleanttaiguin miehtá máilmmi. </em></p>
<p><em type="italic">Taleanttaid ovddideapmi lea oassin </em><em type="italic">Walt Disney Animation Studios ovttasbargošiehtadusas </em></p>
<p>Dát vejolašvuohta fállojuvvo sámi nuoraide sámedikkiid, Sámeráđi ja Walt Disney Animation Studios gaskasaš Jikŋon 2 ovttasbargošiehtadusa oktavuođas, mas sámi nuorra taleanttaid ovddideapmi lea oassin.</p>
<p>Geasset 2019 almmuhii Sámediggi ahte Norgga, Ruoŧa ja Suoma beale Sámedikkit ja Sámeráđđi leat ovttasbargan Walt Disney Animation Studiosain. Ovttasbarggus geatnegahtii Walt Disney Animation Studios iežas earret eará ovttasbargat sámiiguin das, ahte mo sámi kultuvra ovdanbuktojuvvo filmmas, ja maiddái ráhkadit davvisámegiel veršuvnna Jikŋon 2 filmmas.</p>
<p>– Vaikke pandemiija maŋidii oahpahalliid mátkki, de leat mii dál hui ilus sáddet guokte čeahpi Los Angelesii geasseboddii. Lea erenoamáš vejolašvuohta bargat oahpahallin ovtta dan máilmmi stuorámus mediafitnodagas ja mii sávvat dát inspirere ja ovddida min taleanttaid, dadjá Sámeráđi presideanta Christina Henriksen.</p>
<p xml:lang="est"><em type="italic">Mátkestipeanda </em></p>
<p>Sámedikkit ja Sámeráđđi leat ásahan 100.000 ruvdnosaš mátkestipeandda goappáge oahpahalli várás. Mátkkošteapmi ja orrun LA:s lea divrras, ja mátkestipeandda mihttun lea movttiidahttit sámi nuoraid ohcat oahpahallin.</p>
<p>– Min mihttun lea fállat nuorra filbmadahkkiide erenoamáš gelbbolašvuođaloktema. Min čeahpes filbmadahkkit fertejit beassat oahpásmuvvat globála máilmmiviidosaš fitnodagaiguin, ja beassat oaidnit mo ráhkadit máilmmidási historjjáid, Norgga beale Sámedikki sámediggeráđđi, Maja Kristine Jåma.</p>
<p xml:lang="eng"><em type="italic">Anne Katja Gaup.    Tanja Norbye    When you wish upon a star </em></p>
<p>Ledje oktiibuot 40 sámi ohcci miehtá Sámi guđet niegadedje vejolašvuođas bargat Walt Disney Animation Studios oahpahallin.</p>
<p>Guovdageaidnulaš Anne Katja Gaup dadjá son illuda vuolgit Los Angelesii. Beaivválaččat bargá Gaup govvejeaddjin ja filbmadahkkin mediafitnodagastis Johtti Productions. Sus lea bachelor TV-skuvllas Lillehammeris TV-regisseremis mas lea spesialiseren máŋggakamerabuvttadeapmái. Jagi 2020 son ráhkadii oanehis dokumentárafilmmaža <span type="quote">“Buot iežan bohccuid dovddan”</span> áhkustis Niillasa Gáren Ánná (Karen Anna Logje Gaup) ja su eallima birra nissonolmmožin boazodoalus. Gaup gullá Guovdageainnu dáiddárkollektiivii Dáiddadállu.</p>
<p>Anne Katja searvá taleantaovdánahttinprográmmii ja su mielas lea hui somá go lea válljejuvvon dasa.</p>
<p>– Nu somá go Disney háliidii mu oahpahallin! Lean unnivuođa rájes liikon filbmet ja govvet. Lean maiddái bajásšaddan Disney-filmmaiguin, ja 12-jahkásažžan ledjen mielde Disney Channela oanehisráiddus <span type="quote" xml:lang="eng">“What a Life!”</span>. Dál beasan ieš bargat doppe ja oahppat fága čeahpimusain. Dása mun nu illudan, dadjá Gaup.</p>
<p><em type="italic">Ophelian Lucretius James Ekblad.    Adrian Vad Flaaten    Oahpahallin ovttas eará nuorra taleanttaiguin miehtá máilmmi </em></p>
<p>10-vahkkosaš trainee-prográmma lea heivehuvvon nuorra taleanttaide dáiddafága-, animašuvdna, grafihkka- ja filbmasuorggis. Soai beassaba dán geasi čiekŋudit animašuvdnamáilmmi iešguđetge beliide, ovttas eará nuorra taleanttaiguin miehtá máilmmi.</p>
<p>Ophelian L.J Ekblad lea aiddobáliid gárven mastera hábmemis NABA:s Milanos, mas son lea fokuseren sámi kultuvrii ja ođđaáigásaš gáhtamohtii (street fashion). Beaivválaččat bargá Ekblad illustrerejeaddjin, ja juste dál lea bargamin sámi mánáidromána illustrašuvnnaiguin <span type="quote" xml:lang="nob">«Alle Barn Burde Ha En Som Áhkku»</span> mánáidgirjái Orkana forlag bokte.</p>
<p>Ekblad oassálastá oahpahalliprográmmas dasa mii guoská visuála ovddideapmái, ja sávvá oahpahalliprográmma inspirere su iežas historjjáid ovddideapmái.</p>
<p>– Jáhkán dát šaddá stuorra oahppovásáhussan munnje ja sávan dat ovddida mu dáidduid ja inspirašuvnna nu, ahte beasan joatkit ovddidit iežan historjjáid ja ideaid, ja seammás nanne mu gáhttet iežamet historjjáid ja kultuvrra Sámis, dadjá Ekblad.</p>
<p>Liŋka ovttasbargošiehtadussii: https://sametinget.no/_f/p1/i8604a805-ec7d-40c1-ad0c-b3313eb3baf9/agreement_wdas_sami-4.pdf</p>
<p><em type="italic">Oktavuođadieđut: </em></p>
<p>Anne Katja Gaup, tlf: +47 46 47 62 28 Ophelian L.J Ekblad, tlf: +47 48 17 61 78 Christina Hætta, Sámiráđđi, tlf: +47 48 02 17 34</p>
</body></document>
