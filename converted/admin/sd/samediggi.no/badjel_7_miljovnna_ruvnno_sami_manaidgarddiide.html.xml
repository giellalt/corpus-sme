<document xml:lang="sme" id="no_id"><header><title>Badjel 7 miljovnna ruvnno sámi mánáidgárddiide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>421</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/over-7-millioner-kroner-til-samiske-barnehager.15733.aspx?sprak=12</origFileName><parallel_text xml:lang="nob" location="over_7_millioner_kroner_til_samiske_barnehager.html"/><parallel_text xml:lang="sma" location="bijjelen_7_millijovnh_kravnah_saemien_maanagiertide.html"/><parallel_text xml:lang="smj" location="badjel_7_millijavna_kravna_same_manajgardijda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Badjel 7 miljovnna ruvnno sámi mánáidgárddiide</p>
<p><em type="italic">Sámediggeráđđi Mikkel Eskil Mikkelsen (NSR) illuda go oaidná ahte ođđa lullisámi mánáidgárdi lea sámi mánáidgárddiid ja ossodagaid doarjjaoažžunlisttus. </em></p>
<p>Sámediggi juolluda jahkásaččat doarjaga sámi mánáidgárddiide ja dáčča mánáidgárddiid sámi ossodagaide main sámegiella ja sámi kultuvra lea vuođđun. Doarjja juolluduvvo doaibmabijuide mat ovddidit sámi árvvuid, giela, kultuvrra ja árbedieđu. Jagi 2021 submi, mii lea oktiibuot 7.468.500,- ruvnno, lea juhkkojuvvon 22 sámi mánáidgárdái ja 10 sámi ossodahkii sámi mánáidgárddiin. Oktiibuot 32 mánáidgárddi ožžot doarjaga dán doarjjaortnegis.</p>
<p>Geahča listtu makkár sámi mánáidgárddit ja ossodagat leat ožžon doarjaga 2021:s</p>
<p>– Sámi mánáidgárddit ja ossodagat dahket erenoamáš dehálaš barggu nannet mánáid sámi identitehta go ovddidit sámegiela ja gaskkustit sámi kultuvrra, ja Sámediggi háliida doarjjaortnegiin veahkehit sin, dadjá sámediggeráđđi Mikkel Eskil Mikkelsen (NSR).</p>
<p type="title">Ođđa sámi fálaldat lulde</p>
<p>Čavčča 2021 ásahuvvo ođđa lullisámi mánáidgárdeossodat Raarvihken byjjenimmiejarnges (bajásšaddanguovddážis) Raarvihke suohkanis. Sámediggeráđi mielas dát lea erenoamáš positiivvalaš go dalle nákcejit fállat sámi mánáidgárdefálaldaga eanet sámi mánáide.</p>
<p>Mikkel Eskil Mikkelsen    Sámediggi    – Sámi mánáidgárddit ja sámi ossodagat leat erenoamáš dehálaččat sámi mánáid eallimis. Váibmogielas (NÁČ 2016: 18) daddjo ahte sámi mánáidgárddit leat dat deháleamos ovttaskas doaibmabijut sámegielaide sihkkarastimis, gáhttemis ja ealáskahttimis. Danin leat mii Sámedikki bealis ilus go ásahuvvo ođđa lullisámi ossodat, dadjá Mikkelsen.</p>
<p>Sámi mánáid mearri, geat ožžot mánáidgárdefálaldaga mii vuođđuduvvá sámegillii, sámi kultuvrii ja árbedihtui, njiedjá nationála dásis. Jagi 2020 ledje oktiibuot 711 máná ja jagi 2021 fas 696 máná. Lohku lea eanemusat njiedjan davvisámi mánnájoavkkus, mas jagi 2020 ledje 649 máná ja jagi 2021 fas 630 máná. Julevsámegiel mánnájoavku lea njiedjan 31 mánás jagi 2020 gitta 26 mánnái jagi 2021. Lullisámi mánnájoavkkus lea fas lohku lassánan 31 mánás jagi 2020 gitta 40 mánnái jagi 2021.</p>
<p type="title">Máŋga dehálaš proseassa jođus</p>
<p>Sámediggeráđđi lea ovdal ovddidan dárbbu geahčadit vejolašvuođa ásahit nuvttá sámi mánáidgárdesaji. Seammás lea Storberget-lávdegoddi máhcahan raportta mas árvaluvvo ahte suohkanat eanet mearridit priváhta sámi mánáidgárddiid doarjagiid.</p>
<p>– Máŋga sámi mánáidgárddi leat dál unnibuš priváhta aktevrrat. Go máŋga lávdegotti doaimmahit árvalusaid main leat váikkuhusat sámi mánáidgárddiide, de lea Sámediggái dehálaš sihkkarastit ahte mánáidgárddiid doaimmas lea einnostahttivuohta. Dás ovddos guvlui šaddet rievdadusat mánáidgárdesuorggis, mii gáibida ahte Sámediggi lea čielggas. Mun illudan bargat viidáseappo árvalusain ásahit nuvttá sámi mánáidgárdesajiid ja sihkkarastit buori ruhtadanortnega, dadjá Mikkelsen.</p>
<p>Sámediggi láhčá dili Norgga sámi mánáidgárdefálaldagaide iešguđetge doarjjaortnegiid bokte maid Norgga mánáidgárddit sáhttet ohcat. Mánáidgárddi sámi giellaoahpahussii sáhttá oažžut doarjaga. Das lea ohcanáigemearri čakčamánu 1.b 2021. Sáhttá maid oažžut doarjaga iešguđegelágan prošeavttaide mat ovddidit sámi giella- ja kulturmáhtu. Das lea ohcanáigemearri golggotmánu 1.b 2021.</p>
<p>Loga eambbo iešguđetge doarjagiid birra .</p>
<p><em type="italic">Jearahallama oktavuođas: Sámediggeráđđi Mikkel Eskil Mikkelsen (NSR) E-poasta: </em><em type="italic">mikkel.eskil.mikkelsen@samediggi.no </em><em type="italic">dahje tlf: 91742161 </em></p>
</body></document>
