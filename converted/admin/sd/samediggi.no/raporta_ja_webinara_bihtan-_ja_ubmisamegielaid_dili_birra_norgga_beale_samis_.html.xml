<document xml:lang="sme" id="no_id"><header><title>Raporta ja webinára bihtán- ja ubmisámegielaid dili birra Norgga beale Sámis  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>292</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/rapport-og-webinar-om-situasjonen-for-pite-og-umesamisk-pa-norsk-side-av-sapmi.14363.aspx?sprak=12</origFileName><parallel_text xml:lang="nob" location="rapport_og_webinar_om_situasjonen_for_pite-_og_umesamisk_pa_norsk_side_av_sapmi.html"/><parallel_text xml:lang="sma" location="reektehtse_jih_webinaare_pijte-_jih_upmejesaemien_gieletsiehkien_bijre_saepmien_noorjen_bielesne.html"/><parallel_text xml:lang="smj" location="diedadus_ja_webinarra_bihtam-_ja_ubbmemsamegielaj_dile_birra_vuona_bielen_samen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Raporta ja webinára bihtán- ja ubmisámegielaid dili birra Norgga beale Sámis</p>
<p><em type="italic">Sámediggi almmuha raporttaid bihtán- ja ubmisámegielaid dili birra Norgga beale Sámis ja dan oktavuođas lágiduvvojit dán mánu guokte rabas webinára. </em></p>
<p>Cuoŋománu 19. beaivvi dii. 17.00-19.00 lea webinára bihtánsámegiela birra ja cuoŋománu 20. beaivvi dii. 17.00-19.00 lea ges webinára ubmisámegiela birra.</p>
<p>Professor Jon Todal lea Sámedikki ovddas čađahan čielggademiid bihtán- ja ubmisámegielaid diliid birra Norggas ja ovdanbuktá bohtosiid webináras.</p>
<p>Sámediggeráđđi Mikkel Eskil Mikkelsen (NSR) oaivvilda ahte dát čielggadeamit addet Sámediggái dehálaš vuođđodieđuid bihtán- ja ubmisámegielaid dili birra, ja gova dain bargguin mat leat dássážii dahkkon gielaid ektui.</p>
<p>– Vuosttaš lávki dán barggus lea juohkit álbmogii dieđuid čielggademiid bohtosiin. Dalle lea buoret doaivva gulahallat álbmogiin movt bargat gielaid ektui viidásit, dadjá Mikkelsen, gii rahpá ja jođiha webináraid.</p>
<p type="title">Giellamolsun ollen guhkás Norgga beale</p>
<p>Giellamolsun lea čielggadeami mielde ollen guhkás Norgga beale Sámis ja informánttat muitalit ahte Norgga beale eai leat šat olbmot geat ruovttus leat oahppan giela, muhto leat oallugat geain soga ja kultuvrra bokte lea gullevašvuohta gielaide. Sihke ubmi- ja bihtánsámegielain leat dohkkehuvvon čállinvuogit ja dat mearkkaša ahte gielaid lea vejolaš ealáskahttit.</p>
<p>Ubmi- ja bihtánsámegiela giellaealáskahttin gáibida ahte leat ovttaskas olbmot geain lea sávaldat oahppat giela ja olbmot geat háliidit ahte iežaset mánát galget oahppat giela.</p>
<p>Sámediggi áigu ovttasbargguin ubmi- ja bihtánsámi birrasiin čuovvulit čielggademiid ja oaidnit makkár doaimmaid ferte álggahit.</p>
<p>– Lea dárbu lagas ovttasbargui riikkarájáid rastá giellaealáskahttima oktavuođas, oaivvilda Mikkelsen.</p>
<p type="title">Oassi Giellaloktemis</p>
<p>Sámedikki dievasčoahkkin dohkkehii juovlamánus 2018 Giellalokten - Sámedikki strategiijat sámegielaid várás. Giellaloktema oktavuođas Sámediggi galgá kártet ubmi-, bihtán- ja nuortalašgiela dili, ja árvvoštallat makkár resurssat sáhttet lasihit dáid gielaid geavaheami.</p>
<p><em type="italic">Raporttat ubmi- ja bihtánsámegielaid dili birra almmuhuvvojit Sámedikki neahttasiidduin seamma beivviid dii. 12 go webinárat lágiduvvojit. </em></p>
<p><em type="italic">Gulahallanolmmo </em><em type="italic">š: Sámediggeráđđi Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
