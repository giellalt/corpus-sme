<document xml:lang="sme" id="no_id"><header><title>Raporta ja webinára nuortalašgiela dili birra Norgga beale Sámis  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>317</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/rapport-og-webinar-om-situasjon-for-skoltesamisk-pa-norsk-side-av-sapmi.13675.aspx?sprak=12</origFileName><parallel_text xml:lang="nob" location="rapport_og_webinar_om_situasjon_for_skoltesamisk_pa_norsk_side_av_sapmi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Raporta ja webinára nuortalašgiela dili birra Norgga beale Sámis</p>
<p><em type="italic">Sámediggi almmuha njukčamánu 23. beaivvi raportta nuortalašgiela dili birra Norgga beale Sámis. Dán oktavuođas lágiduvvo rabas webinára seamma beaivvi. </em></p>
<p>Dutki Torkel Rasmussen lea Sámedikki ovddas čađahan čielggadeami nuortalašgiela dili birra Norggas. Raporta addá oppalašgova nuortalašgiela geavaheddjiin. Nuortalašgiella lea čielggadeami mielde duođalaččat áitojuvvon giella Norggas, muhto dat lea ain ealli giella.</p>
<p type="title">Vuođđun giellaealáskahttimii</p>
<p>Sámediggeráđđi Mikkel Eskil Mikkelsen (NSR) oaivvilda ahte dát čielggadeapmi addá Sámediggái dehálaš vuođđodieđuid nuortalašgiela dili ja dan ealáskahttima ektui, ja oppalašgova dain bargguin mat leat dássážii dahkkon nuortalašgiela ektui. Sámedikki vásáhusaid mielde giellaealáskahttin ferte vuolgit álbmogis jus dat galgá lihkostuvvat.</p>
<p>– Vuosttaš lávki dán barggus lea juohkit álbmogii dieđuid čielggadeami bohtosiin, vai álbmot beassá álggu rájes leat mielde dihkkádeamen luotta viidásit. Dalle lea buoret doaivva lihkostuvvat giellaealáskahttimiin, dadjá Mikkelsen, gii rahpá ja jođiha webinára.</p>
<p type="title">Sámediggeráđđi Mikkel Eskil Mikkelsen (NSR)Kenneth HættaGiellamolsun ollen guhkás Norgga beale</p>
<p>Giellamolsun lea čielggadeami mielde ollen guhkás Norgga beale Sámis. Informánttat lohket iežaset gártat guorrat ovtta gitta golbma sohkabuolvva maŋos ovdalgo gávdnet iežaset máttuin nuortalašgielagiid.</p>
<p>Dat ii goitge mearkkaš dan ahte giela ii leat vejolaš ealáskahttit. Mátta-Várjjagis gávdnojit čielggadeami mielde birrasii 10-12 nuortalašgiela hálli. Muhtumat sis hállet nuortalašgiela mánáidasaset. Dát lea Mikkelsena mielas illudahtti gullat <em type="italic">. </em></p>
<p>Čielggadeami mielde rájá nuppe bealde, Suomas, leat sullii 300 nuortalašgiela hálli. Suoma bealde leat muhtun ráje oahppomateriálat nuortalašgillii, ja oahppoásahusat mat fállet oahpu nuortalašgielas.</p>
<p>– Dát lea nuortalašgiela ealáskahttima dáfus hui buorre. Lea dárbu lagas ovttasbargui riikkarájáid rastá giellaealáskahttima oktavuođas, oaivvilda Mikkelsen.</p>
<p type="title">Oassi Giellaloktemis</p>
<p>Sámedikki dievasčoahkkin dohkkehii juovlamánus 2018 <em type="italic">Giellalokten - Sámedikki strategiijat sámegielaid várás </em>. Giellaloktema oktavuođas Sámediggi galgá kártet ubmi-, bihtán- ja nuortalašgiela dili, ja árvvoštallat makkár resurssat sáhttet lasihit dáid gielaid geavaheami. </p>
<p>Raporta nuortalašgiela dili birra Norgga beale Sámis almmuhuvvo Sámedikki neahttasiidduin njukčamánu 23. beaivvi dii. 12. Webinára lágiduvvo seamma beaivvi dii. 17, mas dutki Torkel Rasmussen ovdanbuktá álbmogii čielggadeami bohtosiid.</p>
<p><em type="italic">Gulahallanolmmo </em><em type="italic">š: Sámediggeráđđi Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
