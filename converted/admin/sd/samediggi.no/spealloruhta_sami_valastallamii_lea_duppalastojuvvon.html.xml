<document xml:lang="sme" id="no_id"><header><title>Spealloruhta sámi valáštallamii lea duppalastojuvvon - Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>260</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/spealloruhta-sami-valastallamii-lea-duppalastojuvvon.25910.aspx</origFileName><parallel_text xml:lang="nob" location="spillemidler_til_samisk_idrett_er_fordoblet.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Spealloruhta sámi valáštallamii lea duppalastojuvvon</p>
<p><em type="italic">Go leat juohkán Norsk Tipping AS diimmá speallanjagi badjelbáhcaga dán jagi valáštallandoaimmaide, juoga maid ráđđehus stáhtaráđis mearridii miessemánu 5. beaivvi 2023, de leat juolludan 3 miljovnna ruvnno sámi valáštallamii. Dát lea 1,5 miljovnna ruvnno eanet go 2022:s. </em></p>
<p><em type="italic">– Sámediggi lea ovttas Sámi Valáštallan Lihtuin (SVL) oainnusin dahkan dárbbu nannet sámi valáštallama ja viiddidit definišuvnna mii dat lea ságastallamiin Kultur- ja dásseárvodepartemeanttain. Lassánan spealloruhta lea hui buorre ja addá ovdánanvejolašvuođaid sámi valáštallamii, dadjá sámediggeráđđi Maja Kristine Jåma (NSR). </em></p>
<p>Doarjja sirdojuvvo Sámediggái, mas lea ovddasvástádus spealloruđaid viidáset juohkimii.</p>
<p>Sámi valáštallan oažžu dál ekonomalaš doarjaga Sámedikkis goavdeorganisašuvnna Sámi Valáštallan Lihtu (SVL) bokte. SVL:s leat golbma vuollásaš sierralihtu:</p>
<list><p type="listitem">Čuoigan, viehkan ja njoarostan Lihttu</p>
<p type="listitem">Sámi Heargevuodjin Lihttu</p>
<p type="listitem">FA Sápmi</p>
</list><p><em type="italic">– SVL ja Sámedikki gaskasaš valáštallanšiehtadus, mii sisttisdoallá strategiijaid nannet sámi valáštallama, vuolláičállojuvvui easka ovdalaš juovllaid, ja lean ilus go ovttasbarggus juo leat bohtosat, dadjá Jåma. </em>  </p>
<p>Sámediggi ja SVL leat 2023 spealloruđa ohcamušas ákkastallan ahte doarjaga ulbmil galggašii viiddiduvvot ja rievdaduvvot. Dán dihte lea doarjaga ulbmil dán rievdaduvvon nu ahte dál galgá <span type="quote">«doalahit ja viidásetovdánahttit sámi valáštallama oassin sámi kultuvrras, gielas ja identitehtas»</span>. Doarjja Kultur- ja dásseárvodepartemeanttas sáhttá dan dihte addot eanet valáštallamiidda mat sáhttet leat mielde doalahit sámi kultuvrra, giela ja identitehta.</p>
<p>Dasa lassin lea okta mihttu ahte ruđat galget váikkuhit dasa ahte šaddá eanet valáštallan ja fysalaš aktivitehta álbmogis. Doarjja galgá ovddemus geavahuvvot doaimmaide mánáide (6-12 jahkásaččaide) ja nuoraide (13-19 jahkásaččaide).</p>
<p><em type="italic">– Sámi valáštallan lea dehálaš máŋgga ládje. Erenoamážit mánáide ja nuoraide, go dat lea mielde hukseme searvevuođa ja gullevašvuođa, ja dat lea dehálaš giella- ja identitehtaperspektiivvas, dadjá Jåma.   </em></p>
</body></document>
