<document xml:lang="sme" id="no_id"><header><title>29,1 miljovnna ruvnno sámi oahpponeavvoovdánahttimii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>390</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/29-1-millioner-kroner-til-samisk-laremiddelutvikling.16502.aspx?sprak=12</origFileName><parallel_text xml:lang="nob" location="29_1_millioner_kroner_til_samisk_laeremiddelutvikling.html"/><parallel_text xml:lang="sma" location="29_1_millijovnh_kravnah_saemien_learoevierhtieevtiedaemman.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">29,1 miljovnna ruvnno sámi oahpponeavvoovdánahttimii</p>
<p><em type="italic">Sámediggeráđđi lea juolludan doarjagiid sámi oahpponeavvuid ovdánahttimii mat vuhtiiváldet ođđa oahppoplána áigumušaid. Stuorámus doarjjaoassi lea addon sámegiel fágaid oahpahussii ja oahpponeavvuide mat gokčet fágaidrasttideaddji fáttáid. </em></p>
<p>Sámediggi lea dán jagi vuoruhan oahpponeavvuid sámegiellafágaide, davvi-, julev- ja lullisámegielaide. Erenoamážit heivehuvvon oahpponeavvuin leat vuoruhan fágaid sámegiella, servodatmáhttu ja servodatfága. Dasa lassin lea vuoruhan oahpponeavvuid dáin fágaidrasttideaddji fáttáin: Álbmotdearvvašvuohta ja eallimis birgen, ja Demokratiija ja mielborgárvuohta. Earret fágaid, de lea Sámediggi vuoruhan digitála oahpponeavvuid ja oahpponeavvuid mat gárvánit jođánit.</p>
<p>Dás oainnát buot juolludemiid oahpponeavvuide 2021</p>
<p>Ollislaš doarjjasupmi lea juhkkojuvvon ná: 33 proseantta doarjagis manná oahpponeavvuide mat galget ráhkaduvvot golmma sámegillii. 32 proseantta doarjagis manná davvisámegiel, 20 proseantta julevsámegiel ja 15 proseantta lullisámegiel oahpponeavvuide.</p>
<p>– Mii leat buori muddui ollašuhttán min 2021 áigumušaid, dadjá sámediggeráđđi Mikkel Eskil Mikkelsen (NSR), gii lea movttet go Sámediggi oaččui olu buriid ohcamušaid main lea ulbmil nannet ja ovddidit sámegiela ja sámi oahpahusa boahtteáiggi.</p>
<p type="title">Ilus doarjagiin julevsámegiel oahpponevvui</p>
<p>Mikkel Eskil Mikkelsen (NSR)     Sámediggi lea dorjon čieža oahpponeavvoprošeavtta sámegiella vuosttaš- ja nubbingiellan fágii, davvi-, julev- ja lullisámegielas. Dasa lassin leat dorjon julevsámegiel luonddufága oahpponeavvu 1.- 4. jahkecehkiide. Sámediggeráđđi Mikkelsen lea ilus go lei vejolašvuohta doarjut jorgaleami julevsámegillii.</p>
<p>– Lea stuora dárbu julevsámegiel oahpponeavvuide buot dásiin, sihke vuosttaš- ja nubbingielat, ja lea dárbu ahte gávdnojit oahpponeavvut mat huksejit ja nannejit ohppiide buori vuođu doahpagiin ja gielas. Stuora ovdamunni prošeavttas lea ahte prošeakta lea vuolggahuvvon julevsámi skuvlaárgabeaivvi dárbbuid vuođul ja prošektii leat čadnon oahpaheaddjit julevsámi guovllus.</p>
<p>Dán jagi juolludemiin lea Sámediggi maiddai dorjon vihtta prošeavtta mat gokčet Sámedikki vuoruhuvvon fágaidrasttideaddji fáttáid, ja dat ráhkaduvvojit golmma sámegillii. Dát prošeavttat fátmmastit viidát, olles vuođđoskuvlla ja joatkkaoahpahusa. Dasa lassin sáhttet muhtin oahppomateriálat maid geavahuvvot mánáidgárddiin. Fágaidrasttideaddji fáttat leat ođđa oasit oahppoplánaid bajitdásis.</p>
<p type="title">Hástalusat</p>
<p>Sámediggi lea maid juolludan doarjaga guovtti erenoamážit heivehuvvon oahpponevvui. Sámediggi lea maŋemus jagiid ožžon unnán ohcamiid erenoamážit heivehuvvon oahpponeavvuid ráhkadeapmái.</p>
<p>– Dát lea hástalus maid Sámediggi berre čuovvulit Statpedain/Sámi earenoamášpedagogalaš doarjalusain, ja geahčadit movt galgá láhčit dili vai buorrána oahpponeavvoráhkadeapmi dan ohppiidjovkui, dadjá Mikkelsen.</p>
<p>Sámediggi lea dán jagi ohcanvuđot doarjjajuolludeamis čuovvulan Sámedikki oahpponeavvoráhkadeami doaibmaplána, ja dađi bahábut oaidnit ahte eai álo boađe ohcamušat buot fágaide maid Sámediggi lea vuoruhan.</p>
<p>– Doaibmaplána galgá dal ođastuvvot dárbbuid mielde, ja de lea dehálaš bargu gulahallat geavaheddjiiguin makkár dárbbut leat ja makkár fágaide ovddemus ferte vuoruhit doarjaga boahtteáiggis, dadjá Mikkelsen.</p>
<p><em type="italic">Jearahallama addá sámediggeráđđi Mikkel Eskil Mikkelsen (NSR), +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
