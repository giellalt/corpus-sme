<document xml:lang="sme" id="no_id"><header><title>Sámedikki 2022 bušeahtta – Sámi báikegottiid bušeahtta - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>289</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingsbudsjettet-2022-et-budsjett-for-samiske-lokalsamfunn.17506.aspx?sprak=12</origFileName><parallel_text xml:lang="nob" location="sametingsbudsjettet_2022_-_et_budsjett_for_samiske_lokalsamfunn.html"/><parallel_text xml:lang="sma" location="saemiedigkiebudsjedte_2022_-_budsjedte_saemien_voenges_seabradahkide.html"/><parallel_text xml:lang="smj" location="samedikkebudsjaehtta_2022_-_budsjaehtta_same_lagosbajkijda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki 2022 bušeahtta – Sámi báikegottiid bušeahtta</p>
<p>Sámediggeráđđi lea dál buktán 2022 bušeahttaárvalusa. Bušeahttarámma lea lassánan 2,9 % diimmá rájes, muhto go merkejuvvon ruđat leat sirrejuvvon, de lea Sámediggi ožžon dušše 8,66 miljovnna ruvnno (1,6 %) buhtadusa haddegoargŋuma ovddas. Sámediggeráđđi evttoha ahte buohkat geat ožžot njuolggodoarjaga Sámedikkis dattege galget oažžut buhtadusa haddegoargŋuma ovddas mii lea 2,4 %.</p>
<p>-Lea dehálaš ahte sámi institušuvnnat ja organisašuvnnat mat eai birge Sámedikki doarjaga haga eai gillá stádabušeahtta váilevaš ruhtadeami dihte, ja lean ilus go sáhttit sihkkarastit haddegoargŋuma buohkaide, dadjá sámediggeráđđi Runar Myrnes Balto. Biennáš Elle Elle Eliasa Runar    Árvu/Sámediggi</p>
<p>Stuorimus bušeahttaáŋgiruššan boahtte jagi lea 4,3 miljovnna ruvnno lassáneapmi ealáhusaide. Dá lea oassi Dieđ. Sd.37 (2020-2021) čuovvoleamis Sámi giella, kultuvra ja servvodateallin – Ealáhusvuođđu ealli sámi báikegoddái.</p>
<p>-Áŋgiruššan ealáhusaide lea áŋgiruššan sámi báikegottiide, gosa áinnas dárbbahivččiimet sisafárrema. Dat lea guovddáš mihttomearri ođđa sámediggeráđđái mii čuovvu politihkalaš ovttasbargojulggaštusa <span type="quote">“Beaiveálgu-julggaštusa”</span>, dadjá Myrnes Balto.</p>
<p>Sámediggeráđđi evttoha máŋggaid sámi institušuvnnaide lassáneami. Saemien Sijte oažžu 7,3 miljovnna ruvnno merkejuvvon lassáneami mii galgá gokčat ođđa vistti viessoláiggu. Beaivváš Sámi Našunálateáhter oažžu 500 000 ruvdnosaš lassáneami, ja evttohuvvo addit njuolggodoarjaga Stormen giellaguovddážii ja Árborde giellaguovddážii boahtte jagi rájes.</p>
<p>Bušeahttaárvalusas nannejuvvo Sámedikki hálddahus badjelaš guvttiin miljovnna ruvnnuin. Sámedikki politihkalaš joavkkuide evttohuvvo miljovnna lassáneami ja 650 000 ru addo dievasčoahkkima jođihangoddái geahčadit mot 2021 válggat doaimmahuvvo. Dasa lassin evttohuvvo miljovnna ruvnno liige politihkalaš ráđđeaddái, mii lea oassi stuoradiggedieđáhusa politihkalaš čuovvoleamis ealli sámi báikegottiid birra.</p>
<p>-Beaiveálgu-ráđđi lea lohpidan nannet Sámedikki, nu ahte sáhttá veahkehit sámi servvodaga vel eanet áššesurggiiguin. Áiggiid mielde lea áššiid lohku sturron jođáneappot go doaimmahannávccat. Danin háliida sámediggebušeahtta lasihit politihkalaš ja hálddahuslaš doaibmanávccaid, vai sáhttá oasálastit nu olu proseassain go vejolaš boahtte njeallje jagi. Go nannet joavkkuid de nannet maid opposišuvnna bargoeavttuid, dadjá sámediggeráđđi Runar Myrnes Balto.</p>
<p><em type="italic">Sámediggeráđđi bušeahttaárvalusa 2022 . </em></p>
</body></document>
