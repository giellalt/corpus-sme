<document xml:lang="sme" id="no_id"><header><title>Sámi álbmotbeaivi ja našuvnnalaš dovdomearkkat - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>532</wordcount><conversion_status type="standard"/><availability><free/></availability><multilingual/><origFileName>https://sametinget.no/om-sametinget/nasjonaldag-og-nasjonale-symboler/?sprak=12</origFileName><parallel_text xml:lang="nob" location="nasjonaldag_og_nasjonale_symboler.html"/><parallel_text xml:lang="sma" location="aalmegebiejjie_jih_nasjonaale_symbovlh.html"/><parallel_text xml:lang="smj" location="samij_almmukbiejvve_ja_nasjavnalasj_dabddomerka.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámi álbmotbeaivi ja našuvnnalaš dovdomearkkat</p>
<p><em type="italic">Guovvamánu 6. beaivvi lea sámi álbmotbeaivi.  Beaivi čalmmustahttojuvvo vuosttaš sámi riikkačoahkkima muitun, mii lei Metodistagirkus Troanddimis 1917:s. </em></p>
<p>Guovvamánu 6. beaivvi lea virggálaš leavgabeaivi Norggas. Ollu dáhpáhusat ja govastagat čatnasit dán beaivái. Sámediggeráđđi čalmmustahttá beaivvi go lea mielde doaluin miehtá riikka. Vuolimusas dán siiddus leat ávkkálaš leaŋkkat mat addet eanet dieđuid álbmotbeaivvi birra.</p>
<p>Beaivi čalmmustahttojuvvo vuosttaš sámi riikkačoahkkima muitun mii dollojuvvui Metodistagirkus Troanddimis 1917:s. Lei vuosttaš gearddi go sápmelaččat ledje čoahkkanan bargat oktasaš sámi áššiiguin rastá nationálastáhta riikkarájiid. Beaivi ávvuduvvui vuosttaš geardde 1993:s.</p>
<p type="title">Sátnegirjjáš</p>
<p>Sámedikki giellakampánja <span type="quote">"Sámás mánáin"</span> oktavuođas lea almmuhuvvon sátnegirjjáš mas leat árgabeai sánit ja dajaldagat sihke davvi-, lulli- ja julevsámegillii.</p>
<p>Viečča sátnegirjjáža - báhkogirjásj - baakoegærjetje - samisk lommeparlør</p>
<p type="title">Applikašuvnnat</p>
<p>Sámediggi lea ráhkadan applikašuvnna <em type="italic">10/20 bágo </em>, mas ulbmil lea oahpahit buot mánáidgárdemánáide ja vuođđoskuvlaohppiide 10 ja 20 sáni sámegielaide. Applikašuvdna lea davvi-, julev- ja lullisámegillii, ja das leat sihke govat ja jietnafiillat. Appa <span type="quote">«10/20 bágo»</span> sáhttá nuvttá viežžat App Store:s ja Google play:s. </p>
<p>Sámediggi lea maid ráhkadan sátnegirjjáš-applikašuvnna man namma lea <em type="italic">Saemesth! </em>Dát sátnegirjjáš lea oaivvilduvvon somás bovdehussan sámástit vuosttaš deaivvadeamis, árgabeaivvis ja feasttas. Appa <span type="quote">«Saemesth!»</span>sáhttá nuvttá viežžat App Store:s ja Google play:s. </p>
<p type="title">Sámi leavga</p>
<p>Deaŧalaš govastat guovvamánu 6. b. ávvudeamis lea leavga. Sámi leavga lea buot sápmelaččaid oktasaš leavga, beroškeahttá das guđe riikkas sii orošit. Leavgga dohkkehii 13. Davviriikkalaš sámekonferánsa Åres, Ruoŧas, borgemánu 15. b. 1986:s, ja dan lea hábmen sámi dáiddár Astrid Båhl Ivgubađas Romssas.</p>
<p>Váldofáddá lea vižžojuvvon meavrresgáris ja lullisámi Anders Fjellner divttas <span type="quote">«Paiven parneh»</span> (<span type="quote">«Beaivvi bártnit»</span>). Dán divttas govvida Fjellner sápmelaččaid beaivvi bárdnin. Leavgga gierdu govvida beaivváža ja mánu. Duogáš (rukses, alit, ruoná, fiskat) leat dušše definerejuvvon sámi ivdnin (mat leat dat dábáleamos ivnnit gávttiin). Leat iešguđetlágan oaivilat maid dat govvidit ja danne dat ii leat dás čielggaduvvon dađi eanet.</p>
<p>Sámi leavga dohkkehuvvui 2003:s Norggas virggálaččat daid rievdadusaid bokte mat dahkkojuvvojedje Sámelágas ja Lágas levgema birra gieldda almmolaš visttiin. Stuorradiggi fápmudii seammás Sámedikki mearridit láhkaásahusaid leavgga geavaheami birra. Sámediggi dohkkehii dan miessemánu 27. b. 2004:s. Leavggas lea virggálaš stáhtus, muhto dat ii leat dakkár nationálaleavga mii álbmotrievttálaččat ja stáhtarievttálaččat ovddasta gonagasriikka Norgga.</p>
<p>Loga njuolggadusaid sámi leavgga geavaheami birra</p>
<p>Dieđut sámi leavgga ivnniid ja dimenšuvnnaid birra</p>
<p>Geahča NRK-video: Hva betyr det samiske flagget?</p>
<p>Loga: Láhka levgema birra gieldda almmolaš visttiin</p>
<p type="title">Sámi álbmotlávlla ja sámi álbmotluohti</p>
<p>Davviriikkalaš Sámekonferánsa (Sámiráđđi) Åres dohkkehii 1986 ahte Sámi soga lávlla galgá leat sápmelaččaid almmolaš álbmotlávlla. 1906:s čálii mearrásápmelaš Isak Saba (1875-1921) sániid lávlagii. Son lei oahpaheaddji ja girkočuojaheaddji ja lei riegádan Unjárggas Davvi-Norggas. Isak Saba lei vuosttaš sápmelaš guhte válljejuvvui Norgga Stuoradiggái. Nuohta lea Arne Sørlie ráhkadan.</p>
<p>Sámiid 22. konferánsa Váhtjeris/Jielleváris 2022:s mearridii nammadit <span type="quote">“Sámieatnan duoddariid”</span> sámi álbmotluohtin, sámi álbmotlávlaga Sámi soga lávlaga lassin. Suoma-sámi čálli, musihkkár ja dáiddár Nils-Aslak <span type="quote">“Áillohaš”</span> Valkeapääs bijai luođi 70-logus.</p>
<p>Sámi parlamentáralaš ráđi ja Sámiráđi oktasaš lávdegoddi sámi čearddalaš dovddaldagaide lea čohkken ovtta dokumentii Sámi soga lávlaga ja sámi álbmotluođi teavsttaid máŋgga gillii.</p>
<p>Viečča Sámi Soga Lávlaga ja Sámieatnan Duoddariid teavstta máŋgga gillii</p>
<p type="title">Eanet dieđut</p>
<list><p type="listitem">Store norske leksikon: Samer</p>
<p type="listitem">Store norske leksikon: Samenes nasjonaldag</p>
<p type="listitem">Store norske leksikon: Samenes nasjonalsang</p>
<p type="listitem">Store norske leksikon: Det samiske flagget</p>
<p type="listitem">Gáldu video: Vi er samer</p>
<p type="listitem">Loga Lovdata-siidduin: Forskrift om bruk av det samiske flagget</p>
<p type="listitem">Loga Lovdata-siidduin: Ot.prp. 34 (2002-2003) Om lov om endring i samelova m.m.</p>
</list></body></document>
