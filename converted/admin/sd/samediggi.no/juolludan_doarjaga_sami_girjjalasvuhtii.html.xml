<document xml:lang="sme" id="no_id"><header><title>Juolludan doarjaga sámi girjjálašvuhtii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>362</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tildelt-stotte-til-samisk-litteratur.18871.aspx?sprak=12</origFileName><parallel_text xml:lang="nob" location="tildelt_stotte_til_samisk_litteratur.html"/><parallel_text xml:lang="sma" location="joekedamme_daarjoe_saemien_lidteratuvrese.html"/><parallel_text xml:lang="smj" location="juolloduvvam_doarjja_same_girjalasjvuohtaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Juolludan doarjaga sámi girjjálašvuhtii</p>
<p><em type="italic">Sámediggeráđđi juolluda 1 251 400 ruvnno sámi girjjálašvuođa almmuheapmái. Dán háve lea ođđa sámi girječálli sin searvvis guđet ožžot doarjaga. </em></p>
<p>Geahča buot prošeavttaid mat leat ožžon girjjálašvuođadoarjaga 2021 čavčča</p>
<p>Sámediggeráđđi addá 200 000 ruvnno doarjjan lágádussii Forenkla forlag julevsámegiel girjji <span type="quote" xml:lang="smj">«Muv Divttasvuodna»</span> almmuheapmái, man Ronald Urheim lea čállán. Girjjis leat guokte guhkes essea mat govvidit girječálli ruovttubáikki Oarjjevuona sihke ovddeš ja dálá áiggis, ja dasa lassin das leat smiehttamušat suohkaniid ovttastahttimis ja mánnávuođamuittuin goabbat beale riikkaráji.</p>
<p>Girji lea čállojuvvon julevsámegillii ja dárogillii, ja das leat govat Urheima bajásšaddamis vai teaksta šaddá vel eallaseabbon.</p>
<p>Maja Kristine Jåma     – Gávdnojit unnán olbmot geat álgogiellan čállet julevsámegillii ja danne lea somá dákkár mánusa sáhttit doarjut, dadjá sámediggeráđđi Maja Kristine Jåma (NSR), geas sámediggeráđis lea ovddasvástádus kulturáššiin.</p>
<p type="title">Doarjja jorgalemiide</p>
<p>Sámedikki dievasčoahkkin vuoruhii 2021 reviderejuvvon bušeahtas girjjálašvuođa jorgaleami mánáid ja nuoraid váste girjjálašvuođaortnega bokte. Dán ohcanvuorus bohte olu ohcamat girjjiid jorgalemiid váste.</p>
<p>Tjihkkom Almmudahka almmuhii diibmá Alice i eventyrland julevsámegillii ja dál áigu jorgalit <span type="quote" xml:lang="nob">«Gjennom speilet»</span> mii lea dan joatkka. Lágádus lea ožžon 95 000 ruvnno jorgalanbargui. Seamma lágádus maiddái lea ožžon 48 400 ruvnno klassihkkára <span type="quote" xml:lang="nno">«Den vesle tykke Janosch-boka»</span> jorgaleapmái julevsámegillii. Girji lea dovdoseamos namain <span type="quote" xml:lang="vep">«Panamaboka»</span>, ja girjjis leat golbma muitalusa unna guovžžaža ja unna tigeračča fearániid birra.</p>
<p>– Dađi bahábut leat unnán olbmot geat álgogiellan čállet čáppagirjjálašvuođa julevsámegillii ja danne mii dárbbašit jorgalemiid vai julevsámegiel girjjálašvuohta lassána ja vai girjehilduin lea válljenvárri. Lea movttiidahtti oaidnit go aktevrrat nu go Tjihkkom Almmudahka jorgališgohtet juste klassihkkáriid, dadjá Jåma.</p>
<p type="title" xml:lang="vep">Videofilmmat</p>
<p>Dasa lassin oažžu Trøndelága fylkkagirjerájus 250 000 ruvnno doarjaga joatkit barggu videofilmmaid ráhkadit main lohkkojit govvagirjjit ja illustrerejuvvon lullisámegiel mánáidgirjjit.</p>
<p>– Olu váhnemat leat jearahan eanet videoid ja jiena mánáidgirjjiide, nu ahte sihke smávva mánát ja sii geain ii leat lullisámegiella eatnigiellan besset gullat movt lullisámegiella jietnaduvvo. Lea gelddolaš joatkit prošeavttain maid boahtte jahkái, dadjá Jåma.</p>
<p>Dasa lassin galget eanet girjjit sihke báberhámis ja e-girjehámis jorgaluvvot lullisámegillii ja bihtánsámegillii.</p>
<p>– Trøndelága fylkagirjerájus lea bargan stuora barggu jorgalit girjjálašvuođa mánáide ja nuoraide lullisámegillii. Lea hui buorre oaidnit ahte sii jotket jorgalemiin lullisámegillii ja dasa lassin vel vuoruhit bihtánsámegillii jorgalit.</p>
<p><em type="italic">Gažaldagaide vástida ja jearahallama addá sámediggeráđđi Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
