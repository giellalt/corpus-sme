<document xml:lang="sme" id="no_id"><header><title>Stuorra beroštupmi registrerehit sámi kulturmuittuid - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>324</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stor-interesse-for-a-registrere-samiske-kulturminner.20160.aspx?sprak=12</origFileName><parallel_text xml:lang="nob" location="stor_interesse_for_a_registrere_samiske_kulturminner.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Stuorra beroštupmi registrerehit sámi kulturmuittuid</p>
<p><em type="bold">Sámediggeráđđi lea dán jagi juolludan oktiibuot 2,4 miljovnna kruvnnu kulturmuitoregistreremii ja máŋgga eará sámi kulturmuitoprošeavttaide 2022:s. Sámediggeráđđi Hans Ole Eira lea duhtavaš go lea ná stuorra beroštupmi dása ja maiddái go sámi kulturárbi áimmahuššo ja čalmmustahtto. </em></p>
<p>Hans Ole Eira    Árvu/Sametinget     Knut ja Toril Sivertsen Nordlánddas leaba ožžon ruđa registrerehit kulturmuittuid bihtánsámi guovllus. Doarjja geavahuvvo kulturmuittuid registreremat duottarguovlluin Báidára suohkanis, Raanen tjieltes, Meløy suohkanis, Saltdal suohkanis ja Bådåddjo suohkanis.</p>
<p>Árran julevsámi guovddáš lea ožžon doarjaga čohkkegoahtit máŋga dásis kulturmuittuid mat duođaštit sámi ássama Davvi-Sáltto suohkaniin. Sijti Jarnge - sámi kultuvra ja kulturguovddáš Árbordes, lea ožžon ruđa prošektii man gohčodit gilisápmelaččat Vefsnis.</p>
<p>– Dán guovllus lea ain nanu árbevierru ja diehtu boares sámi orrunsajiid birra. Árbevierromáhttu galgá čatnot historjjálaš gálduide, ja orrunsajiid duođaštit vai máhttu bissu ja gaskkustuvvo. Lea dehálaš duođaštit sápmelaččaid orrunsajiid dan guovllus go dáruiduhttin lei váikkuheaddjin, dadjá sámediggeráđđi Eira</p>
<p>Várdobáiki sámi guovddáš leat ožžon ruđa registrerehit márkosámi kulturmuittuid, ja njulget dálá registreremiid Stuoragiettis Giehtavuona suohkanis.</p>
<p>– Siskkit Romssas galget kulturmuittuid kártet Vuomajávrris. Oahppit Øverbygda ja Gárasavvona sámeskuvllas leat bovdejuvvon dán dehálaš bargui. Lea buorre ahte boahttevaš buolvvat ohppet vuohttit sámevuođa eatnamis, lohka Eira.</p>
<p>Olggut Romssas maid čađahit kulturmuitoregistreremat. Ráneš orohagas barget prošeavttain mainna duođaštit sullos dan girjás sámi historjjá. Trøndelága fylkkasuohkanii lea juolluduvvon ruhta báktedáidaga heiveheapmái Bølas Steinkjeras. Heiveheami mihttomearri lea ahte eambbosat galget beassat oaidnit dán báktedáiddasaji.</p>
<p>Máŋga vistegáhttenprošeavtta leat ožžo doarjaga kultursuodjaleapmái. Goađit, ja giehtaduoji máhttu mii dasa lea čatnon, lea guovddáš oassi sámi kulturárbbis. Lullisámi guvlui lea addon doarjja darfegoađi ceggemii Jonasvollenii, gaskkamuttu guovddášguovllu Riast/Hylling orohaga, Trøndelágas.</p>
<p>Deanu ja Várjjat-museasiida lea ges ožžon doarjaga goahtehuksenkursii. Nuorra duojárat galget oažžut praktihkalaš álgooahpaheami goahtehuksemis nu ahte giehtaduodji sáhttá joatkašuvvat. Midt-Troms Museum vuođđudus, Báhccavuona suohkanis, oažžu doarjaga duođaštit sámi fanasárbevieruid.</p>
<p>– Odne ii gávdno makkárge sámi fatnasiid ollislaš geahčastat, nu ahte prošeakta sáhttá šaddat dehálaš oassi sámi fanasárbbi hálddašeamis, loahpaha Eira.</p>
<p><em type="italic">Jearahallama addá ja gažaldagaid vástida sámediggeráđđi Hans Ole Eira (GB), +47 918 61 471, dahje e-poasta </em><em type="italic">hans.ole.eira@samediggi.no </em></p>
</body></document>
