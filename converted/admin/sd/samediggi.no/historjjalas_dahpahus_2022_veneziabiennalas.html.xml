<document xml:lang="sme" id="no_id"><header><title>Historjjálaš dáhpáhus 2022 Veneziabiennálas - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>525</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/historisk-begivenhet-i-veneziabiennalen-2022.20190.aspx?sprak=12</origFileName><parallel_text xml:lang="nob" location="historisk_begivenhet_i_veneziabiennalen_2022_.html"/><parallel_text xml:lang="smj" location="histavralasj_dahpadus_veneziabiennalenin_2022.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Historjjálaš dáhpáhus 2022 Veneziabiennálas</p>
<p><em type="italic">Vuosttaš geardde ovddastit dušše sámi dáiddárat nationála paviljonga Veneziabiennálas, ja vuosttaš geardde dohkkehuvvojit sápmelaččat našuvdnan paviljongas. – Lean hui rámis go OCA ja sámi kuráhtorat ja dáiddárat dál ovddastuvvojit Veneziabiennálas, ovtta máilmmi deháleamos dáiddaarenain, dadjá sámediggepresideanta Silje Karine Muotka (NSR). </em>Sámi dáidda 2019 Veneziabiennálas    Åse M.P. Pulk, Sámediggi    </p>
<p>Sámi dáiddárat Pauliina Feodoroff, Máret Ánne Sara ja Anders Sunna, suoma, norgga ja ruoŧabeale Sámis, galget nuppástuhttit davviriikkalaš paviljonga sámi paviljongan 59. dáiddabiennála Venezias 2022.</p>
<p>Nuppástuhttin sámi paviljongii duođašta ahte sámiin lea riekti iešstivrejupmái iežas ruovtturiikkas, ja nu deattuhit ge dáiddárat sin gaskavuođa ruovtturiikii, Sápmái. Dáiddárat guorahallet gažaldagaid maid olu sápmelaččat ja eará álgoálbmogat smihttet iešmearrideami birra, identitehta, dálkkádatrievdama, eatnamiidda ja čáziide rievtti ja vuovddehuhttima birra.</p>
<p type="title">Silje Karine MuotkaRámis presideanta</p>
<p>Sámi parlamentáralaš ráđđi ja Office for Contemporary Art Norway (OCA) leat sámi paviljonga rahpama lágideaddjit Veneziabiennálas cuoŋománu 21. beaivvi. Sámediggepresideanta ja Sámi Parlamentáralaš Ráđi dálá presideanta, Silje Karine Muotka doallá sáhkavuoru. Norgga Sámedikkis oassálastiba maid sámediggeráđđi Maja Kristine Jåma ja dievasčoahkkinjođiheaddji Tom Sottinen. Suoma sámediggepresideanta Tuomas Aslak Juuso ja Ruoŧa sámediggepresideanta Håkan Jonsson maid oasálastiba rahpamis.</p>
<p>– Min mihttu lea ahte stuorimus dáiddaásahusat maid čájehišgohtet sámi dáidaga oassin dáiddačoakkálmasain maid čájehit stuora olmmošjoavkkuide, dadjá sámediggepresideanta Muotka.</p>
<p>Čájáhusa <em type="italic">The Sámi Pavilion </em>lea organiseren joavku mas leat mielde sámi dutki Liisa-Rávná Finbog, sámi luonddugoziheaddji ja duojár Beaska Niillas ja OCA direktevra Katya García-Antón, oktan vehkiiguin Martina Petrelli, Liv Brissach ja Raisa Porsanger. OCA lea davviriikkalaš 2022 paviljonga váldobarggaheaddji. </p>
<p type="title">Dronnet rahpá sámi paviljonga</p>
<p>Dronnet Sonja rahpá sámi paviljonga cuoŋománu 21. beaivvi Venezias. Dronnet lea maid mielde paviljonga rahpandoaluin seamma eahkeda, man Sámi parlamentáralaš ráđđi ja OCA lágideaba.</p>
<p>Artisttat Emil Kárlsen ja Hildá Länsman &amp; Lávre oasálastet musihkalaš guoimmuhemiin rahpandoaluin, ja dat lea ovttasbargu Riddu Riđđu-festiválain.</p>
<p type="title">Garra signála sámi dáiddamusea birra</p>
<p>Máŋggat sámi dáiddaásahusa ja sámi institušuvnna oasálastet dán historjjálaš dáhpáhusas, earret eará Sámeráđđi, Sámi dáiddársearvi (SDS) ja Sámi guovddáš dálááiggedáidda (SDG), ja dasto vel RiddoDuottarMuseat (RDM), mii lea bargame ođđa sámi dáiddamusea huksemiin.</p>
<p>– Min mielas lea dá garra signála dasa ahte lea áigi ahte sámi dáiddamusea huksejuvvo, vai sámi dáidda lea olámuttus sámiide ja muđui earáide maid, dadjá sámediggepresideanta.</p>
<p type="title">Sámi dáidda maid váldočájáhusas</p>
<p>Lassin sámi paviljongii, de čájehuvvo sámi dáidda maid Veneziabiennála váldočájáhusas <em type="italic">The Milk of Dreams </em>, mii čohkke eanet go 200 dáiddára 58 riikkas. </p>
<p>Váldočájáhussii leat válljen sámi dáiddáriid Britta Marakatt-Labba ja Aage Gaup-rohki dáidagiid. Britta Marakatt-Labba lea tekstiiladáiddár, málejeaddji ja grafihkkár. Aage Gaup lei bázzedahkki, govvadáiddár ja grafihkkár. Son jámii diibmá, 78 jagi boarisin.</p>
<p>Dronnet Sonja oažžu maid ofelastima váldočájáhusas go fitná Venezias.</p>
<p type="title" xml:lang="som">Aabaakwad</p>
<p>Oassin sámi paviljonga viiddiduvvon prográmmas lágiduvvo <em type="italic">aabaakwad </em>nammasaš dáhpáhus Venezias cuoŋománu 22. beaivvi. <em type="italic">Aabaakwad </em>lea eamiálbmotdáiddáriid, kuráhtoriid ja jurddašeddjiid riikkaidgaskasaš čoagganeapmi, ja dáiddáriin ja kuráhtoriin sámi paviljongas lea guovddáš rolla dás. <em type="italic">Aabaakwad </em>vuođđudeaddji Wanda Nanibush lea, ovttas Brook Andrewain, riikkaidgaskasaš ráđđeaddi sámi paviljongii. </p>
<p>Golmma sámedikki presideanttat rahpet <em type="italic">aabaakwad </em>bearjadaga cuoŋománu 22. beaivvi. </p>
<p>59. dáiddabiennála Venezias 2022 lea rabas gehččiide cuoŋománu 23. beaivvi rájes gitta skábmamánu 27. beaivvi rádjái.</p>
<p><em type="italic">Loga eanet sámi paviljonga birra dás: </em><em type="italic">https://oca.no/thesamipavilion </em><em type="italic">Loga eanet aabaakwad birra dás: </em><em type="italic">https://aabaakwad.com/homepage/ </em><em type="italic">Loga eanet Veneziabiennála birra dás: </em><em type="italic">https://www.labiennale.org/en </em></p>
<p><em type="italic">Gažaldagaid dahje jearahallama addá sámediggepresideanta Silje Karine Muotka, </em><em type="italic">silje.karine.muotka@samediggi.no </em><em type="italic">ja/dahje </em><em type="italic">sámediggeráđđi Maja Kristine Jåma (NSR), +47 472 42 366, </em><em type="italic">maja.kristine.jama@samediggi.no </em>Venezia     </p>
</body></document>
