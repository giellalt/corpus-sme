<document xml:lang="sme" id="no_id"><header><title>Sámediggi doarju doaimmaid nannet sámegielaid - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>141</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/stotte-til-sprakinitiativer.34427.aspx?sprak=12</origFileName><parallel_text xml:lang="nob" location="stotte_til_sprakinitiativer.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggi doarju doaimmaid nannet sámegielaid</p>
<p><em type="italic">Sámediggi lea juolludan 300 000 ruvnno NordSalten Avis AS:ii ja 200 000 ruvnno Birgon ja biras sámiid searvái. </em> </p>
<p>NordSalten Avis oažžu doarjaga ovddidit visuála mediafálaldaga julevsámegillii, mii lea oaivvilduvvon nuorra ulbmiljovkui.</p>
<p>– Lea buorre go sáhttit doarjut prošeavtta mii sihke lasiha sámi journalisttaid gelbbolašvuođa digitála sisdoalus ja addá midjiide ođđa váillahuvvon mediafálaldaga julevsámegillii, dadjá sámediggeráđđi Mikkel Eskil Mikkelsen (NSR).</p>
<p>Doarjja juolluduvvo Sierra gielladoaimmat lulli-, ubmi-, bihtán-, julev-, nuortalaš ja márkosámi guovlluide doarjjaortnega bokte.</p>
<p type="title">Giellakursa Bergenis</p>
<p>Birgon sámiid searvi oažžu doarjaga lágidit sámegielkurssa rávisolbmuide. Kursa lea ovddeš kurssaid joatkka ja čuovvu seamma oahppoplána go Sámi allaskuvlla SAAL2 kursa.</p>
<p>– Lea dehálaš ahte sii geat leat čađahan vuosttaš oasi sámegielkurssas besset joatkit giellaoahpahusain. Dát addá sidjiide vejolašvuođa ovdánit viidáseappot alit dássái, ja dat váikkuha dasa ahte sámegiel geavaheddjiid lohku lassána, lohká Mikkelsen (NSR).</p>
<p>Doarjja juolluduvvo Giellaovddidandoaimmat doarjjaortnega bokte.</p>
</body></document>
