<document xml:lang="sme" id="no_id"><header><title>Kronihkka: Vejolašvuohta mii manná duššás  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>542</wordcount><conversion_status type="standard"/><availability><free/></availability><multilingual/><origFileName>https://sametinget.no/politihke/kronihkh-jih-lohkijetjaalegh/kronikk-en-forspilt-mulighet.33952.aspx?sprak=12</origFileName><parallel_text xml:lang="nob" location="kronikk:_en_forspilt_mulighet_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Kronihkka: Vejolašvuohta mii manná duššás</p>
<p><em type="italic">Kronihkkačálli: Sámediggeráđđi Maja Kristine Jåma (NSR). </em></p>
<p>Dihtet go ahte ON luonddupanela lea cealkán ahte buoremusat suodjaluvvon eatnamat máilmmis leat dat maid álgoálbmogat hálddašit? Lea balddihahtti man viidát šattut, eallit ja earenoamáš eatnamat billahuvvet ja jávket. Dasa leat ollu sivat ja daid leat olbmot dagahan.</p>
<p>Ollugat suorganedje dalle go TV-ráidu Oppsynsmannen čájehuvvui. NRK lea kárten ahte 44000 areálasisabahkkendáhpáhusa duohken viđa jagis leat industriija, infrastruktuvra, viessohuksemat ja earenoamážit bartahuksemat. Dat dáhpáhuvvet dan seammás go mii diehtit ahte Norggas leat 2752 ealle-, šaddo-, guoppar- ja divrešlája rukseslisttus go leat áitatvuložat.</p>
<p>Danne ledje stuora vuordámušat go ráđđehus bearjadaga ovdanbuvttii doaibmaplána luondduvalljivuođa várás, man namma <span type="quote" xml:lang="nob">«Bærekraftig bruk og bevaring av natur»</span> boktá vuordámušaid. Doaivva das ahte ráđđehus váldá duođalažžan dán roasu, jođánit jávkkai galbma biekka mielde. Earenoamážit suorggaha go dan plána bajit prinsihpat leat dan birra ahte galgá láhčit eambbo saji areálasisabahkkemiidda ja elfápmohuksemiidda.</p>
<p>Vaikko vel ON luonddupanela ja jagi 2022 luonddušiehtadus dohkkehit álgoálbmogiid saji luondduvalljivuođa suodjaleamis ja álgoálbmogiid vuoigatvuođaid, ja čujuhit daidda, de ráđđehus liikká ii vuorut daid. Movt bat dát doaibmaplána fuolaha ahte mii nagodit áimmahuššat luonddu vai dat sáhttá min ja boahttevaš buolvvaid áimmahuššat?</p>
<p>Sámediggi lea vuoruhan Luonddušiehtadusa čuovvoleami, ja lea árvalan ollu evttohusaid dasa movt riikka dásis sáhttá rievdadit áššiid dainna lágiin ahte luondduvalljivuođa suodjaleamis ja hálddašeamis eambbo ávkkástallet sápmelaččaid máhtuin ja vásáhusaiguin. Jus oanehaččat dadjá, de lea árbevirolaš sámi ávkkástallan dat buoremus suodjalus.</p>
<p>Ráđđehus manaha vejolaš čovdosiid mat juo gávdnojit Luonddušiehtadusas ja maid sáhttá ovddidit sierra doaibmabidjun riikka dásis. Sámediggi lea earret eará árvalan ahte birashálddašeamis atnigohtet ođđa bargoreaidduid/-vugiid reviderejuvvon lágaid vuođul, ja ásahit ođđa suodjalanguovlomodeallaid. Lea oainnat nu ahte riikkaidgaskasaččat gávdnojit juo vásáhusat álgoálbmogiid vuolggahan suodjalanguovlluid olis ja IUCN kategoriija VI resursahálddašanguovlluid olis.</p>
<p>Ráđđehus ii čuovo dán suorggi riikkaidgaskasaš ovdáneami. Ii de ge go ii nanne álgoálbmotmáhtu oinnolašvuođa, geavaheami ja sajáiduhttima luondduhálddašeamis.</p>
<p>Luondduvalljivuohta lea jávkamin jođánit, ja dálkkádatrievdamiid geažil muhtun proseassat dáhpáhuvvet vel jođáneappot. Norggas lea ovddasvástádus dahkat juoidá goazahan dihte massimiid sihke eatnamis, čázádagain ja mearas, ja Norggas leat ollu eará riikkaid ektui resurssat vuoruhit dan barggu.</p>
<p>Dan dihte lea dušše heahpat ahte Norga áigu dán doaibmaplána ovddidit roasu dustema váste, ja Norgga Luonddušiehtadusa čuovvuleapmin boahttevaš oasálaščoahkkimis biologalaš valljivuođa birra Colombias golggotmánu loahpas.</p>
<p>Sámediggeráđđi ii beasa leat mielde stáhta delegašuvnnas oasálaščoahkkimis go ráđđehus ii dohkket min máhtu ii ge váldde mielde min árvalusaid iežaset stivrendokumeanttaide. Mii searvat oasálaščoahkkimii sorjjasmeahttun álgoálbmotparlameantan, ja mii gáibidit ahte čuovvoleapmi nanne álgoálbmogiid vuoigatvuođaid ain ávkkástallat luonddu riggodagaiguin guoddevaš vuogi mielde. Mii áigut iežamet jienain searvat luondduvalljivuođa suodjaleami ja ávkkástallama mearrádusaide.</p>
<p>Eat mii dohkket ahte ráđđehus dušše atná čáppa sániid ii ge daga olus. Sámediggeráđđi jurddašii ahte Luonddušiehtadusa doibmiibidjan lea mávssolaš vejolašvuohta gávnnahit oktasaš mihttomeriid ja beroštumiid ráđđehusain gáhtten dihte min elliidšlájaid, šattuid ja ekovuogádagaid.</p>
<p>Stuoradikki dieđáhus ii heive oktii dainna movt Sámediggi lea čilgen dálá luondduhálddašeami hástalusaid. Eat mii leat dušše dan dihte behtton go eai leat váldán mielde min árvalusaid čovdosiidda ja cealkámušaid, muhto min mielas lea hui duođalaš go guoddevaš areálahálddašeami prinsihpain láhčet dili eambbo areálagáržžidemiide.</p>
<p>Orru leamen nu ahte ođđa dálkkádat- ja birasministtar eambbo vuoruha elfápmorusttegiid huksema ja dan movt eatnamiid galgá ja sáhttá gáržžidit, dan sadjái go ovddidit doaibmaplána man vuođul duođai sáhttá suodjalit eambbo eatnamiid ja guoddevaččabut geavahit daid.</p>
<p>Luonddu guoddevaš geavaheami ja suodjaleami vejolašvuođa ii sáhte diktit mannat duššás. Eat mii suitte dan manahit.</p>
</body></document>
