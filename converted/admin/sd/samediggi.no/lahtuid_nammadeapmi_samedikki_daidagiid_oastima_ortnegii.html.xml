<document xml:lang="sme" id="no_id"><header><title>Lahtuid nammadeapmi Sámedikki dáidagiid oastima ortnegii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>180</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/oppnevning-av-medlemmer-til-sametingets-innkjopsordning-for-kunst.7322.aspx?sprak=12</origFileName><parallel_text xml:lang="nob" location="oppnevning_av_medlemmer_til_sametingets_innkjopsordning_for_kunst.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Lahtuid nammadeapmi Sámedikki dáidagiid oastima ortnegii</p>
<p><em type="italic">Sámediggeráđđi lea nammadan guokte oastinkonsuleantta oktan várrelahtuiguin Sámedikki dálááiggi dáidagiid ja dáiddadujiid oastima ortnegii. </em></p>
<p>Ortnega mihttomearri lea sihkkarastit almmolašvuhtii dakkár buktosiid maidda lea erenoamáš dáiddalaš beroštupmi sámi dálááiggi dáidagiid ja dáiddadujiid oktavuođas, lassin deaŧalaš referánsabuktosiidda. Buktosiid oastin gullá sámi dáiddačoakkáldaga ceggemii ja jurdda lea dan lágidit boahttevaš sámi dáiddamuseii.</p>
<p>– Dat dáiddačoakkáldat maid oastinortnet lea čohkken áiggi mielde, lea áibbas áidnalunddot dan 1300 buktosiin ja galgá leat boahttevaš Sámi dáiddamusea vuođđočoakkáldahkan, dadjá sámediggeráđđi Henrik Olsen (NSR).</p>
<p>Sámediggeráđđi lea Sámi Dáiddačehpiid Searvvi (SDS) jahkečoahkkima mearrádusa vuođul nammadan čuovvovaš lahtuid ja várrelahtuid Sámedikki dálááiggi dáidagiid ja dáiddadujiid oastinortnega oastinlávdegoddái:</p>
<p>Lahttun: Eva Aira ja Geir Tore Holm</p>
<p>Várrelahttun: Britta Marakatt Labba ja Marja Helander</p>
<p>– Sámediggeráđđi sávvá lahtuide lihku bargui, dadjá Olsen.</p>
<p>Oastinkonsuleanttat nammaduvvojit guovtti jahkái háválassii, ja ođđa áigodat lea suoidnemánu 1. b. 2020 rájes geassemánu 30. b. 2022 rádjai. Bistevaš lahttun leat muđui dat seamma olbmot geat ledje mielde lávdegottis maiddái ovddit áigodagas, 2018-2020.</p>
<p>RiddoDuottarMuseat (RDM) lea Sámedikki oastinortnega ovddasteaddji hálddašeaddjin.</p>
<p><em type="italic">Jearahallamiid dahje gažaldagaid várás, váldde oktavuođa sámediggeráđiin Henrik Olsen (NSR), 907 75 219, henrik.olsen@samediggi.no </em></p>
</body></document>
