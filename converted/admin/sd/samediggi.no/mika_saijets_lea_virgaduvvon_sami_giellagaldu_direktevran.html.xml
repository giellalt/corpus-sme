<document xml:lang="sme" id="no_id"><header><title>Mika Saijets lea virgáduvvon Sámi giellagáldu direktevran - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>312</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/mika-saijets-er-ansatt-som-sami-giellagaldus-direktor.20086.aspx?sprak=12</origFileName><parallel_text xml:lang="nob" location="mika_saijets_er_ansatt_som_sami_giellagaldus_direktor_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Mika Saijets lea virgáduvvon Sámi giellagáldu direktevran</p>
<p>Mika Saijets    Marit Laila Anti/Sametinget</p>
<p><em type="italic">Sámi giellagáldu stivra lea mannan vahkos virgádan Gánddaš Sámmol Sulo Mika/Mika Saijets (47) eret Gáregasnjárggas, Ohcejoga gielddas, Suomas, Sámi giellagáldu direktevran. </em></p>
<p>Sámi giellagáldu stivrajođiheaddji Ole Henrik Magga mielas lea buorrego go viimmat sáhttá Sámi giellagáldu álggahit bargguid.</p>
<p>– Mis lea stuorra luohttámuš ja jáhkku ahte Mika Saijets lea rievttes olmmoš jođihit dan hálddahuslaš barggu Sámi giellagáldu deháleamos bargun lea gozihit ahte sámegiella eallá ja ovdána, ja erenoamážit čoavdit ođđa hástalusaid nugo mearridit ođđa dadjanvugiid ja sániid dahje tearpmaid ođđa áššesurggiin, lohká Magga.</p>
<p>Sámi Giellagáldu lea Suoma, Norgga ja Ruoŧa beale sámedikkiid oktasaš davviriikalaš fágaorgána sámi giellaáššiin. Sámi Giellagáldu ulbmilin lea suodjalit, gáhttet ja ovddidit kulturárbbi nugo sámi čállingielaid ja hállangielaid.</p>
<p>Mika Saijetsas lea masterdási oahppu davvisámegielas ja nana fágalaš gelbbolašvuohta erenoamážit leksikála semantihkas. Son jáhkká ahte dán máhtus lea stuorra ovdamunni Sámi Giellagáldu giellafágalaš bargguid jođiheamis.</p>
<p>– Mun ohcen Sámi Giellagáldu direktevran go háliidan bargat sámegielaid fágalaš ovddidemiin. Mun illudan bargagoahtit Sámi Giellagáldus mii lea sámegielaid bajimuš fágaorgána, dadjá Saijets.</p>
<p>Saijetsa mielas lea vuosttažettiin dehálaš oažžut sadjái buot formalitehtaid mat gusket Sámi Giellagáldu ásaheapmái, ja duddjot nana vuođu rájáid rasttildeaddji giellafágalaš bargguide.</p>
<p>– Normeren lea vuođđun ja eaktun máŋgga eará giellaovddidandoibmii. Ovdamearkan oahppogirjjiid buvttadeapmi iešguđetge sámegiela várás gáibida normerejuvvon tearpmaid ja riektačállinnjuolggadusaid. Lean hui ilus go Sámi Giellagáldu dál ásahuvvo bistevaš ásahussan. Dát lea stuorra lávki olles Sámi servodahkii sámegielaid seailluheami ja ovddideami dáfus, loahpaha Saijets.</p>
<p>Sámi Giellagáldu bargá fágalaš áššedovdiorgánan, fállá giellaveahki ja rávve sámegielaid geavaheapmái guoski gažaldagain. Sámi Giellagáldu dohkkeha ođđa tearpmaid, dahká mearrádusaid normeremiidda, fállá gielladikšuma, rávvagiid báikenamaid čállima birra, ovddida giela ja nammabálvalusa ja fállá diehtojuohkima sámi gielaid birra. Sámi Giellagáldu galgá riggudahttit sámi gielaid ja dieinna lágiin váikkuhit sámegielaid sihkkarastima boahtteáigái.</p>
<p><em type="italic">Jearahallama addá ja gažaldagaid vástida Mika Saijets, tlf: +47 902 01 138, </em><em type="italic">mika.saijets@samediggi.no </em>ja Sámi giellagáldu stivrajođiheaddji Ole Henrik Magga, tlf: 415 19 644 </p>
</body></document>
