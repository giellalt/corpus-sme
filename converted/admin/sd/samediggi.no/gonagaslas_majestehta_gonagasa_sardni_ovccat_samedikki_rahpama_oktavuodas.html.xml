<document xml:lang="sme" id="no_id"><header><title>Gonagaslaš Majestehta Gonagasa sárdni ovccát Sámedikki rahpama oktavuođas - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>542</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/h-m-kongens-tale-ved-apningen-av-det-niende-sameting.17072.aspx?sprak=12</origFileName><parallel_text xml:lang="nob" location="h_m_kongens_tale_ved_apningen_av_det_niende_sameting.html"/><parallel_text xml:lang="sma" location="a_m__gankan_haalome_rihpestimmesne_aktsadistie_saemiedigkeste.html"/><parallel_text xml:lang="smj" location="h_m_kongens_tale_ved_apningen_av_det_niende_sameting.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Gonagaslaš Majestehta Gonagasa sárdni ovccát Sámedikki rahpama oktavuođas</p>
<p><em type="italic">Gonagaslaš Majestehta Gonagas Harald rabai ovccát Sámedikki golggotmánu 20. b. 2021. Dá lea su sárdni: </em></p>
<p>Dearvvuođaiguin sávan Sámediggái bures boahtima ovddasvásttolaš doibmii ja sávan ahte dat boađášii ávkin sámi álbmogii ja min váhneneatnamii.</p>
<p>Norga lea seamma láhkai go máilbmi muđuige maŋimus áiggi vásihan stuorra eahpádusdiliid.</p>
<p>Korona-pandemiija lea čuohcan min árgabeaivái ja ráddjen min eallimiid. Danne mii odne erenoamáš iluin sáhttit deaivvadit ja čalmmustahttit Sámedikki ovccát rahpama.</p>
<p>Sámiide leat giddejuvvon riikaráját dahkan váttisin deaivvadit ovttasbargui áššiiguin main lea oktasaš beroštus.</p>
<p>Ollugiin leat maid lagaš fuolkkit ja ustibat geaid dii ehpet leat beassan deaivat.</p>
<p>Mii leat lihkolaččat vásihit ahte mii dál leat beassagoahtán ovddeš buori dillái.</p>
<p xml:lang="vep">***</p>
<p>Mii vásihit dál dađistaga eanet ovdamearkkaid mat duođaštit ahte dálkkádat lea rievdamin.</p>
<p>Dálkkádatrievdamat čuhcet erenoamáš garrasit árktalaš guovlluide ja álgoálbmogiidda.</p>
<p>Sámit geat barget árbevirolaš luondduvuđot ealáhusain, vásihit ahte eavttut leat rievdamin.</p>
<p>Jagi 2020 dálvi ja giđđa duođaštedje ahte boazodoallu lea erenoamáš rašši, bivvaliid, buollašiid ja ollu muohttaga ja jieŋa geažil.</p>
<p>Boazodoalloservodat ražai garrasit elliideaset gádjumiin.</p>
<p xml:lang="vep">***</p>
<p>Ollu sámit leat dovddahan sámevaši ja psyhkalaš ja fysalaš veahkaválddi vásiheami.</p>
<p>Dakkár vásáhusaid dovddaheapmi gáibida stuorra roahkkatvuođa ja nanusvuođa.</p>
<p>Aiddo fal danne galgat mii čájehit vuollegašvuođa ja árvvusatnima sihke sidjiide geat muitalit, ja sidjiide geat eai vállje muitalit.</p>
<p>Buohkain lea vuoigatvuohta oažžut fitnolaš veahki erenoamáš lossadit čuohcci eallindiliin.</p>
<p xml:lang="vep">***</p>
<p>Statistihkka čájeha vuorji gova sámi gielddaid ovdáneamis: Olmmošlohku njiedjá, ja ollu nuorat eai máhca ruovttubáikái maŋŋá oahpu gazzama.</p>
<p>Árbevirolaš sámi ealáhusat leat dehálaš giella- ja kulturguoddit ja leat mearrideaddji dehálaččat sámi servodagaide.</p>
<p>Seammás lea dárbu jurddašit viidábut. Bargosajiid stuorát máŋggabealatvuohta váikkuha eanet árvoháhkamii, hutkáivuhtii ja ođđa áššiid gávnnahannávccaide.</p>
<p>Máhtu ja dutkama bokte ásahuvvo vuođđu ođđa bargguide.</p>
<p>Sihke Sámi allaskuvla, UiT Norgga árktalaš universitehta ja Davvi universitehta fállet buohkaide dakkár oahpu mii lea sámi servodagaid boahtteáigái ávkin ja heivvolaš.</p>
<p>Sámediggi hálddaša váikkuhangaskaomiid main leat buorit váikkuhusat sámi báikkálaš servodagaide.</p>
<p>Ovttas earáiguin sáhttá Sámediggi ovddidit eallinnávccalaš sámi báikkálaš servodagaid ja movttiidahttit nuorra sámi fitnodathutkiid ollašuhttit iežaset nieguid ja ásahit ođđa bargosajiid.</p>
<p xml:lang="vep">***</p>
<p>Ollu báikkiin čađahit olbmot stuorra barggu sámi gielaid nannemiin.</p>
<p>Álššalaš ovddasmanniid rahčamis ja Sámedikki, gielddaid ja stáhta eiseválddiid barggus lea stuorra ávki.</p>
<p>Ollu báikkiin orrot sámegielat leamen nannoseappot go ovdal, ja julevsámegiela ja lullisámegiela álbmotrievttálaš suodjalus lea nannejuvvon.</p>
<p>Dattetge ii leat sámegielaid nannen čađahuvvon. Dasa lassin leat sámegielain digitála áiggi ođđa hástalusat – ja vejolašvuođat.</p>
<p xml:lang="vep">***</p>
<p>Stáhta eiseválddiid áigumuššan sámepolitihkain lea máŋga logijagi leamaš sihkkarastit sámiide daid seamma vuoigatvuođaid go earáide gáhtten dihtii iežaset kultuvrra ja iežaset gielaid.</p>
<p>Ovttas sámi organisašuvnnaiguin, doaimmaheddjiiguin ja birrasiiguin leat guhkit áiggi mielde maiddái ásahuvvon ásahusat maid erenoamáš ovddasvástádus galgá leat fuolahit sámi giela, kultuvrra ja servodateallima.</p>
<p>Guđet ge surggiineaset sin rahčamis lea stuorra árvu.</p>
<p xml:lang="vep">***</p>
<p>Mánát ja nuorat leat sámi giela, kultuvrra ja servodateallima boahtteáigi.</p>
<p>Nuorra sámi musihkkárat ja dáiddárat ánssášit rámi go sii loktejit oidnosii sámi kultuvrra ja giela máŋggabealatvuođa.</p>
<p>Našuvdnan mii ferte guldalit sin muitalusaid, ja nu oažžut áddejumi das mo bajásšaddat nuorra sápmelažžan vásihuvvo dál.</p>
<p>Sii leat ovdagovat mat sihke Sámediggái ja midjiide riikan sáhttet leat rápmin.</p>
<p xml:lang="vep">***</p>
<p>Sámi álbmoga álbmotválljen ovddasteaddjin lea Sámediggái fápmuduvvon dehálaš váldi.</p>
<p>Sámedikki boahtte njealji jagi bargui leat ollu vuordámušat. Áirasiid vurdet stuorra bargamušat, mat galget čađahuvvot buoremus ávkin sámi álbmogii.</p>
<p>Ipmil buressivdnidivččii Sámedikki barggu, ja nu mun cealkkán 9. Sámedikki rahppojuvvon.</p>
<p><em type="italic">Geahča eanet govaid Sámedikki rahpamis Sámedikki Flickr-siiddus . </em></p>
</body></document>
