<document xml:lang="sme" id="no_id"><header><title>Doarjja giellamovttiidahttimii mánáidgárddis - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>327</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-sprakmotivator-i-barnehagen.8902.aspx?sprak=12</origFileName><parallel_text xml:lang="nob" location="stotte_til_sprakmotivator_i_barnehagen.html"/><parallel_text xml:lang="sma" location="daarjoe_gieletjiehpijasse_maanagiertesne.html"/><parallel_text xml:lang="smj" location="doarjja_giellaarvustiddjaj_manajgarden.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doarjja giellamovttiidahttimii mánáidgárddis</p>
<p><em type="italic">S </em><em type="italic">ámediggi lea juolludan 600 000 ruvnno Rørosa Ysterhagan mánáidgárddi Svaale ossodahkii ja Dielddanuori Márkománák sámi mánáidgárdái. Mánáidgárddit lea ožžon doarjaga vai sáhttet viežžat liige giellaresurssaid mánáidgárddiide. – Sámediggeráđđi dieđusge doarju Svaale ja Márkománát gielladoaimmaid. </em></p>
<p>Ysterhagan mánáidgárddi Svaale ossodat oažžu 300 000 ruvdnosaš doarjaga giellačeahppái, mii lea giellamovttiidahttinprošeakta man ulbmilin lea nannet ossodaga lullisámegielat gielladoaimmaid.</p>
<p>Mánáidgárddis leat sámi ossodaga ásaheami rájes 2016:s leamaš stuorra hástalusat lullisámegiel mielbargiid rekrutteremiin. Dán jagi leat sii virgádan giellastimuláhtora, guhte bargá mánáiguin ovttas eará bargiiguin sámi ossodagas.</p>
<p>- Giellamohtiváhtor galgá movttiidahttit ja inspireret sihke mánáid ja bargiid lullisámegiel doaimmain. Giellamodeallaid nannen veahkeha ossodaga olahit mihtu mas lullisámegiella lea beaivválaš giellan, dadje sámediggeráđđi Mikkel Eskil Mikkelsen (NSR). Sámediggi lea dieđusge veahkkin dán dehálaš barggus.</p>
<p>Rørosa suohkan ja Sámediggi leaba čoahkkinastán ságastallan dihtii mánáidgárddi hástalusaid birra.</p>
<p>- Sámediggi lea čoahkkinastán Rørosa suohkaniin ságastallan dihtii hástalusaid mat leat sámegielgelbbolašvuođa rekrutteremiin mánáidgárdái. Dát juolludeapmi lea čoahkkima konkrehta čuovvuleapmi, ja mii sávvat dát sáhttá leat ávkin čoavdit rekrutterenhástalusaid oanehis áiggis, dadjá Mikkelsen.</p>
<p>Márkománák sámi mánáidgárdái juolluduvvo 300 000 ruvdnosaš doarjja giellačeahppái, prošektii giellanannen Márkománák sámi mánáidgárdi 2021. Prošeavtta ulbmilin lea gáhttet sámegiela doaibmi giellan nu, ahte áŋgiruššá mánáid giellaovdáneapmái, ja eastadit sámegiela jávkama guovllus nu, ahte mánáidgárdemánát ožžot doaibmi sámegiela ovdalgo álget skuvlii.</p>
<p>- Lassi giellaresurssain ožžon mánát, geain sámegiella lea ruovttugiellan, liigedoarjaga ovdánahttit gielaset iešguđetlágan mánáidgárdedoaimmaid bokte, dadjá sámediggeráđđi Mikkelsen. Mii dárbbašit boahtteáiggi giellaguddiid, ja dan vuođđun lea earret eará mánáidgárdi. Márkománák sámi mánáidgárdi áigu maiddái Sámedikki doarjagiin fállat mánáide, geain ii leat sámegiella ruovttugiellan, oahpahusa sámegielas nu, ahte doaimmat leat heivehuvvon sin gielladássái. Dát čuovvu Váibmogiela čielggadeami, mas sámegielat mánáidgárddit adnojuvvojit dehálaš ovttaskas doaibmabidjun sihkkarastin dihtii sámegielaid gáhttema ja ealáskahttima, loahpaha Mikkelsen.</p>
<p>Doarjagat juolluduvvojit mánáidgárdeprošeavttat ja -ovdánahttindoaimmat doarjjaortnegiin. Dán ortnega mihttun lea alla kvalitehta sámegielas ja kulturdoaimmain mánáidgárddiin. 2020:s vuoruhuvvojit giellalávgunprošeavttat, báikkálaš ovdánahttinprošeavttat, ođđa mánáidgárdefálaldagaid ásaheamit ja doaibmabijut mat prošeavttaid bokte nannejit gielladoaimmaid nugo <span type="quote">“giellačeahppi”</span>.</p>
<p><em type="italic">Jearaldagaid ja jearahallama oktavuođas sáhtát váldit oktavuođa sámediggeráđiin Mikkel Eskil Mikkelseniin (NSR) +47 917 42 161 mikkel.eskil.mikkelsen@samediggi.no </em></p>
</body></document>
