<document xml:lang="sme" id="no_id"><header><title>PRD: Rámida Guovdageainnu suohkana go mearridii rahpat geainnu</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>223</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Odasarkiiva/PRD-Ramida-Guovdageainnu-suohkana-go-mearridii-rahpat-geainnu</origFileName><parallel_text xml:lang="nob" location="prm-beroemmer-kautokeino-kommunes-avgjoerelse-om-veiaapning.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRD: Rámida Guovdageainnu suohkana go mearridii rahpat geainnu</p>
<p>Sámediggeráđđi Silje Karine Muotka (NSR) oaivvilda ahte Guovdageainnu suohkan lea dahkan deaŧalaš mearrádusa boazodoalu doarjumis, go áigu rahpat geainnu Biedjovággái mii dálvet lei giddejuvvon. Sámediggeráđđi doarju doaibmabiju ekonomalaččat.</p>
<p>– Sámediggeráđđi lea ožžon máŋga rávvaga váikkuhit dán doaibmabidjui, sihke siskkáldasat Sámedikkis ja min ovttasbargoguimmiid beales. Dát lea buorre ja riekta doaibmabidju, mii lea deaŧalaš boazodollui, dadjá sámediggeráđđi Silje Karine Muotka.</p>
<p>Guovdageainnu suohkan lea riikka stuorámus boazodoallosuohkan ja sámediggeráđđi rámiida suohkana álgaga. Sámediggi addá 30.000 ru dán doaibmabidjui mii lea rehkenastojuvvon máksi sullii 45.000 ru.</p>
<p>– Dát lea unna ekonomalaš doaibmabidju, mas šaddá stuorra geavatlaš mearkkašupmi boazodolliide, go sii sáhttet geasehit fuođđariid bohccuide stuorát biillaiguin. Dat lea mealgat hálbbit go geasehit ovdamearkka dihtii skohteriin, maid ollugat dál fertejit dahkat. Mii leat movtta go sáhttit veahkehit váttis dilis, dadjá Muotka.</p>
<p><em type="italic">Guohtonroassu boazodoalus </em></p>
<p>Boazodoallu vásiha dál vearrámus heahtedili dan geažil go lea ollu muohta mii lea lohkkadan guohtumiid. Eanaš boazodoallit leat juo ferten biebmat bohccuid fuođđariiguin ja suinniiguin mánnoviissaid.</p>
<p>– Muhtumat leat ferten geasehit fuođđariid sihke helikopteriin ja eará eahpedábálaš fievrruiguin nugo ovdamearkka dihtii bealtamohtorfievrruiguin. Dát lea dieđusge liigegollu ealáhussii mii juo gillá, dadjá sámediggeráđđi Silje Karine Muotka.</p>
<p>Sámediggeráđđi lea ilus go Eanadoallo- ja biebmodepartemeanta ja Norgga Boazosápmelaččaid Riikasearvi leat ožžon šiehtadus Suodjalusain veahki oažžumis boazodollui fuođđariid ja sullasaččaid geaseheapmái.</p>
<p><em type="italic">Eanet dieđuid addá sámediggeráđđi Silje Karine Muotka, tel: 98487576 </em></p>
</body></document>
