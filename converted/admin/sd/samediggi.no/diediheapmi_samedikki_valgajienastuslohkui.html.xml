<document xml:lang="sme" id="no_id"><header><title>Dieđiheapmi Sámedikki válgajienastuslohkui - Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>602</wordcount><conversion_status type="standard"/><availability><free/></availability><multilingual/><origFileName>https://sametinget.no/politihkka/valga/samedikki-valgajienastuslohku/diediheapmi-jienastuslohkui/</origFileName><parallel_text xml:lang="nob" location="innforing_i_sametingets_valgmanntall.html"/><parallel_text xml:lang="sma" location="registreereme_veeljemelahkose.html"/><parallel_text xml:lang="smj" location="tjaledibme_jienastuslahkuj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dieđiheapmi Sámedikki válgajienastuslohkui</p>
<p><em type="bold">Jus áiggut jienastit sámediggeválggas, de fertet leat čálihuvvon Sámedikki válgajienastuslohkui. Válgajienastuslohku ii leat čearddalaš registtar, muhto jus galggat jienastit sámediggeválggas, de fertet leat jienastuslogus. Jus áiggut Sámedikki jienastuslohkui, de fertet čálihit iežat dasa. It sáhte earáid čálihit, ja earát eai sáhte du čálihit.   </em>   </p>
<p>Juohkehaš guhte julggašta ahte atná iežas sápmelažžan, ja geas juogo</p>
<p>a) lea sámegiella ruovttugiellan, dahje b) leat dahje leat leamaš váhnemat, áhkut/ádját dahje máttarváhnemat geain lea/lei sámegiella ruovttugiellan, dahje c) lea olbmo mánná gii lea / lea leamaš jienastuslogus, sáhttet gáibidit čálihuvvot jienastuslohkui.</p>
<p>Buot sápmelaččain Norggas, geat leat badjel 18 jagi dahje devdet 18 jagi válgajagi, lea vuoigatvuohta čálihit iežaset jienastuslohkui. Eará davviriikkaid stáhtaborgárat geat leat sápmelaččat, sáhttet čálihit iežaset jienastuslohkui jus sii válgajagi geassemánu 30. beaivvi muttus leat dieđihan álbmotregistarii ahte ásset Norggas.</p>
<p>Sápmelaččat geat eai leat davviriikkain eret, sáhttet čálihit iežaset válgajienastuslohkui jus sii álbmotregistara dieđuid mielde leat ássan Norggas golbma maŋemus jagi ovdal válgabeaivvi.</p>
<p>Čáliheapmi Sámedikki jienastuslohkui dáhpáhuvvá guovddáš dásis álbmotregistaris, ja jus dieđihat fárrema álbmotregistarii, de čáliheapmi čuovvu fárrema. Jus it dieđit fárrema álbmotregistarii, de gusto liikká dušše ássanbáiki mii lea álbmotregistaris.</p>
<p type="title">Dieđiheapmi interneahta bokte</p>
<p>Jus áiggut čálihit iežat jienastuslohkui interneahta bokte, de fertet logget sisa ID-portálain/MinID:in. Go áiggut čálihit, de soaittát bivdojuvvot ráhkadit alccet geavaheaddjinama ja beassansáni almmolaš ID-portálas. Go dan dagat, de beasat Sámedikki ruovttusiiddu digitála skoviide. Ii leat Sámediggi mii gáibida ahte ráhkadat geavaheaddjiprofiilla, muhto DIFI.</p>
<p>Sámedikki atná álbmotregistrerejuvvon čujuhusa jienastuslogus. Dan dahká go válgajienastuslohku addá jienastanvuoigatvuođa, ja dus lea jienastanvuoigatvuohta dan suohkanis gos álbmotregistara dieđuid mielde orut.</p>
<p>Jus čujuhus váilu, de deavddát ieš iežat álbmotregistrerejuvvon čujuhusa iežat profiilii. Deaddil <span type="quote" xml:lang="nob">«rediger profil»</span> badjin olgeš bealde, ja dohko čálát iežat čujuhusa. Jus dat ii doaimma, de deaddil <span type="quote" xml:lang="nno">«slett bruker»</span> go leat <span type="quote" xml:lang="nob">«rediger profil»</span> vuolde, de automáhtalaččat loggejuvvot eret. Go de fas logget sisa, de fertet deavdit buot dieđuid ođđasit.</p>
<p>Dieđiheapmi Sámedikki válgajienastuslohkui</p>
<p type="title">Dieđiheapmi báberskovi bokte</p>
<p>Viečča pdf-skovi vuolábealde, deavdde dan ja sádde devdojuvvon ja vuolláičállojuvvon skovi Sámediggái.</p>
<p>Dieđihanskovvi davvisámegiella-dárogiella</p>
<p type="title">Ná meannuda Sámediggi dieđihemiid Sámedikki jienastuslohkui</p>
<p>Sámedikki hálddahus dat meannuda ohcamiid čálihuvvot Sámedikki jienastuslohkui, ja dat meannuduvvojit hálddašanlága eaŋkilmearrádusaid njuolggadusaid vuođul.</p>
<p>Buoremus vejolaš áššemeannudeami dihte ávžžuha Sámediggi juohkehačča gii sádde julggaštusa, bidjat mielde doarvái dieđuid ja vejolaš duođaštusa dasa ahte deavdá eavttuid. Jus dieđut leat váilevaččat, de Sámediggi sádde reivve ja bivdá eanet dieđuid.</p>
<p>Sáhtát ohcat dieđuid sámegiela birra ruovttugiellan álbmotregistaris, girkogirjjiin, sohkagirjjiin dahje giligirjjiin. Sáhttá maid ohcat dieđuid digitála vuorkkáin mat gávdnojit interneahtas.</p>
<p>Dás sáhtát ohcat Digitála arkiivvas</p>
<p>Dás sáhtát ohcat olmmošlohkamiin jagiin 1865, 1875 ja 1900 - 1910 - Historjjálaš dieđuid registrerenguovddáš</p>
<p>Jus dus leat sámi máttut eará riikkain go Norggas, de sáhtát váldit oktavuođa daid riikkaid stáhtaarkiivvain.</p>
<p>Sámediggi dárkkista dieđuid, ja oaččut reivve jus gáibádus dohkkehuvvo. Sámediggi rehkenastá ahte áššemeannudanáigi lea sullii golbma mánu.</p>
<p type="title">Áigemearri dieđihit</p>
<p>Jus áiggut jienastit sámediggeválggain, de lea dieđihanáigemearri geassemánu 30. beaivvi válgajagi. Dán áigemearrái ferte Sámediggi ožžon du dieđiheapmi, danne fertet buori áiggis sáddet dieđiheami.</p>
<p type="title">Dieđihit iežat eret Sámedikki válgajienastuslogus</p>
<p>Jus áiggut dieđihit iežat eret Sámedikki válgajienastuslogus, de deavddát dán skovi:</p>
<p>Eretdieđiheapmi Sámedikki válgajienastuslogus</p>
<p type="title">Váidit biehttaleami</p>
<p>Jus du ohcamuš čálihuvvot Sámedikki jienastuslohkui ii dohkkehuvvo, de sáhtát váidit biehttaleami. Váidaga sáddet skovi bokte 3 vahku sisa.</p>
<p>Váidin go ohcan válgajienastuslohkui lea biehttaluvvon</p>
<p>Dahje sáddet poastta bokte dán poastačujuhussii:</p>
<p><em type="italic">Sámediggi - Sametinget </em><em type="italic">Poastaboksa 3 </em><em type="italic">9735 Kárášjohka </em></p>
<p type="title">Jus dárbbašat veahki</p>
<p>Jus dus leat gažaldagat dahje dárbbašat veahki, de sáhtát váldit oktavuođa Sámedikkiin juogo telefovnna bokte 78 47 40 00 dahje e-poastta bokte: samediggi@samediggi.no</p>
<p type="title">Persovdnasuodjaleapmi</p>
<p>Jus áiggut dieđuid du vuoigatvuođaid birra go Sámediggi gieđahallá du persovdnadieđuid, geahča Sámedikki persovdnasuodjalanjulggaštusas. Dáppe gávnnat ovdamearkka dihtii dieđuid iežat persovdnadieđuid geahčadeami, divvuma, sihkkuma ja lohkkadeami birra, ja Sámedikki persovdnasuodjalusáittardeaddji gulahallandieđuid.</p>
<p>Ale sádde sensitiiva dahje čiegus dieđuid e-poastta bokte.</p>
<p>Loga Sámedikki persovdnasuodjalanjulggaštusa</p>
</body></document>
