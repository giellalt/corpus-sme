<document xml:lang="sme" id="no_id"><header><title>Museat - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>523</wordcount><conversion_status type="standard"/><availability><free/></availability><multilingual/><origFileName>https://sametinget.no/kultur/kunst-og-kulturutovelse/museer/?sprak=12</origFileName><parallel_text xml:lang="nob" location="museer.html"/><parallel_text xml:lang="sma" location="museumh.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Museat</p>
<p><em type="italic">Sámedikkis lea doarjjaortnet museaid várás, man mihttomearrin lea fágalaččat nana sámi museat mat gaskkustit, hálddašit, dutket ja ođasmahttet sámi kulturárbbi. </em></p>
<p>Museat mat ožžot doarjaga 2020:s leat Árran julevsáme guovdásj, Saemien Sijte, RidduDuottarMuseat, Deanu ja Várjjaga museasiida, Várdobáiki, Davviálbmogiid guovddáš, Sámi museasearvi, Bååstede - Norgga álbmotmusea ja prošeakta Guovdageainnu/Álttá-ášši.</p>
<p>Sámi museat leat viehka smávvát go buohtastahttá daid eanaš Norgga museaiguin. Dat guhtta konsoliderejuvvon museasiidda mat leat Sámedikki hálddašeami vuollásaččat leat miehtá Norgga máttasámi guovllu rájes máddin Várjjaga rádjai davvin. Dát lea nanavuohta go leat nannosit fakkastuvvon báikkálaččat, seammás go daid gaskkat leat guhkit.</p>
<p>Sámi museat návddašit nana fágalaš dohkkeheami ja ovddidit min historjjá ja kulturárbbi dutkama, hálddašeami ja gaskkusteami. Museat leat dihtomielalaččat sin guovddáš servodatrollas ja otnáš beaivvi sosiála ságastallamiin ja dasto boahtteáiggi muitalusain. Dát leat guovddáš aktevrrat min oktasaš muitalusas. Sámi museasiiddat barget kulturmuittuid dutkamiin ja gaskkustemiin ja jahkásaččat dikšot kultureanadaga. Eanaš sámi museasiiddat leat maiddái meroštallojuvvon sámi kulturgaskkustanásahussan dahje sámi kulturviessun. Dat servet guovddáš deaivvadanbáikkiid dahkamii ja leat deaŧalaš aktevrrat iežaset báikegottiin ja regiovnnain. Dat sáhttet leat kulturfestiválat dahje duodjemárkanat.</p>
<p>Loga: De samiske museene i 2019 - Kulturrådets vurderinger</p>
<p type="title">RiddoDuottarMuseat</p>
<p>RiddoDuottarMuseat leat njeallje sámi musea ja Sámi dáiddamagasiidna Oarje-Finnmárkkus. RiddoDuottarMuseat bajemus orgána lea stivra, mas leat gávčči válljejuvvon lahtu, ja dain vállje Sámediggi guokte. Sámediggi nammada stivrajođiheaddji. Buot lahtuin lea iežaset persovnnalaš várrelahttu.</p>
<p>Áigodahkii suoidnemánu 1. beaivvi rájes 2019 geassemánu 30. beaivvi rádjai 2022 lea Sámediggi nammadan Johan Vasara stivrajođiheaddji (pers. várrelahttu Liv Elin Wilhelmsen) ja Marianne Balto stivralahttun (pers. várrelahttu Stine Marie Høgden).</p>
<p>Sámediggi lea máŋga jagi bargan dan ala ahte oažžut huksejuvvot dáiddamusea Kárášjohkii. Áigumuššan lea háhkat buoret lanjaid RiddoDuottarMuseaide, seammás go huksejuvvojit magasiinnat ja čájáhuslanjat sáme dáidagii. Deaŧalaš lea árvvoštallat ovttasbargovejolašvuođaid ja oktasaš lanjaid Sámi dáiddaguovddážiin. Statsbygg čađahii 2019:s vejolašvuođaguorahallama.</p>
<p>Loga vejolašvuođaguorahallama</p>
<p type="title">Bååstede - sámi kulturárbbi máhcaheapmi</p>
<p>Sámediggi lea ollu jagiid čađa bargan sámi kulturárbbi máhcahemiin. Sámediggi vuolláičálii 2019:s sámi dávviriid sirdinšiehtadusa Norgga álbmotmuseas ja Kulturhistorjjálaš museas guđa konsoliderejuvvon sámi museai. Dál lea stuorra dárbu albmaláhkai ekonomalaččat buoridit magasiinnaid ja čájáhusfasilitehtaid, ja nannet fágabargiid sámi museain vai sámi museat sáhttet hálddašit ja gaskkustit dán deaŧalaš kulturárbbi.</p>
<p>Bååstede šiehtadusa vuolláičállima bokte lea vuosttaš oassi dán deaŧalaš prošeavttas čađahuvvon. Sámi museain lea buorre fágagelbbolašvuohta hálddašit dán deaŧalaš kulturárbbi. Museain váilot dattetge ruđat konserverema, magasiinnaid ja gaskkusteami várás. Stuorra dárbu lea albma láhkai ekonomalaččat buoridit magasiinnaid ja čájáhusfasilitehtaid, ja nannet sámi museaid fágabargiid.</p>
<p>Sámediggi áigu 2020:s čuovvulit dán gaskkustanbarggu ja láhčit diliid nu ahte Norgga Álbmotmusea sáhttá joatkit bargguin ja gárvvistit sámi museaide máhcaheami.</p>
<p type="title">Álttá-Guovdageainnu eanu gičču duođašteapmi ja gaskkusteapmi</p>
<p>Dál leat vássán 40 jagi Álttá-Guovdageainnu eanu giččus. Sámediggi bivdá ahte RiddoDuottarMuseat váldá badjelasas ovddasvástádusa sámi historjjá dán guovddáš oasi vuđolaččat duođašteamis. Okta oassi prošeavttas lea geahčadit ovttasbargovejolašvuođaid álgaga Dáiddasiida ektui - Máze House, mii vuođđuduvvá sámi dáiddárjoavkku historjái mii lei ásahuvvon Mázii.</p>
<p>Sámediggi nammada referánsajoavkku mii oažžu ovddasvástádusa báikkálaš fakki sihkkarastimis bargui. Referánsajoavku galgá buktit maiddái rávvagiid mainna lágiin duođaštanguovddáš galgá ásahuvvot.</p>
<p type="title">Bihtánsámi museadoaibma</p>
<p>Sámediggi lea nannemin bihtánsámi museadoaimma. Bargojoavku lea nammaduvvon Árrana, Duoddara Ráfe, Bihtánsámi museasearvvi ja Sámedikki ovddasteddjiiguin. Sávahahtti livččii ásahit ovttasbarggu eará doaimmaheddjiiguin. Plána lea lágidit fágaseminára 2020 dálvvi guorahallan dihtii mii lea dahkkojuvvon bihtánsámi kulturhistorjjá oktavuođas ja mo sáhttá bargat viidáseappot.</p>
<p>Prinsihpat Sámedikki dávvirvuorkápolitihkkii 2020 (dievasčoahkkinášši)</p>
</body></document>
