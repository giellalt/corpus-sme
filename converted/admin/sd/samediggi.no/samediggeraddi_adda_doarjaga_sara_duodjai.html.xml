<document xml:lang="sme" id="no_id"><header><title>Sámediggeráđđi addá doarjaga Sara Duodjái - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>115</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/sametingsradet-gir-tilskudd-til-sara-duodji.26673.aspx?sprak=12</origFileName><parallel_text xml:lang="nob" location="sametingsradet_gir_tilskudd_til_sara_duodji.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggeráđđi addá doarjaga Sara Duodjái</p>
<p><em type="bold">Sámediggeráđđi lea juolludan 380 000 ruvdnosaš doarjaga Sara Duodji AS:i Kárášjogas </em>   </p>
<p>Sara Duodji lea sámi bearašfitnodat Kárášjogas mii ásahuvvui jagis 1991. Fitnodaga ulbmil lea buvttadit sámi ulloduoji, namalassii ullocokkaldagaid ja kartáŋkkaid. Fitnodat buvttadii beassecokkaldagaid ja ullokartáŋkkaid Suodjalussii badjel 20 jagi.</p>
<p>Sara Duodji AS rievdadii doaimmas ovttaolbmofitnodagas oasussearvin jagis 2021, ja lea dál stuora nuppástuhttin- ja ovddidanmuttus ja dárbbaša beavttálmahttit doaimma. Fitnodat lea dál ovddideame teknihkalaš tevnnegiid ja hukseheame ođđa duhppenmašiinnaid.</p>
<p>– Sara Duodji AS lea hui dovddus min guovlluin, ja lea illudahtti oaidnit ahte fitnodat áŋgiruššá buvttadit báikkálaččat ja ovddidit fitnodaga, dadjá sámediggeráđđi Berit Marie Eira (JSL).</p>
<p>380 000 ruvdnosaš doarjja juolluduvvo duoji doarjjaortnega bokte: Investeremat, ovddidandoaimmat, konsuleantaveahkki ja álggahandoarjja.</p>
</body></document>
