<document xml:lang="sme" id="no_id"><header><title>Støtte til samisk film og kunst  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2020</year><wordcount>246</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-samisk-film-og-kunst.10159.aspx?sprak=12</origFileName><parallel_text xml:lang="nob" location="stotte_til_samisk_film_og_kunst_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Støtte til samisk film og kunst</p>
<p><em type="italic">Sámediggeráđđi lea juolludan oktiibuot 300 000 ruvnno doarjaga SAHKKON AS:ii buvttadit filmma rohttodávdda ja goavvejagi birra ja Norske Kunstforeninger:ii dáiddačájalmassii <span type="quote">“Voi,voi vi er på utstilling!”</span>. </em></p>
<p>SAHKKON AS:ii lea juolluduvvon 200 000 ruvnno buvttadit filmma boazodoallosiidda birra ja mii dáhpáhuvvá go luondu čájeha fámuidis goavvejagis, seammás go rohttodávda lea máilmmis. -Filbma masa SAHKKON AS lea ožžon doarjaga lea mannan dálvvi hástalusaid birra mat čuožžele boazodoalus go lei nu olu muohta, dadjá sámediggeráđđi Henrik Olsen (NSR). Filmmas lea maid koronapandemiija guovddážis. Leat sámi filbmabuvttadeaddjit geat ráhkadit filmma, ja sii dovdet ealáhusa ja movt luondu ja servodaga dáhpáhusat váikkuhit dasa. Filbma lea dokumentárahámis ja čájeha servodathástalusaid Sámis. SAHKKON AS čállá ohcamis ahte filmma vuosttaš čájeheapmi lea TIFF 2021 filbmafestiválas Romssas. Sámediggeráđđi lea maid juolludan 100 000 ruvnno Norske Kunstforeninger:ii prošektii mas ulbmil lea čalmmustahttit sámi dáiddáriid 10 dáiddačájalmasain 10 báikkis lulli-Norggas. Ovttasbargoguoibmi dán barggus lea sis SDG-Sámi dáiddaguovddáš. -Sámediggeráđi mielas lea dehálaš ahte sámi dáiddariidda fállojit dákkár vejolašvuođat mat boahtteáiggis leat mielde hukseme ealáhusvuođu sámi dáidagii, dadjá sámediggeráđđi Henrik Olsen. Min dáiddáriin lea alla dássi sin dáidagis, ja lea dárbbašlaš hukset sámi dáidagii beaggima našunála dásis. Go sámi dáidda beaggá, de maiddái buktá buoret dietnasiid ja birgenlági dáiddariidda, dadjá Olsen. Ohcci muitala ohcamis ahte earret Sámi dáiddaguovddáža, de lea sis maiddái ovttasbargu 10 dáiddaservviin lulli-Norggas, loahpaha Olsen. Doarjagat leat juolluduvvon ohcanvuđot doarjjaortnegis <em type="italic">Kulturdoaimmat. </em><em type="italic">Jus háliidat jearahallat dahje gažadit, váldde oktavuođa sámediggeráđiin Henrik Olseniin (NSR), 907 75 219, henrik.olsen@samediggi.no </em></p>
<p><em type="italic">R), 907 75 219, henrik.olsen@samediggi.no </em></p>
</body></document>
