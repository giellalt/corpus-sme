<document xml:lang="sme" id="no_id"><header><title>Ávžžuha suohkaniid ohcat sámegielaid hálddašanguvlui - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>265</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/oppfordrer-kommuner-til-a-soke-om-a-bli-med-i-forvaltningsomradet-for-samiske-sprak.26201.aspx?sprak=12</origFileName><parallel_text xml:lang="nob" location="oppfordrer_kommuner_til_a_soke_om_a_bli_med_i_forvaltningsomradet_for_samiske_sprak.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ávžžuha suohkaniid ohcat sámegielaid hálddašanguvlui</p>
<p><em type="bold">Sámegielaid hálddašanguovlu juhkkojuvvo dás rájes golmma iešguđet suohkankategoriijii iešguđetlágan geatnegasvuođaiguin ja vuoigatvuođaiguin. </em><em type="bold">– </em><em type="bold">Mun dieđán ahte máŋggat suohkanat leat vuordán dán láhkarievdadeami ovdal go ohcet beassat hálddašanguvlui. Sávan ahte eanet suohkanat čuovvolit. Dál fertejit suohkanat bidjat johtui ohcanproseassa, dadjá sámediggeráđđi Mikkel Eskil Mikkelsen (NSR). </em>   </p>
<p>Sámegielaid hálddašanguovllus addet sámelága giellanjuolggadusat vuoigatvuođa geavahit ja oažžut bálvalusaid sámegillii go váldá oktavuođa almmolaš ásahusain. Stuoradiggi mearridii miessemánu 30. beaivvi 2023 rievdadusaid sámelágas, mat dahket ahte sámelága giellanjuolggadusat leat heivehuvvon hálddašanguovllu iešguđet suohkaniid dárbbuide ja gielladillái.</p>
<p><em type="bold">– Lea illudahtti ahte láhkarievdadus dál lea dahkkon. Dál fertejit suohkanat bidjat johtui ohcanproseassa, dadjá Mikkelsen. </em>   </p>
<p>Láhkarievdadus dahká ahte sámegielaid hálddašanguovlu lea dás rájes juhkkojuvvon golmma iešguđet suohkankategoriijii; giellaovdánahttinsuohkanat, giellaealáskahttinsuohkanat ja giellamovttiidahttinsuohkanat.</p>
<p>Giellaovdánahttinsuohkaniin ja giellaealáskahttinsuohkaniin galgá alimus vuoigatvuođadássi, ja vástida suohkaniidda mat leat oassin dálá hálddašanguovllus. Giellamovttiidahttinsuohkanat lea suohkaniidda gosa sámi álbmot eanaš lea fárren, ja geain ii leat seamma čatnašupmi sámi gillii.</p>
<p><em type="bold">– Vuoigatvuođaid ja iešguđet suohkankategoriijaide sirremiin mii sávvat ahte eanet suohkanat šaddet oassin giellahálddašanguovllus. Juohke ođđa suohkan sámegielaid hálddašanguovllus boahtá leat mielde suodjaleame ja ovddideame sámi gielaid. Mii sávvat maid ahte dát mielddisbuktá ahte mii oažžut mielde suohkaniid nuortalaš, bihtánsámi- ja ubmisámi giellaguovllus maid, dadjá Mikkelsen. </em>   </p>
<p>Go suohkanat ohcet beassat sámegielaid hálddašanguvlui, de fertejit dieđihit makkár kategoriijas háliidit leat mielde, ja nu sáhttá suohkan maid olu ieš mearridit makkár giellavuoigatvuođadássi sis galgá leat. Lea maid vejolaš rievdadit kategoriija, jus gielladilli suohkanis rievdá, ja nu lea maid vejolaš dađistaga addit álbmogii eanet vuoigatvuođaid ja fálaldagaid.</p>
<p>Loga eanet sámegielaid hálddašanguovllu birra</p>
<p><em type="italic">Jearahallama addá ja gažaldagaid vástida sámediggeráđđi Mikkel Eskil Mikkelsen (NSR), tel. +47 917 42 161   , mikkel.eskil.mikkelsen@samediggi.no     </em></p>
</body></document>
