<document xml:lang="sme" id="no_id"><header><title>Doarjja sámi luohtái ja musihkkii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>276</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-samisk-joik-og-musikk.10312.aspx?sprak=12</origFileName><parallel_text xml:lang="nob" location="stotte_til_samisk_joik_og_musikk.html"/><parallel_text xml:lang="sma" location="daarjoe_saemien_musihkese_jih_joejkese_.html"/><parallel_text xml:lang="smj" location="doarjja_juojggaj_ja_musihkkaj.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjja sámi luohtái ja musihkkii</p>
<p><em type="italic">Sámediggeráđđi addá doarjaga oktiibuot gitta 1 224 692 ru čieža álbuma almmuheapmái. Daid gaskkas leat golbma debuhttaálbuma. </em></p>
<p>Dán háve lea addojuvvon doarjja sihke árbevirolaš ja ođđaáigásaš sámi luđiide ja musihkkii.</p>
<p>– Ohcamat ja juolludeamit čájehit ahte sámi musihka siskkobealde dáhpáhuvvá ollu mii lea gelddolaš. Ollu šáŋŋerat leat mielde, ja artisttain lea alla dássi, dadjá sámediggeráđđi Henrik Olsen (NSR).</p>
<p>Rieban BM Haglund musihkkabuvttadeapmi oažžu doarjaga 170 000 ru Åsá Márgget Anti debuhttaálbuma almmuheapmái mas lea árbevirolaš luohti, gelddolaš variašuvnnaiguin musihkkakombinašuvnna luohti ja ođđaáigásaš musihkka siste.</p>
<p>Nubbi eará gii oažžu debuhttaálbuma almmuheapmái lea máŋggabealat ja gelddolaš artista Lávre Johan Eira. Son oažžu 200 000 ru almmuheapmái.</p>
<p>Maiddái musihkkasearvi DAT O.S oažžu doarjaga debuhttaálbuma almmuheapmái. Sii ožžot doarjaga 100 692 ru DJ iDJa debuhtaálbuma almmuheapmái. Dasa lassin oažžu DAT O.S. doarjaga 200 000 ru álbuma almmuheapmái mas leat luođit Beaivváš Sámi Našunálateáhtera čájálmasas Juoiggas 2019:s.</p>
<p>Artista Niko Valkeapää oažžu doarjaga 174 000 ru álbuma almmuheapmái mas lea musihkka maid son lea dahkan Áillohaš-čájáhusa oktavuođas Henie Onstad Dáiddaguovddážis.</p>
<p>Musihkkajoavku KEiiNO oažžu 180 000 ru doarjaga álbuma <span type="quote">“Guokte”</span> buvttadeapmái ja almmuheapmái. Dasa lassin oažžu Amundsen Riverwoods Studio 200 000 ru doarjaga sámi americana álbuma almmuheapmái.</p>
<p>Juolludemiid ulbmilin lea oainnusmahttit buori sámi musihka.</p>
<p>– Min mielas lea erenoamáš deaŧalaš addit doarjaga sámi musihka almmuheapmái, erenoamážit go jurddašat ahte sámi musihkkáriin ja artisttain eai leat ollu vejolašvuođat almmuhit sin musihka, ja ahte sámi musihkka lea deaŧalaš ja áidnalunddot oassi min kultuvrras. Danne illudahttá oaidnit go bohtet dađistaga nuorra čeahpes sámi artisttat ja musihkkárat, dadjá sámediggeráđđi Henrik Olsen.</p>
<p><em type="italic">Jearahallama addá dahje vástida gažaldagaide sámediggeráđđi Henrik Olsen (NSR), 907 75 219, henrik.olsen@samediggi.no </em></p>
<p>Geahčastat sámi musihkkii ja luđiide juolludemiin čakčat 2020</p>
</body></document>
