<document xml:lang="sme" id="no_id"><header><title>Sámediggeválggaid jienastuslohku divvojuvvo: – Mis lea lagas ovttasbargu Vearroetáhtain ja Válgadirektoráhtain boasttuvuođaid njulgemis, dadjá sámediggedirektevra Inger Marit Eira-Åhrén - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>408</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/valgmanntallet-til-sametingsvalget-vil-bli-rettet-vi-jobber-tett-sammen-med-skatteetaten-og-valgdirektoratet-for-a-rydde-opp-sier-sametingsdirektor-inger-marit-eira-ahren.15918.aspx?sprak=12</origFileName><parallel_text xml:lang="nob" location="valgmanntallet_til_sametingsvalget_vil_bli_rettet:_-_vi_jobber_tett_sammen_med_skatteetaten_og_valgdirektoratet_for_a_rydde_opp_sier_sametingsdirektor_inger_marit_eira-_ahren_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggeválggaid jienastuslohku divvojuvvo: – Mis lea lagas ovttasbargu Vearroetáhtain ja Válgadirektoráhtain boasttuvuođaid njulgemis, dadjá sámediggedirektevra Inger Marit Eira-Åhrén</p>
<p><em type="italic">Sámedikki hálddahus fuomášii rutiidnadárkkisteamis ahte čavčča sámediggeválggaid jienastuslohku ii leat dievaslaš. Sámedikkis, Válgadirektoráhtas ja Vearroetáhtas lea odne leamaš čielggadančoahkkin ja dál ovttasbarget njulgen dihte boasttuvuođaid vai dat eai váikkut válggaide. </em></p>
<p>– Sámediggeválggat leat dehálaččat ja mii vuoruhit dán ášši. Leat fuomášuvvon meattáhusat maid mii ovttasráđiid dál njulget. Meattáhusat maidda Vearroetáhtas lea ovddasvástádus leat divvojuvvon dahje divvojuvvojit fargga, dadjá Vearroetáhta álbmotregistara jođiheaddji Elin Imsland.</p>
<p>– Mii ovttasbargat Sámedikkiin ja Vearroetáhtain, ja veahkehit sámediggeválggaid čađahemiin. Mii veahkehit gokko sáhttit čoavdin dihte hástalusaid Sámedikki jienastuslogu oktavuođas.</p>
<p>Válgadirektoráhtta lea kvalitehtasihkkarastán ahte jienastuskoarttain leat rievttes dieđut, eai ge leat gávdnon meattáhusat eai ge váilivuođat, dadjá Válgadirektoráhta direktevra Bjørn Berg.</p>
<p>Sámediggi, Válgadirektoráhtta ja Vearroetáhtta leat odne čoahkkinastán čielggadan dihte ášši ja movt galget čoavdit dan.</p>
<p type="title">Ii váikkut válggaide</p>
<p>Sámediggedirektevra Inger Marit Eira-Åhrén dáhkida ahte ii oktage jietna bálkestuvvo, ja ahte buohkain galgá leat vejolašvuohta jienastit sámediggeválggain 2021, sihke ovddalgihtii ja válgabeaivvi.</p>
<p>Sámediggedirektevra deattuha ahte buot deháleamos dál lea ahte buot sámi jienasteaddjit besset jienastit sámediggeválggain, ja ahte dieđut leat riekta.</p>
<p>– Sámediggi lea duhtavaš otná čoahkkimiin ja go leat fuomášan mii lea sivvan boasttuvuođaide, ja go dat dál divvojuvvojit. Midjiide lea deháleamos ahte operatiiva vuogádagat nationála dásis doibmet, dadjá Eira-Åhrén.</p>
<p type="title">Čuovvovaš hástalusat leat identifiserejuvvon ja leat juogo divvojuvvon dahje divvojuvvojit oanehis áiggis:</p>
<list><p type="listitem">Sámedikki jienastuslohkui lasiheami vuođđun lei registrerendáhton iige mearrádusdáhton. Dat mielddisbuvttii ahte olbmot guđet ledje registrerejuvvon Sámedikki jienastuslohkui Álbmotregistaris (Folkeregisteret) maŋŋel geassemánu 30. beaivvi, eai lasihuvvon, vaikke mearrádusdáhton lei ovdal dán dáhtona. Álbmotregistaris lea dát divvojuvvon, ja Sámediggái leat addon rievttes jienastuslohkodieđut.</p>
<p type="listitem">Olbmot geat leat iežaset dieđihan eret Sámedikki jienastuslogus, leat jienastuslogus liikká. Dasa lea sivvan boasttuvuohta mii lea šaddan go Vearroetáhtta lea registrerejuvvon dieđuid sirdán ođđa vuogádahkii. Dát guoská váile 200 olbmui geat dál sihkkojuvvojit Sámedikki jienastuslogus. Boasttuvuohta njulgejuvvo borgemánu 18. beaivvi.</p>
<p type="listitem">Válgagižžomateriálat, maid politihkalaš bellodagat leat sádden, eai leat ollen jienasteaddjái. Sivvan dasa go muhtun jienastanvuoigatvuođalaččat eai leat ožžon válgagižžomateriálaid lea go materiálat eai leat sáddejuvvon poastačujuhussii dain dáhpáhusain main jienasteaddji lea registrerejuvvon Álbmotregistarii. Álbmotregistara dieđut dollet deaivása.</p>
<p type="listitem">25 olbmo leat registrerejuvvon Sámedikki jienastuslohkui Sámedikkis, muhto eai leat lasihuvvon Sámedikki jienastuslohkui Vearroetáhtas. Vearroetáhtta lea geahččan listtu ja gávnnahan ahte dát olbmot eai galgga leat mielde Sámedikki jienastuslogus válgalága relevánta mearrádusaid mielde.</p>
</list><p><em type="italic">Gulahallanolbmot: </em></p>
<p>Sámediggedirektevra Inger Marit Eira- Åhrén telefovdna 971 29744 dahje dievasčoahkkinjođiheaddji Tom Sottinen telefovdna 412 72386</p>
<p xml:lang="nno">Válgadirektoráhta gulahallanhoavda Kristina Brekke Jørgensen, telefovdna 971 66 728</p>
<p>Vearroetáhta preassahoavda Merete Jebsen, telefovdna 945 01000</p>
</body></document>
