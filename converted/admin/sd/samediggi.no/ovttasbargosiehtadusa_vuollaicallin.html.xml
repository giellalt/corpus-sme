<document xml:lang="sme" id="no_id"><header><title>Ovttasbargošiehtadusa vuolláičállin - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>395</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/signerer-samarbeidsavtale.17914.aspx?sprak=12</origFileName><parallel_text xml:lang="nob" location="signerer_samarbeidsavtale.html"/><parallel_text xml:lang="sma" location="laavenjostoelatjkoem_vuelietjaelieh.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Ovttasbargošiehtadusa vuolláičállin</p>
<p><em type="italic">Skábmamánu 24. b. vuolláičálliba sámediggepresideanta Silje Karine Muotka ja Innlandet fylkkagieldda fylkkasátnejođiheaddji Even Aleksander Hagen ovttasbargošiehtadusa Sámedikki ja Innlandet fylkkagieldda gaskka. </em></p>
<p>Sámediggepresideanta Silje Karine Muotka    Árvu/Sámediggi    – Innlandet fylkkagielddas ásset ollu sámit ja ollu orohagain leat sámit. Danne lea Sámediggi movtta go Innlandet fylkkagielda váldá álgaga oažžut sadjái ovttasbargošiehtadusa Sámedikkiin. Ovttasbargošiehtadusa vuođul lea vejolaš nannet ja oainnusmahttit sámi kultuvrra, giela ja servodateallima fylkkagielddas, dadjá sámediggepresideanta Silje Karine Muotka (NSR).</p>
<p>Fylkkagielddas lea dehálaš rolla barggu sámegielain doaimmaheames iežas fylkkas. Ovttasbargošiehtadusa bokte Sámedikkiin leat dat geatnegasat bissovaš fásta ovttasbarggu bokte nannet sámi giela, kultuvrra, servodateallima ja sámi ealáhusaid Innlandet fylkkas.</p>
<p>– Innlandet lea sámi fylka gos leat guokte giela, dárogiella ja máttasámegiella. Šiehtadusa ulbmilin lea ovddidit máttasámi guovllu nationála sámepolitihkkii ja internationála geatnegasvuođaide dávistettiin, dadjá Innlandet fylkkagieldda fylkkasátnejođiheaddji Even Aleksander Hagen.</p>
<p>Innlandet fylkkagieldda fylkkasátnejođiheaddji Even Aleksander Hagen    Kirsti Hovde/Innlandet fylkeskommune    Sámedikkis lea ovdal leamaš ovttasbargošiehtadus fylkkagielddaiguin máttasámi guovllus; Norlándda, Davvi-Trøndelága, Mátta-Trøndelága ja Hedmárkku fylkkagielddaiguin. Dát dagahii dan ahte dát ovttasbargošiehtadus nogai, ja ráhkaduvvui sierra ovttasbargošiehtadus Sámedikki ja Norlándda fylkkagieldda gaskka ja Sámedikki ja ođđa Trøndelága fylkkagieldda gaskka. Nu ii leange ovttasbargošiehtadus Sámedikki ja Hedmárkku fylkkagieldda, mii dál lea Innlandet fylkkagielda šat gustovaš.</p>
<p>Ođđa ovttasbargošiehtadus gusto jagi 2022 rájes. Váldoulbmilin lea nannet ja oainnusmahttit sámi kultuvrra, giela ja servodateallima. Áŋgiruššansuorgin šiehtadusas leat, sámi giella, regionála plánen ja areálahálddašeapmi, oahpahus, kulturovttasbargu, bibliotehka, kulturmuitohálddašeapmi/ kulturárbi, musea, máhtu gaskkusteapmi, ealáhusaid ovddideapmi ja boazodoallu.</p>
<p>– Dehálaš lea ahte Sámediggi ja Innlandet fylkkagielda láhčet diliid bissovaš fásta ovttasbarggu várás áššiin mat gusket sámi álbmogii ja sámi guovlluide Innlandet fylkkagielddas. Ovttasbargošiehtadusain čájehuvvo ahte fylkkagielda váldá duođas iežas sámi álbmoga, ja áigu láhčit diliid nannen ja ovddidan dihtii sámi giela ja kultuvrra buoremus vuogi mielde, dadjá sámediggepresideanta.</p>
<p>– Fylkkagielda galgá fuolahit ahte lea gelbbolašvuohta sámi gielas ja kultuvrras, sihke iežas hálddahusas ja dain bálvalusain main das lea ovddasvástádus. Fylkkagielddas lea ovddasvástádus joatkkaskuvllain, ja lea dehálaš ahte ohppiide geain lea vuoigatvuohta, fállojuvvo sámegieloahpahus, dadjá fylkkasátnejođiheaddji.</p>
<p>Innlandet fylkkagielda bargá lávga Engerdal gielddain, mii lea ohcamin laktojuvvot sámegiela hálddašanguvlui.</p>
<p>– Gielddain dat ráhkaduvvojit sámegielat deaivvadanbáikkit, ja maiddái láhččojuvvojit buorit eavttut oahpahusa várás, erenoamážit máttasámegielas, mii dál lea UNESCO áitojuvvon gielaid listtas, dadjá fylkkasátnejođiheaddji.</p>
<p>Ovttasbargošiehtadus Sámedikki ja Innlandet fylkkasuohkana gaskka vuolláičállojuvvo beliid gaskka Sámedikkis Kárášjogas skábmamánu 24. b. dii. 13.00.</p>
<p><em type="italic">Jearahallama addá ja gažaldagaide vástideaba sámediggepresideanta Silje Karine Muotka (NSR), tel. +47 984 87 576, </em><em type="italic">silje.karine.muotka@samediggi.no </em><em type="italic">ja/dahje fylkkasátnejođiheaddji Even Aleksander Hagen, tel: +47 416 44 654, </em><em type="italic">even.aleksander.hagen@innlandetfylke.no </em></p>
</body></document>
