<document xml:lang="sme" id="no_id"><header><title>Vuosttašceahkkefálaldat: Psyhkalaš dearvvašvuođaveahkki sámi álbmogii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>222</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/lavterskeltilbud-psykisk-helsehjelp-for-den-samiske-befolkningen.25010.aspx?sprak=12</origFileName><parallel_text xml:lang="nob" location="lavterskeltilbud:_psykisk_helsehjelp_for_den_samiske_befolkningen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Vuosttašceahkkefálaldat: Psyhkalaš dearvvašvuođaveahkki sámi álbmogii</p>
<p><em type="italic">Sámi klinihkka – SÁNAG lea Oslo-guovllus ja veahkeha sin geat servet miellačájehemiide ja earáid geain lea dárbu psyhkalaš dearvvašvuođaveahkkái. Sii leat olamuttos dii. 10.00-20.00 juohke beaivvi ovddasguvlui.    </em></p>
<p>Sámi klinihkka – SÁNAG/SANKS lea Oslo-guovllus ja veahkeha sin geat servet miellačájehemiide ja earáid geain lea dárbu psyhkalaš dearvvašvuođaveahkkái. Dá lea pykologspesialista Elisabeth Gerhardsen ovttas Fovsen-akšunisttaiguin Oslos.    Elisabeth Gerhardsen, SANKS</p>
<p>Sámediggepresideanta Silje Karine Muotka lohká dehálažžan sihkarastit ahte gávdno psyhkalaš dearvvašvuođaveahkki sihke dál miellačájehemiid áigge ja maŋŋil.</p>
<p>– Mii leat ilus go SÁNAG lea olamuttos Oslos dál ja áigot leat doppe ovddasguvlui, dadjá sámediggepresideanta, gii odne lea čoahkkinastán SÁNAG:in.</p>
<p>SÁNAG manná guovlluide gos sii geat servet miellačájehemiide    leat, muhto lea maid deaivamis Sámi viesus ja Trefoldighetskirken girkus. Lea vejolaš oažžut vuosttašceahkkefálaldaga SÁNAG:is, gitta golbma diimmu terapeuta luhtte, doavtterčujuhusa haga. Čállojuvvo journálanotáhta, seammaládje go eará divššu oktavuođas dahkko, muhto dát ii sáddejuvvo fástadoaktárii, eará go jus ieš dan dáhttu.</p>
<p>Váldde oktavuođa SÁNAG bargiiguin Oslo-guovllus, dahje riŋge sin telefonguovddážii nummarii 78967430 bivdin dihte vuosttašceahkkefálaldaga. Ságastallamat sáhttet leat neahta bokte dahje fysalaččat Oslos.</p>
<p>Akšuvnna oktavuođas lea SÁNAG maid ásahan vuosttašceahkkefálaldaga sámi álbmogii muđui maid. Mánát/nuorat sáhttet váldit singuin oktavuođa dán nummaris:    78967420 . Rávisolbmot sáhttet riŋget 78967430 jus áigot diŋgot áiggi.</p>
<p>Dát leat erenoamáš fálaldagat dan oktavuođas go demonstrašuvnnat leat jođus Oslos Fovsen-ášši dihte. Fálaldat bistá vuos dán mánu, muhto sáhttá árvvoštallojuvvot guhkiduvvot.</p>
</body></document>
