<document xml:lang="sme" id="no_id"><header><title>Haddegoargŋun lea stuorra hástalussan sámi eanadoalus  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>280</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/prisstigningen-er-en-stor-utfordring-for-samisk-jordbruk.19614.aspx?sprak=12</origFileName><parallel_text xml:lang="nob" location="prisstigningen_er_en_stor_utfordring_for_samisk_jordbruk.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Haddegoargŋun lea stuorra hástalussan sámi eanadoalus</p>
<p><em type="italic">Goanstaduvtta, fuođđariid ja muorraávdnasiid hattit leat arvat gorgŋon 2021:s. Goanstaduvtta golut leat stuorrát eanadoalus ja dát hattit lea measta duppalaston ovtta jagis. – Mun balan ahte haddegoargŋun čuohcá garrasit eanadolliide. Eanadoallogánnáhahttivuohta ii leat nu badjin ahte eanadoallit girdet dákkár haddegoargŋumiid, dadjá sámediggeráđđi Hans Ole Eira (Gb). </em></p>
<p>Sámedikki dievasčoahkkin galgá njukčamánu dievasčoahkkimis meannudit cealkámuša eanadoallošiehtadallamiidda, mat álget cuoŋománu loahpageahčen.</p>
<p>Sámediggeráđđi oaidná ahte ahte sáhttet gártat hástaleaddji šiehtadallamat, earret eará go hattit gálvvuin maid Hans Ole Eira    Árvu/Sametinget     eanadoallu dárbbaša leat olu lassánan maŋemus jagi. Ovdalaččas juo lea eanadoallu rašes dilis go eanadoalli dine 260 000 ruvnno unnit go eará bargit. Muhto vaikko vel leat ge muhtin sevdnjes balvvat, de ođasmahttet eanadoallit iežaset návehiid ja muhtimat huksejit ođđa návehiid maiddái.</p>
<p>– Dát čájeha ahte eanadolliin lea jáhkku dasa ahte eanadoalus lea boahtteáigi, dadjá Eira.</p>
<p>Sámedikki cealkámušas háliida sámediggeráđđi deattuhit buvttademiid mat geavahit roavvafuođđariid. Suoidnegilvin lea sihkar sámi guovlluin, ja danne lea lunddolaš vuoruhit dákkár roavvafuođđarbuvttadeami sámi guovlluin.</p>
<p>– Mielkebuvttadeapmi, vuovssábiergobuvttadeapmi, sávzadoallu ja gáicadoallu guddet sámi guovlluid eanadoalu, ja dan dihte vuoruhit ge dáid buvttademiid min cealkámušas, dadjá Eira.</p>
<p>Sámediggeráđđi maid oaidná dehálažžan ahte stáhtas lea einnosteaddji eanadoallopolitihkka.</p>
<p>– Eanadoallit galget sáhttit plánet máŋga jagi ovddasguvlui. Go sii huksejit návehiid, de galget dat bistit moaddelogi jagi, dadjá Eira.</p>
<p>Son lohká eanadoallu dehálažžan barggolašvuhtii, árvoháhkamii ja borramušgálvvuid buvttadeapmái sámi guovlluin. Eanadoallu lea maid doalahan ássama sámi guovlluin. Eanadoallu lea dehálaš maiddái sámi gielaid ja kulturárbevieruid viidáset fievrredeapmái.</p>
<p>– Sámediggái lea dehálaš ahte eanadoalus leat buorit rámmaeavttut sin doibmii ja ahtanuššamii. Sámedikki guhkes áiggi mihttomearrin lea buoridit barggolašvuođa ja buvttadeami ealáhusas, dadjá Eira.</p>
<p><em type="italic">Jearahallama addá dahje vástida gažaldagaide sámediggeráđđi Hans Ole Eira (Gb), </em><em type="italic">hans.ole.eira@samediggi.no </em></p>
<p>Áššeovddidus: Sámedikki cealkámuš 2022 eanadoallošiehtadallamiidda</p>
</body></document>
