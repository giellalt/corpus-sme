<document xml:lang="sme" id="no_id"><header><title>Evttoha Sámedikki vuoruhit 8,1 miljon kruvnnu bušeahtas sámi árbevirolaš máhtu ovddideapmái - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>524</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/foreslar-at-sametinget-prioriterer-8-1-millioner-kroner-til-utvikling-av-samisk-tradisjonskunnskap.14455.aspx?sprak=12</origFileName><parallel_text xml:lang="nob" location="foreslar_at_sametinget_prioriterer_8_1_millioner_kroner_til_utvikling_av_samisk_tradisjonskunnskap.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Evttoha Sámedikki vuoruhit 8,1 miljon kruvnnu bušeahtas sámi árbevirolaš máhtu ovddideapmái</p>
<p><em type="italic">Sámediggeráđđi lea 2019:s ásahan bargojoavku mii galgá buktit evttohusaid mo buoridit barggu Sámi árbevirolaš máhtu seailluheamis. </em></p>
<p>Bargojoavkkus leamaš ovddasteaddjit Sámi ásahusain geat barget árbedieđuin.</p>
<p>– Sámi árbemáhttu lea vuođđun min kultuvrii ja dál lea áigi ahte Sámediggi bidjá albma návccaid ja searaid seailluhit árbemáhtu. Rapportas <span type="quote">“Máttuid árbi boahtteáigái”</span> buktit mii konkrehta evttohusaid mo sámi servodat ja Sámediggi galgá čoavdit hástalusaid maid dálá áigi buktá árbemáhtu seailluheapmái boahtte buolvvaide, lohká jođiheaddji Anne May Olli.</p>
<p>Loga rapporta <span type="quote">“Máttuid árbi boahtteáigái”</span></p>
<p>Árbedieđu bargojoavku lea barggustis čoahkkinastán ásahusain miehtá sámi guovllu, ja leat vávján ahte árbemáhttu lea hui dehálaš báikkálaš identitehttii ja ahte báikkálaš máhttu buktá ollu dovdduid ja gullevašvuođa.</p>
<p>– Mii háliidat deattuhit ahte árbemáhttu lea báikkálaš máhttu, mii gullá báikegottiide ja guovlluide, ja mii leat iežamet evttohusas dan váldán vuhtii go evttohit ahte dálá ásahusat mat barget árbemáhtun galget baicce ovttasbargat eambbo vuoi ovdánit fágalaččat ja ahte Sámediggi ruhtada fierpmádagaid ovttasbargui. Mii evttohit dasa lassin ahte ásahuvvošii sierra orgána <em type="italic">Sámi árbemáhttogáldu </em>mii galgá doarjjan ja veahkkin báikkálaš ásahusaide, joatká Olli. </p>
<p>Bargojoavku lea dál gergen barggustis ja evttoha ahte Sámediggi vuoruha sámi árbemáhtu eanet.</p>
<p>Váldoevttohusat raporttas leat:</p>
<list><p type="listitem">Bargojoavku evttoha ásahit sierra orgána, sámi árbemáhttogáldu. Ođđa ásahusa doaibman šaddá čatnat oktii dieđuid báikegottiin ja leat mielde ovdánahttimin árbemáhttu miehtá norggabeale Sámi. Skuvllat ja gielddat sáhttet váldit oktavuođa go lea dárbu dieđuin Sámi árbemáhtus. Sámi árbemáhttogáldu ásaheapmái evttohuvvo ahte Sámediggi juolluda 2,6 miljon kruvnnu .</p>
<p type="listitem">Bargojoavku evttoha ahte ásahuvvo doarjjaortnet fágalaš fierpmádagat árbemáhtu ektui, omd. Mearrasámi fierpmádat, dahje huksenárbevieru fierpmádat. Dat dalá Sámi ásahusat geat dál barget oktonassii iežaset áššiin sáhttet beroštumiid ja hástalusaid ektui ovttasbargat. Doalahit fierpmádagaid bargguid evttohuvvo 1.5 miljon kruvnnu.</p>
<p type="listitem">Bargojoavku evttoha maid ahte Sámediggi ruhtada duodjeguovddážii, seammá láhkai go dál leat báikkálaš giellaguovddážat ásahuvvon guđetge guovlluide sámis. Duodjeguovddážat galggašedje buohkaide leat rahppas ja ávkin. Dát lea bargojoavkku mielas dehálaš vuoi duodji árbemáhttun seailluhuvvo ja ealáskahttojuvvo guđetge sámi guovlluin. Dán rádjái lea dušše ealáhusbealli duojis deattuhuvvon Sámedikki doarjjaortnegiin, muhto leat olusat geat duddjojit ja go duodjit lea dehálaš buot sámi álbmogiid de lea áigi vuoruhit ahte buohkat besset duoji resursaguovddážiidda. Dát mávssášii bargojoavkku árvvoštallama mielde 3 miljon kruvnnu, go de báikkálaš duodjeguovddážat bohtet johtui.</p>
<p type="listitem">Bargojoavku evttoha vel lassin ahte Sámediggi ásaha ruhtadoarjjaortnega sidjiide geat háliidit bargat Sámi árbemáhttu prošeavttain. Dát doarjjaortnet livčče 1 miljon kruvnnu jahkásaččat.</p>
<p type="listitem">Bargojoavku maid oaivvilda ahte Sámediggi ferte ieš geahččat mo sii barget Sámi árbemáhttu ektui, ja hásttuha Sámedikki buoridit barggustis siskkáldasat.</p>
</list><p>Sámediggeráđđi Hans Ole Eira lea aitto ožžon raportta, ja lohká miellagiddevažžan oaidnit árbedieđu joavkku evttohusaid lagabui.</p>
<p>– Sámediggeráđđi lea diŋgon dán erenoamáš gealbočeahpes bargojoavkkus raportta ja áigut dál dárkileabbo lohkat sin miellagiddevaš evttohusaid. Bargojoavkku árvalusat buktet čovdosiid hástalusaide maid mii leat bivdán sis. Árbemáhttu lea hirbmat dehálaš sámi kultuvrii, ja mii oaidnit dehálašvuođa dán barggus boahtteáigái. Boahtte lávki lea árvvoštallat ahte galgat go loktet sin evttohusa dahje osiid sin evttohusas Sámedikki dievasčoahkkimii, lohká Eira.</p>
<p><em type="italic">Gulahallanolbmot: </em></p>
<p xml:lang="nob"><em type="italic">Hans Ole Eira: +47 918 61 471 </em><em type="italic">hans.ole.eira@samediggi.no </em></p>
<p><em type="italic">Árbedieđu bargojoavku: </em></p>
<p><em type="italic">Jođiheaddji: Anne-May Olli, RiddoDuottarMuseat, amo@rdm.no </em><em type="italic">, 40601986 Nubbinjođiheaddji: Harrieth Aira, Árran, harrieth.aira@arran.no </em><em type="italic">, 99047356 Kjellaug Isaksen, Davviálbmogiid guovddáš, kjellaug@nordligefolk.no , 47370934 Solveig Joks, Sámi allaskuvla, solveigj@samas.no , 90724669 Svanhild Andersen, Mearrasiida, svanhild.andersen@mearrasapmi.no </em><em type="italic">, 95791356 </em></p>
</body></document>
