<document xml:lang="sme" id="no_id"><header><title>Šoop Šoop bálkkašumi vuoitit 2021 ja 2022 - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>333</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vinnere-av-soop-soop-prisen-2021-og-2022.19880.aspx?sprak=12</origFileName><parallel_text xml:lang="nob" location="vinnere_av_soop_soop-prisen_2021_og_2022.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Šoop Šoop bálkkašumi vuoitit 2021 ja 2022</p>
<p>Šoop Šoop bálkkašupmi galgá jahkásaččat geigejuvvot, muhto go diibmá ii šaddan de geigejuvvo sihke 2021 ja 2022 bálkkašupmi dál. Davvi Siida, sametingsråd Maja Kristine Jåma og Erica Huvva Design    Árvu</p>
<p>— Hirpmus iluin beasan sávvat lihkku Šoop Šoop bálkkašumi vuittiide. Sámi hutkás ealáhusaid máŋggabealatvuohta lea molsašuddi ja čáppat. Lea illudahtti ahte bálkkašupmi geigejuvvo rájáid rastá, lohka sámediggepresideanta Silje Karine Muotka (NSR). Silje Karine Muotka    Árvu/Sametinget</p>
<p><em type="italic">2021 vuoiti: Erica Huvva Design </em></p>
<p><em type="italic">2022 vuoiti: Davvi Siida </em></p>
<p>Vuoiti oažžu 50 000 ruvnno vuoitun ja vel muoras dahkkojuvvon bálkkašumi.</p>
<p>Jury čállá earret eará vuoiti 2021 Erica Huvva vuođuštusas ahte</p>
<p><em type="italic">"Son lea mearkkašahtti dáiddár, ja lea stargadis árbevierroguoddi ja áiggehis hábmejeaddji. Vuoiti lea čeahppi heivehit oktii árbevirolaš ja ođđaáigásaš dujiid ja nu son čájeha čielga ja mihtilmas identitehta su barggus hábmejeaddjin. Jury mielas lea fitnodagas vuđolaččat guorahallojuvvon konseapta mas lea ollislaš jurdda ja áigumuš." </em>Erica Huvva    Árvu    </p>
<p>- Erica Huvvas leat fiinna duojit, muhto son lea maid ovdagovva go atná sámegielat namaid buktagiin ja čoggosiin, rábmo Muotka.</p>
<p>2022 vuoiti birra čállá jury vuođuštusas earret eará ahte</p>
<p><em type="italic">"Bálkkašumi vuoiti lea erenoamáš dán láhkai ahte oainnusmahttá árbevieruid, luonddu hálddašeami ja geavaha sámegiela buktagiid márkanfievrredeamis. Buktagat leat báikkálaččat. Bálkkašumi vuoiti lea bearašfitnodat mii lea garrasit bargan álggahemiin ja orro dál nanu fitnodat Sámis. Jury mielas ovddasta fitnodat eamiálbmotárvvuid luohtehahttivuođain, ja sis lea vuđolaččat guorahallojuvvon konseapta mas lea ollislaš jurdda ja áigumuš." </em></p>
<p>- Davvi Siida ovddasta mátkeealáhusa, duoji, kultuvrra ja sámegiela rámálmas vugiin. Fitnodat váikkuha positiivvalaččat sihke báikegoddái ja olles Sápmái. Lihkku goappaš Šoop Šoop bálkkašumi vuitiide, loahpaha sámediggepresideanta. Davvi Siida    Árvu</p>
<p>Jurys leat sámediggepresideanta Silje Karine Muotka, Gunvor Guttorm gii bargá duoji professorin Sámi allaskuvllas Guovdageainnus ja Pär-Joel Utsi gii lea ealáhushutki ja eaiggáda e-commerce fitnodaga Vaimo.</p>
<p>Vuoiti árvvoštallojuvvo čuovvovaš eavttuid vuođul:</p>
<p>1. su váldoaktivitehta lea Sámis 2. vuoiti doaimmas lea gánnáhahttivuohta ja nanu ahtanuššan 3. addá buori oppalašbuvttu sámiide- ja/dahje báikegoddái 4. lea ovddidan sámi hábmema, eamiálbmotárvvu ja bissovašvuođa fuomášumiin, jáhkehahtti ja árvvolaš vugiin. 5. lea ovdamunni jus fitnodat atná sámegiela fitnodaga promoteremis</p>
</body></document>
