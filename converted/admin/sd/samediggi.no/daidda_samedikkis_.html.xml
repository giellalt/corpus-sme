<document xml:lang="sme" id="no_id"><header><title>Dáidda Sámedikkis  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>440</wordcount><conversion_status type="standard"/><availability><free/></availability><multilingual/><origFileName>https://sametinget.no/saemiedigkien-bijre/saemiedigkien-bijre/kunsten-pa-sametinget/?sprak=12</origFileName><parallel_text xml:lang="nob" location="kunsten_pa_sametinget.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dáidda Sámedikkis</p>
<p><em type="italic">Sámediggi eaiggáda olu iešguđetgelágán dáidagiid, maid sihke sámi ja dáčča dáiddárat leat duddjon. Dáidagat leat ráhkaduvvon olu iešguđetgelágán vugiiguin, nugo árbevirolaš sámi duodji, báccit ja govvadáidda. Sámediggevistti dáidagat čatnasit sámi eallinvuohkái ja kultuvrii. </em></p>
<p>Dáidaga <span type="quote" xml:lang="nob">"Luottat - Spor"</span> lea dáiddár Hilde Skancke Pedersen ráhkadan, ja dan oaidná sihke dievasčoahkkinlanjas ja olggobealde maid.</p>
<p><em type="italic">Dá leat muhtun dáiddárat ja dáidagat mat leat Sámedikki čoakkáldagas: </em></p>
<p type="title" xml:lang="nno">Hilde Skancke Pedersen</p>
<p>Hilde Skancke Pedersena seaidnedáidda " <em type="italic">Luottat – Spor" </em>lea dahkkon borron siŋkkas mas lea asehis golli ja metálla, ja oljoivdni. Dáidda lea dievasčoahkkinsáles Sámediggevisttis sárdnestuolus ja lávddi maŋábealde ja joatká seinniid mielde olggobealde sále ja vulos geallárii auditoria olggobeallái. Dáiddár lea meállapláhtaide boaldán arkeologalaš luottaid sámi ássan- ja hávdesajiin mat leat báhcán sámekultuvrras viessosajiid ja labyrinttaid hámis. Skancke Pedersen lei nubbi guovtti dáiddáris gii vuittii ráddjejuvvon gilvvu Sámediggevistti dáidaga válljema oktavuođas. </p>
<p type="title" xml:lang="nno">Kristin Ytreberg</p>
<p>Dáiddára Kristin Ytreberg hearvvaid " <em type="italic">Den som... </em>" gávnnat vázzinhálla seinniin. Su dáidaga vuođđun leat dološ sámi sátnevádjasat maid Just Qvigstad čohkkii 1920-logus. Sátnevádjasat leat hábmejuvvon danis ja darvvihuvvon njuolga seaidnái. Ytreberg lei nubbi guovtti dáiddáris gii vuittii ráddjejuvvon gilvvu sámediggivistti hervema oktavuođas. </p>
<p>Seaidnedáidda maid dáiddár Kristin Ytreberg lea ráhkadan.</p>
<p type="title" xml:lang="nno">Harald Bodøgaard</p>
<p>Bázzi " <em type="italic">Rød" </em>, lea dahkkon granihtas (1999), ja dan lea dáiddár Harald Bodøgaard ráhkadan, ja Bjørn Bygg AS Romssas skeŋkkii dan Sámediggevistti almmolaš rahpama oktavuođas. </p>
<p type="title" xml:lang="isl">Eva Bergmann</p>
<p>Málagova " <em type="italic">Finnmark i gull </em>" lea dáiddár Anna Eeva Bergman málen metállaivnniiguin (1965). Davvi-Trøndelága, Nordlándda, Romssa ja Finnmárkku fylkkasuohkanat skeŋkeje gova Sámediggevistti rahpama oktavuođas. </p>
<p type="title" xml:lang="nno">Astri Aasen</p>
<p>Dáiddára Astri Aasen málagovat stuora sámečoahkkimis Troanddimis 1917:s gávdnojit earret eará vázzinhállas dievasčoahkkinsále guvlui. Sámediggi osttii daid Trondheim kunstmuseumis (Troanddima dáiddamuseas) 80-jagi ávvudeami oktavuođas guovvamánu 6.b. 1997:s. Govat ledje čájáhusas Troanddima metodistgirku gealláris.</p>
<p type="title" xml:lang="fin">Kåre Kivijärvi</p>
<p>Sámedikki laktavisttis, mii rahppui skábmamánus 2015:s, lea ráhkaduvvon sierra soadji gos leat máŋga gova Kåre Kivijärvis. Guokte buktaga su váldobuktagiin, <em type="italic"><span type="quote" xml:lang="nob">"Fra de store banker"</span> </em>(1959/1961) ja <em type="italic"><span type="quote" xml:lang="nob">"Portrett Nesseby"</span> </em>(1972) heaŋgájit Sámedikki ođđa visttis, ovttas Kivijärvi guđain guovddáš govaiguin, ráiddus man son ráhkadii 1966:s nuortalaš sámenissoniid birra. </p>
<p type="title" xml:lang="smn">Outi Pieski</p>
<p>Tekstiila-installašuvnna <span type="quote" xml:lang="eng">"Leagi vuoigŋa/Spirit of the Valley"</span> lea dáiddár Outi Pieski ráhkadan.    Elle Mari Dunfjell Oskal/Sametinget</p>
<p>Tekstiila-installašuvnna " <em type="italic">Leagi vuoigŋa/Spirit of the Valley" </em>lea dáiddár Outi Pieski ráhkadan. Installašuvdna lea darvvihuvvon Sámedikki ođđa vistti dáhkkái ja das leat riesaldagat ja metállastákkut mat heaŋgájit dego <span type="quote" xml:lang="ron">"uro"</span> dáhkis. Buvtta čujuha gákteliinni v-hápmái. </p>
<p>Sámedikkis leat dasa lassin sámi dáiddaduojit maid leat duddjon <em type="italic">Håvard Larsen, Per Isak Juuso, Folke Fjällström </em>ja <em type="italic">Jon Ole Andersen </em>, grafihkka maid <em type="italic">Inga N. Andersen </em>lea ráhkadan ja buvtta mas leat <em type="italic">Aslaug Juliussena </em>objeavttat. Sámedikki 25-jagi ávvudeami oktavuođas almmuhuvvui čálli <em type="italic">Else Marie Isaksen </em>girji <span type="quote">"Sámediggi ja dáidda"</span>. Girji muitala dáidagiid birra mat leat Sámedikkis. </p>
<p>Loga eambbo Sámedikki dáidaga birra KORO neahttasiidduin</p>
</body></document>
