<document xml:lang="sme" id="no_id">
  <header>
    <title>PRD: Doarju stuorra mearkagálvoáŋgiruššama duojis</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2017</year>
    <wordcount>194</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.samediggi.no/Odasarkiiva/PRD-Doarju-stuorra-mearkagalvoangirussama-duojis</origFileName>
    <parallel_text xml:lang="nob" location="prm-stoetter-stor-merkevaresatsing-innen-duodji.html"/>
    <parallel_text xml:lang="smj" location="prd-doarjju-stuorra-maerkkagalvvovuorodimev-duojen.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRD: Doarju stuorra mearkagálvoáŋgiruššama duojis</p>
    <p>
      <em type="italic">Duodjeorganisašuvdna Duojáriid Ealáhussearvi háliida dál duodjái stuorát márkana go odne lea. Sámediggeráđđi lea dál juolludan gitta 895 625 ruvnno MIS of Sápmái, mearkagálvoáŋgiruššamii duojis. </em>
    </p>
    <p>Sámedikki mihttomearri lea ovddidit duoji boahtteáigái heivehuvvon ja geasuheaddji ealáhussan sámi guovlluin. Sámedikki okta deaŧaleamos reaidduin duoji ovddideamis lea Duoji ealáhusšiehtadus, maid duodjeorganisašuvnnat Sámedikkiin šiehtadit.</p>
    <p type="title">Doaivu buori ovddideami</p>
    <p>Duoji 2017 ealáhusšiehtadusa bealit sohpe bidjat kr 900 000 mearkagálvoprošeavttaide maid Sámiid Duodji ja Duojáriid Ealáhussearvi sáhttet ohcat. Sámediggi oaivvilda ahte dát prošeakta sáhttá leat mielde váikkuheamen ahte joksat mihttomeari.</p>
    <p>
      <em type="italic">– Mii doaivut ahte dát šattašii buorren ovddideapmin duojáriidda, ja ahte dát sihkkarasttášii sin ealáhusa, dadjá sámediggeráđđi Berit Marie P.E. Eira. </em>
    </p>
    <p>Odne eai leat duojis eará mearkagálvoorganisašuvnnat Norggas. Mearkagálvoorganisašuvdna galgá doaimmahit márkanastima ja vuovdima válljejuvvon duojáriid ovddas.</p>
    <p type="title">Duddjomiin galgá sáhttit eallit</p>
    <p>Mihttomearrin mearkagálvoáŋgiruššamiin MIS of Sápmi lea ráhkadit gánnáhahtti ja ceavzilis fitnodagaid. Dat mearkkaša ahte buvttadeaddjit galget duoji buvttademiin eallit.</p>
    <p>Seammás háliida Duojáriid Ealáhussearvi ahte mearkagálvoáŋgiruššan galggašii buktit máhttogaskkusteami sámi kultuvrra, eallinvuogi ja eallinvuođu birra. Dan sáhttá dahkat go oahpásmahttá sámi duoji olggobeali márkaniidda.</p>
    <p>
      <em type="italic">– Sámediggeráđđi áigu mielas čuovvut ovddideami maid mearkagálvoáŋgiruššan buktá, dadjá Eira. </em>
    </p>
    <p>Gulahallan: Sámediggeráđđi <em type="italic">Berit Marie P.E. Eira , mob. +47 913 28 626. </em></p>
  </body>
</document>
