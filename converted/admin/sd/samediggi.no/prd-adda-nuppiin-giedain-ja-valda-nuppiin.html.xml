<document xml:lang="sme" id="no_id"><header><title>PRD: Addá nuppiin gieđain ja váldá nuppiin</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2017</year><wordcount>253</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Odasarkiiva/PRD-Adda-nuppiin-giedain-ja-valda-nuppiin</origFileName><parallel_text xml:lang="nob" location="prm-gir-med-den-ene-handa-og-tar-med-den-andre.html"/><parallel_text xml:lang="sma" location="prm-aktine-gietine-vadta-jih-vaalta-dejnie-mubpine.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRD: Addá nuppiin gieđain ja váldá nuppiin</p>
<p><em type="italic">Duorastaga čakčamánu 12. b. bijai ráđđehus ovdan iežas evttohusa jagi 2018 stáhtabušeahttan. Buohkanassii lea várrejuvvon 993,6 miljon ruvnnu sámi áigumušaide. Das lea 486 miljon ruvnnu várrejuvvon Sámediggái. </em></p>
<p>- Báhpára alde dat orru leamen buorre, muhto duohtavuođas dat lea vuolideapmi. Juolludeamit eai govčča bálká- ja haddegoargŋuma Norggas, ja mii leat sakka beahttašuvvan. Dat vuolggaha maid dan eahpádusa ahte sáhttá go Sámediggi bisuhit dan doaimma mii dál lea. Erenoamážit lea Gielda- ja ođasmahttindepartemeanta (GOD) mii addá nuppiin gieđain, muhto váldá fas nuppiin, dadjá ráđđelahttu Henrik Olsen, geas lea bušeahttaovddasvástádus sámediggeráđi bealis.</p>
<p><em type="italic">Son čujuha dasa ahte gieldaministtar lohpida 15,5 miljon ruvdnosaš lassáneami seammás go sii vuolidit juolludusaid 10 miljon ruvnnuin go gesset ruovttoluotta ruđaid mat ovdal leat juolluduvvon Stoltenberg II Kulturloktema bokte. </em></p>
<p>- Dattetge illudahttá go giella, mánáidgárdi ja oahpponeavvut leat nannejuvvon bušeahtas. Muhto dat bohtet merkejuvvon ruhtan, mii fas mearkkaša ahte Sámediggi oažžu uhcit ja uhcit doaibmanfriijavuođa ja uhcit iešmearridanvuoigatvuođa, dadjá Olsen.</p>
<p>Sámedikkis ledje stuorra vuordámušat dasa ahte Saemien Sijte ja Beaivváš galge boahtit mielde dán bušehttii, ja lea sakka beahttašuvvan go nu ii geavvan.</p>
<p><em type="italic">- Dát čájeha ahte ráđđehusas lea uhccán dáhttu hukset sámi kulturvisttiid ja mii fertet váldit oktavuođa Stuorradikkiin, dadjá Olsen. </em></p>
<p>Sámediggeráđđi áigu maid váldit ovdan Stuorradikkiin juolludemiid birra duohtavuođakommišuvnna barggu álggaheami birra.</p>
<p>Gánnáheapmi boazodoalus nannejuvvo go evttohuvvo ahte ii dárbbaš máksit divat go oastá doallobiergasiid.</p>
<p><em type="italic">- Vaikke vel dat ii guoskka Sámedikki bušehttii, de dat lea hui buorre buot boazosápmelaččaide ja ealáhussii, dadjá Olsen. </em></p>
<p><em type="italic">Jearahallamis sáhttá sámediggeráđđi Henrik Olsen vástidit. Tel. 907 75 219 </em></p>
</body></document>
