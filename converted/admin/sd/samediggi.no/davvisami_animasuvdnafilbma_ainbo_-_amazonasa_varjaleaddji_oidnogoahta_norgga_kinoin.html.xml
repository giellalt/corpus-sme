<document xml:lang="sme" id="no_id"><header><title>Davvisámi animašuvdnafilbma «Ainbo – Amazonasa Várjaleaddji» oidnogoahtá Norgga kinoin - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>349</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/nordsamisk-animasjonsfilm-ainbo-amazonasa-varjaleaddji-klar-for-norske-kinoer.15033.aspx?sprak=12</origFileName><parallel_text xml:lang="nob" location="nordsamisk_animasjonsfilm_ainbo_-_amazonasa_varjaleaddji_klar_for_norske_kinoer.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Davvisámi animašuvdnafilbma <span type="quote">«Ainbo – Amazonasa Várjaleaddji»</span> oidnogoahtá Norgga kinoin</p>
<p><em type="italic">Bearjadaga miessemánu 21. b. 2021 lea animašuvdnafilmmas Ainbo – Amazonasa Várjaleaddji viimmat vuosttaščájálmas kinos, maiddái davvisámegillii. Sámediggi lea dorjon davvisámi dubbema ruđalaččat 200.000 ruvnnuin. </em></p>
<p>Sámediggeráđđi lea juolludan 200.000 ruvdnosaš doarjaga Internášunála Sámi Filbmainstituhttii dubbet animašuvdnafilmma <em type="italic">Ainbo – Amazonasa Várjaleaddji </em>davvisámegillii. Doarjja lea addojuvvon kulturdoaibmabijuid doarjjaortnegis Sámedikki bušeahtas 2021. Dán vahkkoloahpa lea animašuvdnafilmmas vuosttaščájálmas, sihke dárogilli ja davvisámegillii. </p>
<p>– Lea hirbmat miellagiddevaš ja illudahtti ahte sámi mánát ožžot vejolašvuođa oaidnit guhkesfilmma sámegillii oktanaga norgga mánáiguin. Mus lea dat seamma dovdu go dalle go Jikŋon 2:žis lei vuosttaščájálmas, ja mun lean hui rámis dan barggus maid ISFI lea dahkan Ainbo-filmmain. Mun illudan fárrolaga sámi bearrašiiguin geat dál fargga besset návddašit somás kino-vásáhusa, dadjá sámediggeráđđi Henrik Olsen (NSR).</p>
<p>Kinoin Romssas, Álttás ja Leavnnjas leat davvisámi filbmačájálmasat miessemánu 21. beaivve, ja gilikinot čájehit ges filmma boahtte vahkus. Guovdageainnus čájehuvvo filbma 24.5, Kárášjogas 25.5 ja Olmmáivákkis 26.5. Filmmas lea ahkemearri 6 jagi. Sámediggeráđđi Henrik Olsen searvá vuosttaščájálmassii Romssas, fárrolaga earret eará Mari Boinein, gii neaktá Ainbo-filmmas.</p>
<p type="title">Ovttasbargu Amazonasa eamiálbmogiin</p>
<p>Sámediggeráđđi Henrik Olsen dadjá proseassa Aino-animašuvdnafilmmas lea buorre ovdamearka das mo kommersiealla aktevrrat sáhttet ja berrejit ovttasbargat álgoálbmogiiguin kulturfievrredeamis. ISFI direktevra Anne Lajla Utsi maid oaidná paralleallaid Disney Animation ja Jikŋon 2 bargui.</p>
<p>– Mii leat hui ilus go leat beassan justte Ainbo-filmma dubbet davvisámegillii, go dán filmma fáddá lea oahpes ášši sámi gehččiide. Dat lea nuorra álgoálbmotnieidda birra Amazonasis, guhte doarru dakkár stuora ruvkeásaheami vuostá sin guovlluin.</p>
<p>– Ainbo filbmabuvttadeaddjit leat ovttasbargan Shipibo álgoálbmogiin, nu mo Disney Animation ovttasbarggai sámiiguin Jikŋon 2 filmma oktavuođas, ja dat lea mu mielas hui vuogas bargovuohki go filmma muitalus lea sin álgoálbmotkultuvrra vuođul ráhkaduvvon, dadjá Utsi.</p>
<p>Geahča davvisámegielat oanehisfilmmaža ISFI neahttasiidduin .</p>
<p><em type="italic">Jearahallamiid addiba: </em><em type="italic">Sámediggeráđđi Henrik Olsen (NSR), tlf: </em>907 75 219 <em type="italic">ISFI direktevra Anne Lajla Utsi, tlf: 907 55 574 </em></p>
<p><em type="italic">Sámediggeráđđi Henrik Olsen (NSR) galledii Internašunála Sámi Filbmainstituhtta (ISFI) árabut dán vahkus. Dalle beasai Olsen oaidnit mo ISFI prošeakta Duottar Studio lea ovdáneamen, mii lea profešunealla jietnastudio Guovdageainnus. Sámediggeráđđi lea ovdalis dorjon Duottar Studio AS miljunbeal ruvnnuin, mii galgá doaimmahit jietnastudio ja redigerenfasilitehtaid filbmii ja TV:ii.    Silja Somby/Sámediggi      </em></p>
</body></document>
