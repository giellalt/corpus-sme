<document xml:lang="sme" id="no_id"><header><title>300 000 ruvnno prošektii Generasjonsfelleskap (Buolvvaid searvevuohta) - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>220</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/300-000-kroner-til-prosjektet-generasjonsfelleskap.31601.aspx?sprak=12</origFileName><parallel_text xml:lang="nob" location="300_000_kroner_til_prosjektet_generasjonsfelleskap_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">300 000 ruvnno prošektii Generasjonsfelleskap (Buolvvaid searvevuohta)</p>
<p><em type="italic">Sámediggeráđđi lea juolludan 300 000 ruvnno julevsámi mánáidgárdái Viejegii prošektii Generasjonsfelleskap for tradisjonelt arbeid (Buolvvaid searvevuohta árbevirolaš bargguin). Doarjja lea juolluduvvon Doarjja prošeavttaide ja ovddidanbargguide mánáidgárddiin - ortnega bokte. Ulbmil dáinna ortnegiin lea ahte mánáidgárddit galget oažžut buoret kvalitehta sámi giella- ja kulturbargui. </em></p>
<p>- Dán prošeavtta vuolggasadjin lea sámi árbevierru, gos mánáid bajásgesset olles bearaš, sohka, siida ja báikkálaš servodat. Dás čatnasit sihke mánát ja boarráset buolva lagas oktavuođaide, ja julevsámi giella, kultuvra, árbevierut ja árvvut leat guovddážis prošeavttas. Dát lea duođai buorre prošeakta mas barget sihke árbedieđuin ja giela nannemiin, dadjá sámediggepresideanta Silje Karine Muotka (NSR). Prošeakta maid mánáidgárdi Viejega galgá čađahit, galgá nannet árbevirolaš barggu ja máhttofievrrideami buolvvaid gaskkas. Dan sii galget dahkat dakko bokte ahte mánáidgárdi ásaha sohkabuolvasearvevuođa gos boarráset julevsámi resursaolbmot árbevirolaččat barget ovttas mánáidgárddiin. Prošeakta galgá maiddái nannet mánáidgárdemánáid julevsámegiela. Mánát galget ráhkkanit birget bures, šaddat oadjebassan ja oažžut buori gullevašvuođa iežaset kultuvrii, gillii ja nannet iežaset julevsámi identitehta. Boarráset buolva guoddá sámiid oktasaš historjjá ja máhtu, ja dakkár oktavuohta dagaha ahte árbevirolaš máhttu ja árbevierut sirdašuvvet nuorat buolvvaide. Prošeakta galgá maid veahkehit mánáid oahppat julevsámi sániid ja dadjanvugiid barggu oktavuođas, ja dieinna lágiin oažžut rikkis ja girjás julevsámegiel fálaldaga. - Mii sámediggeráđis sávvat lihku Viejega mánáidgárdái ja resursaolbmuide ásaheamis sohkabuolvasearvevuođa mas lea ávki boahtteáigái, loahpaha sámediggepresideanta Muotka.</p>
</body></document>
