<document xml:lang="sme" id="no_id"><header><title>Doarjja Elvegård Fjordcampii - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>158</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-elvegard-fjordcamp.19865.aspx?sprak=12</origFileName><parallel_text xml:lang="nob" location="tilskudd_til_elvegard_fjordcamp.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjja Elvegård Fjordcampii</p>
<p><em type="italic">Sámediggi lea juolludan 160 000,- doarjaga Tony Griff Pettersenii gii jođiha mátkeeallinealáhusfitnodaga Roabavuonas Dielddanuori suohkanis. Doarjja lea juolluduvvon doarjjaortnegis máŋggabealálaš ealáhusat. </em></p>
<p>Elvegård Fjordcamp lea ožžon doarjaga viiddidit idjadankapasitehta fitnodagaset. Mihttu lea lasihit gálvojođu, erenoamážit dálvet ja dainna lágiin ráhkadit eanet bargosajiid fitnodahkii. Prošeavtta ruhtadeapmi lea ovttasbargu Sámedikki ja Innovašuvdna Norga gaskkas, gos goappaš oassebeale ruhtadeaba oasi investeremis.</p>
<p>– Vaikke koronadávda lea leamaš gáibideaddji mátkeealáhuseallimii, de lea illudahtti oaidnit ahte fitnodagat dego Elvegård Fjordcamp investerejit boahtteáigái, lohka sámediggepresideanta Silje Karine Muotka (NSR).</p>
<p>Roabavuotna gulai ovdal Skánit suohkanii. Skánit suohkan lei oassi Sámedikki ealáhusdoarjagiid doaibmaguvlui. Vaikke suohkan dál lea oktii bidjon Dielddanuorri suohkaniin, sáhttet goitge fitnodagat ja ealáhusdoallit Skániin ohcat doarjaga buot Sámedikki ealáhusortnegiin.</p>
<p>– Mii oažžut unnán doarjjaohcamiid Skánit fitnodagain ja Skánit birrasis. Mii áinnas háliidivččiimet eanet ohcamiid doppe ja ávžžuhit báikkálaš fitnodagaid váldit oktavuođa minguin jus áigot álggahit ovdánahttinbargguid, loahpaha Muotka.</p>
<p><em type="italic">Gažaldagaid dahje jearahallama addá sámediggepresideanta Silje Karine Muotka, tlf +47 984 87 576, </em><em type="italic">silje.karine.muotka@samediggi.no </em></p>
</body></document>
