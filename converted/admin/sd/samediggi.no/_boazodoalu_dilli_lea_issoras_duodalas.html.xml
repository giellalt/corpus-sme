<document xml:lang="sme" id="no_id"><header><title>- Boazodoalu dilli lea issoras duođalaš - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>323</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/situasjonen-i-reindrifta-er-meget-alvorlig.19899.aspx?sprak=12</origFileName><parallel_text xml:lang="nob" location="_situasjonen_i_reindrifta_er_meget_alvorlig.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">- Boazodoalu dilli lea issoras duođalaš</p>
<p>Hirbmat stuora lassáneapmi sihke fuođar- ja boaldámušhattiin dagaha hui váttes ekonomalaš dili boazoealáhussii. Sámediggepresideanta Silje Karine Muotka (NSR) lea fuolas boazodolliid diliin ja bivdá hoahppočoahkkima ráđđehusain.</p>
<p>Eanet ja eanet boazoeaiggádat váldet dál oktavuođa sámediggepresideanttain Silje Karine Muotkain muitalan dihte dan duođalaš dili birra maid dál vásihit boazoealáhusas.</p>
<p>– Mii oažžut dramáhtalaš dieđuid boazoeaiggádiin ahte sii vásihit ruđalaš heađi. Alla doaibmagolut ja heajos guohtun dagahit duppalnoađi sidjiide. Mun válddán vuorjašupmedieđuid boazodoalus hui duođas ja ádden ahte dilli lea sihke duođalaš ja vártnuheapme, ja mun áiggun ovttas sámediggeráđiin Hans Ole Eirain geahččalit gávdnat čovdosiid, sihke hoahppo- ja guhkesáiggečovdosiid, mat sáhttet veahkehit sin, dadjá sámediggepresideanta Silje Karine Muotka (NSR). Sámediggepresideanta Silje Karine Muotka (NSR)    Sámediggi</p>
<p>Boazoealáhus vásiha dál issoras stuora lassáneami doaibmagoluin maŋŋel go boaldámušhattit leat garrasit loktanan Ukraina soađi dihte. Dasa lassin lea energiijakriisa čakčat ges dagahan ahte fuođarhattit leat lassánan. Go dasa lassin vel vásihit eanet barggu dálkkádatrievdamiid dihte ja vel ruđalaš vealaheami, de dat dahká heahtedili boazodollui. Olu guovlluin eai leat bohccot oba beassange dálveguohtumii go lea visot jikŋon, ja boazoeaiggádat barget birra jándora guođohit ja biebmat ealuid.</p>
<p>– Boazoeaiggádat vásihit fámuhisvuođa, dadjá sámediggeráđđi Hans Ole Eira (Gb).</p>
<p>Sámediggepresideanta bivdá dál hoahppočoahkkima eanandoallo- ja biebmoministeriin Sandra Borchain (Gb) ja finánsaministariin Trygve Slagsvold Vedumain (Gb).</p>
<p>– Boazodoallobearrašiin lea dál lossa ja bargogáibideaddji árgabeaivi. Go haddelassáneapmi sihke boaldámušas ja fuođđariin boahtá lassin beaivválaš bargui, de dat gártá issoras lossa noađđin boazodoallobearrašiidda. Jus dát váttes guohtundilli bistá, de sáhttá dat dilli váikkuhit miessebuvttadeapmái čakčat. Dákkár dilli váikkuha njuovvamii ja dasto funet ekonomalaš sisabohtui. Dát ovttas lasi vuorddekeahtes goluiguin dálvet ja giđđat, lea issoras stuora noađđin boazodoallobearrašiidda, dadjá presideanta.</p>
<p>Sámediggi bivdá ahte ovddasvástideaddji eiseválddit álggahit earenoamáš doaimmaid hehtten dihte olmmošlaš tragediijaid.</p>
<p>– Mii oaidnit dili dan mađe dramáhtalažžan ahte Sámediggi ovttas Eanandoallo- ja biebmodepartemeanttain, Romssa ja Finnmárkku ja Nordlánda stáhtahálddašeddjiiguin ja NBR farggamusat berret čoahkkanit ja gávdnat čovdosiid mat veahkehit geahpidit nođiid maid olu boazoeaiggádat vásihit dál, dadjaba Muotka ja Eira.</p>
</body></document>
