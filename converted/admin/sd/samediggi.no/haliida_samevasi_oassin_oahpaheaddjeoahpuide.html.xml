<document xml:lang="sme" id="no_id"><header><title>Háliida sámevaši oassin oahpaheaddjeoahpuide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>229</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/vil-ha-samehets-inn-i-larerutdanninger.17431.aspx?sprak=12</origFileName><parallel_text xml:lang="nob" location="vil_ha_samehets_inn_i_laererutdanninger.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Háliida sámevaši oassin oahpaheaddjeoahpuide</p>
<p><em type="italic">Bearjadaga golggotmánu 29. beaivvi vásihii Rita Helmi Toivosdatter Laakso ahte golbma iešguđet biilavuoddji cielahedje su, go lei gáhta mielde vázzime Sámi giellavahku doaluide maid Høgskolen i Innlandet lágidii. Earret eará sutnje čurvo <span type="quote" xml:lang="spa">«lappjævel»</span>. Sámediggeráđđi Runar Myrnes Balto (NSR) reagere garrasit dása. </em></p>
<p>- Dá lea dieđusge áibbas dohkketmeahttun dáhpáhus, ja mii fas muittuha ahte sámevašši lea stuora servvodatváttisvuohta Norggas. Háliidan rámidit Laakso go rahpasit muitala iežas vásáhusa birra, ja dasto maiddái veahkeha čuvget dán váttisvuođa, dadjá Myrnes Balto.</p>
<p>Sámediggepresideanta Silje Karine Muotka (NSR) lea aitto lokten barggu sámevaši vuostá ođđa áššesuorgin sámediggeráđis, mas mihttu lea nannet Sámedikki áŋgiruššama. Runar Myrnes Balto, geas lea dát áššeovddasvástádus ráđis, oaivvilda ahte Høgskolen i Innlandet dál lea buorren ovdamearkan earáide.</p>
<p>- Allaskuvlla dekána jođánit signaliserii ahte áigot eambbo bargat dan ovdii ahte fuomášuhttit sámevaši iežaset oahpaheaddjeoahpus. Dat lea mu mielas hui buorre mearka, ja maiddái eará oahpahusásahusaide buorren ovdamearkan maid sáhttet čuovvulit. Nannet gelbbolašvuođa mánáid ja nuoraid gaskkas lea buorre vuohki eastadit sámevaši guhkit áiggi vuollái, ja dasa mii dárbbašit oahpaheddjiid geat dihtet mii sámevašši lea, dadjá Myrnes Balto.</p>
<p>Sámediggeráđđi áigu dás ovddas guvlui máŋgga suorggis vuoruhit hukset Sámedikki barggu mii guoská sámevaššái, earret eará mii guoská eastadeapmái ja meannudanvuogádagaide. Okta áŋgiruššansurggiin lea nannet iešguđet dásiid jođiheddjiid gelbbolašvuođa sámevaši birra, maiddái mánáidgárddis ja skuvllas.</p>
<p><em type="italic">Jearahallama addá dahje vástida gažaldagaide sámediggeráđđi Runar Myrnes Balto, +47 977 73 778 dahje runar.myrnes.balto@samediggi.no . </em></p>
</body></document>
