<document xml:lang="sme" id="no_id"><header><title>Sámediggi lea bargagoahtán ođđa giellaguovddášstrategiijain - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>260</wordcount><conversion_status type="standard"/><availability><free/></availability><multilingual/><origFileName>https://sametinget.no/adasa/sametinget-har-startet-arbeidet-med-ny-spraksenterstrategi.26407.aspx?sprak=12</origFileName><parallel_text xml:lang="nob" location="sametinget_har_startet_arbeidet_med_ny_spraksenterstrategi.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggi lea bargagoahtán ođđa giellaguovddášstrategiijain</p>
<p><em type="bold">Sámediggeráđđi áigu nannet sámi giellaguovddážiid vejolašvuođaid ovdánahttit sámegielaid. – Giellaguovddážat leat giellabarggus ja gielaid ovdánahttimis Sámedikki deháleamos ovttasbargoguoimmit. Mii oaidnit ahte sis leat vejolašvuođat lasihit sámásteami ja giellageavaheami, lohká sámediggeráđđi Mikkel Eskil Mikkelsen (NSR). </em>   </p>
<p>Mikkel Eskil Mikkelsen    Vaino Rensberg, Sámediggi</p>
<p>Vuosttaš sámi giellaguovddážat, Porsáŋggus ja Gáivuonas ásahuvvojedje 1994. Dál leat 18 giellaguovddáža miehtá Norgga, Oslos máddin gitta Unjárgii davvin, ja Sámediggi lea giellaguovddážiid váldoruhtadeaddji.</p>
<p>Maŋemuš jagiid lea Sámediggi juolludan doarjagiid giellaguovddážiidda nu ahte sii sáhttet čađahit giellagurssaid, giellaarenaid ja lágidit doaimmaid giellavahkus. Muhtin giellaguovddážat leat ožžon doarjaga báikenammabargguide.</p>
<p>Muhtin giellaguovddážat dorjot mánáidgárddiid geavahit sámegiela ja soames giellaguovddážat háliidit bargat sámi árbevirolaš máhtu ja báikkálaš sámi kultuvrra nannemiin.</p>
<p>Sámedikki dievasčoahkkin mearridii giellaguovddážiid dálá strategiija 2015, ja máŋggat dilálašvuođat leat rievdan dán rájis. Giellaguovddážiid lohku lea lassánan, ođđa hástalusat leat ihtán ja teknihkalaš ovdáneapmi lea buktán ođđa vejolašvuođaid.</p>
<p>– Sámediggeráđđi háliida lagas ovttasbarggu giellaguovddážiiguin go dál galgat dihkkadit luotta boahtteáigái, lohká sámediggeráđđi Mikkelsen.</p>
<p>Son deattuha ahte giellaguovddážat leat guovddáš aktevrrat rávisolbmo oahpahusas miehtá Sámi, ja lohká ahte mihttun lea ovdánahttit dán doaimma. Dán oktavuođas lea giellaguovddážiid fágalaš ovdáneapmi ja gelbbolašvuođalokten dehálaš.</p>
<p>Mikkelsen lohká ulbmilin strategiija ođasmahttimiin lea maid gávnnahit makkár doaimmaid, earret giellaovdánahttin bargguid, Sámediggi galgá ruhtadit.</p>
<p>– Lea maid dárbu geahččat galgetgo buot giellaguovddážat bargat seamma bargguid, vai galgágo Sámediggi diŋgot iešguđetlágán bargguid guđege giellaguovddážiin, loahpaha Mikkelsen.</p>
<p>Giellaguovddážiid strategiija ođasmahttima vuođđun lea Sámedikki giellastrategiija - Giellalokten, man Sámedikki dievasčoahkkin mearridii juovlamánus 2018, ja sámediggeráđi Beaiveálgu-julggaštus (2021-2025): <em type="italic"><span type="quote">«Ovttasbargoguoimmit dáhttot sámi giellaguovddážiidda ovdánanvejolašvuođaid, ja nannet daid guovddáš aktevran rávisolbmuid- ja joatkkaoahpahusas»</span>. </em>   </p>
<p>Sámedikki giellastrategiija ođasmahttin bargu álgá čakčat 2023.</p>
</body></document>
