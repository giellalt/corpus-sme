<document xml:lang="sme" id="no_id"><header><title>– Ráđđehus berre oahppat Aurubis mearrádusas Nussir-ášši - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>281</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/regjeringen-bor-ta-lardom-av-aurubis-i-nussir-saken.16050.aspx?sprak=12</origFileName><parallel_text xml:lang="nob" location="_regjeringen_bor_ta_laerdom_av_aurubis_i_nussir-saken.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Ráđđehus berre oahppat Aurubis mearrádusas Nussir-ášši</p>
<p><em type="italic">Duiskka veaikefitnodat Aurubis AG lea dál geassádan Nussir-prošeavtta ruvkedoaimmas olmmošvuoigatvuođa beliid geažil. Norgga eiseválddit galget dás dál gaccat oahpa, go sii leat ollásit dorjon dán riidduvuloš prošeavtta, lohká sámediggepresideanta Aili Keskitalo ja sámediggeráđđelahtu Silje Karine Muotka. </em></p>
<p>– Mii eat hirpmástuva go máilmmidási ealáhusaktevrra mii berošta bistevaš ja ceavzil ovdáneamis geassáda dál, ja ahte stuorra prošeavttat eai galgga leat gilvaleaddjin olmmoš- ja álgoálbmotvuoigatvuođain. Mii leat hui ilus go Aurubis AG lea dahkan mearrádusa maŋŋil go vuđolit leat dahkan risikoárvvoštallamiid Nussir-prošeavttas, dadjá sámediggepresideanta Aili Keskitalo (NSR).</p>
<p>Nussir lei plánen álggahit veaikeruvkki Riehpovutnii. Sámediggi lea čađat deattuhan ahte prošeakta rihkku sihke norgga ja riikkaidgaskasaš lágaid, muhto ráđđehus dattege attii doaibmakonsešuvnna fitnodahkii guovvamánus 2019:s. Duiska fitnodat Aurubis AG dagai ovttasbargošiehtadusa Nussir ASAin borgemánu 11. beaivvi 2020, mas váldo lei veaikegávppašeapmi. Samediggi lea čálatlaččat čilgen fitnodahkii makkár mearrádusat Sámedikkis leat Nussir-áššis. Dát lea sáddejuvvon sihke reiven ja lea leamaš čoahkkin maŋŋil.</p>
<p>Preassadieđáhusas ikte, borgemánu 26:dis, de čállá Aurubis ahte sii geassádit šiehtadusas, dainna ákkain ahte sosiála váikkuhusain ferte leat eanet deaddu.</p>
<p>– Lea mearkkašahtti ahte stuorra riikkaidgaskasaš fitnodat ja okta máilmmi stuorámus veaikebuvttadeddjiin geassádit ruvkeprošeavttas, dan prošeavtta man ráđđehus lea dohkkehan, dan sivas go sii oidnet ahte šaddá riidun mo álgoálbmogiid suodjala olmmošvuoigatvuođain, dadjá sámediggeráđđi Silje Karine Muotka (NSR).</p>
<p>– Munnje lea hui čielggas ahte norgga eiseválddit leat bázahallan, eai ge čuovo máilmmidási fitnodagaid ceavzilvuođa gáibádusaid, daid maid sii bidjet vuođđun sihke biras- ja álgoálbmogiidvuoigatvuođaid hárrái. Aurubis fitnodaga mearrádus Nussir-áššis lea oalle mearkkašahtti ja garra oahppan, ráđđehussii ja stahtaráđđái Torbjørn Røe Isaksen, guhte leamaš guovddážis dán áššis, cealká Muotka (NSR).</p>
<p><em type="italic">Oktavuođadieđuŧ mediaide: </em></p>
<p>Sámediggepresideanta Aili Keskitalo (NSR), tel.: 971 29 305</p>
<p>Sámediggeráđđi Silje Karine Muotka (NSR), tel.: 984 87 576</p>
</body></document>
