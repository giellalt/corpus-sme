<document xml:lang="sme" id="no_id"><header><title>Sisriikkalaš ja riikkaidgaskasaš sámi giellavahkku 2021  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>263</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/nasjonal-og-internasjonal-samisk-sprakuke-2021.17260.aspx?sprak=12</origFileName><parallel_text xml:lang="nob" location="nasjonal_og_internasjonal_samisk_sprakuke_2021_.html"/><parallel_text xml:lang="sma" location="nasjonaale_jih_gaskenaasjonaale_saemien_gielevahkoe_2021_.html"/><parallel_text xml:lang="smj" location="nasjonalalasj_ja_rijkkagasskasasj_giellavahkko_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sisriikkalaš ja riikkaidgaskasaš sámi giellavahkku 2021</p>
<p><em type="italic">Sámi giellavahkku lágiduvvo dál goalmmát geardde, ja lea šaddan fiinna jahkásaš vuohkin čalmmustahttit sámegielaid. Sámi giellavahkku lea oktasaš áŋgiruššan man ulbmil lea oainnusin dahkat sámegielaid, ja lea ovttasbargu Norgga, Ruoŧa ja Suoma sámedikkiid gaskka. </em><em type="italic">  </em></p>
<p>Sámi giellavahkku ulbmil lea čalmmustahttit sámegielaid almmolašvuođas, nannet máhtu sámegielaid birra ja veahkkin loktet gielaid stáhtusa. Norgga, Ruoŧa ja Suoma golbma Sámedikki háliidit ahte sámegiella galgá oidnot, gullot ja geavahuvvot buot servodatsurggiin giellavahkku oktavuođas.</p>
<p>– Dán vahkku galget min sámegielat oidnot ja gullot servodagas. Mii leat hui rámis daid olu iešguđetge doaimmaiguin mat lágiduvvojit miehtá riikka, dadjá Norgga beal sámediggepresideanta Silje Karine Muotka (NSR).</p>
<p>Son lasiha ahte son lea erenoamáš ilus go aktevrrat nu go Avinor, Tine, Freia, Widerøe ja Circle K leat mielde čalmmustahttime sámegielaid iešguđetge lávddiin.</p>
<p>– Mun lean hui ilus go stuorát aktevrrat mannet ovdalis, gállet luotta ja čalmmustahttet sámegielaid almmolašvuođas, dadjá Muotka.</p>
<p>Sámi giellavahkku lea sturron jagis jahkái, ja sihke suohkanat, sámi ásahusat, báikkálaš ja našuvnnalaš aktevrrat ja priváhtaolbmot leat mielde čalmmustahttime sámegielaid dán vahkku.</p>
<p>Ruoŧa beal Sámedikki stivraságadoalli Håkan Jonsson dadjá ahte sámegielaid seailluheapmi lea dehálaš sámi álbmogii ja sámi kultuvrra áimmahuššamii.</p>
<p>– Giellavahkku lea šaddan bistevaš árbevierrun, ja dat lea dehálaš čalmmusteapmi sámegielaid hárrái. Vaikko guđe máhttodásis leažžat, de čatnet giela min oktii ja ráhkadit čanastagaid min gaskii, dadjá Jonsson.</p>
<p>Suoma beal sámediggepresideanta Tuomas Aslak Juuso ávžžuha buohkaid searvat sámegielaid čalmmustahttimii dán vahkku, sihke lágidemiid oassálastima bokte ja sosiála mediaid bokte.</p>
<p>– Giellavahkku addá erenoamáš vejolašvuođa čalmmustahttit sámegielaid, ja mun sávan ahte maiddái Davviriikkaid eiseválddit ja aktevrrat geavahišgohtet sámegielaid heivvolaš vugiin iežaset doaimmain giellavahkku oktavuođas, dadjá Juuso.</p>
</body></document>
