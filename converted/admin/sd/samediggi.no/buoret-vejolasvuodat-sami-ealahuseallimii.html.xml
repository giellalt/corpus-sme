<document xml:lang="sme" id="no_id"><header><title/><genre code="admin"/><author><unknown/></author><wordcount>252</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="eng"/><language xml:lang="sme"/><language xml:lang="nob"/></multilingual><origFileName>http://www.samediggi.no/layout/set/print/Arkiv/Valgperiode-2009-2013/Artikler/Buoret-vejolasvuodat-sami-ealahuseallimii</origFileName><parallel_text xml:lang="nob" location="bedre-utviklingsmuligheter-for-samisk-naeringsliv.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Buoret vejolašvuođat sámi ealáhuseallimii / Artikler / Valgperiode 2009 - 2013 / Arkiv / Sámediggi - Sametinget</p>
<p type="title">Buoret vejolašvuođat sámi ealáhuseallimii</p>
<p>13. Miessemánnu 2013</p>
<p>Sámediggi ja Innovašuvdna Norga vuolláičállet odne ovttasbargošiehtadusa mii galgá nannet sámi guovlluid ealáhuseallima. – Dákko bokte mii addit árvolohpádusa. Mii geatnegahttit iežamet addit buoret vejolašvuođaid giliid ealáhuseallimii, dadjá Sámedikki direktevra Rune Sverre Fjellheim.</p>
<p>Ovttasbargošiehtadus mearkkaša ahte Sámediggi ja Innovašuvdna Norga ásahit oktasaš ráđđeaddiforuma sihkkarastin dihtii buoremus lági mielde oktiiordnema ja ovttasbarggu gaskal oassálastiid. Goappašiin oassálastiin lea hui buorre gelbbolašvuohta sámi kulturealáhusain ja áigot dál maiddái ovttasbargat nannoseappot Boazoprográmmain maid Innovašuvdna Norga hálddaša.</p>
<p>- Innovašuvdna Norga váikkuha dakkár ealáhuseallimii miehtá riikka, mas lea árvoháhkan ja mii lea gánnáhahtti. Illudahttá go šiehtadus guhkiduvvo, vai mii ovtta sáhttit sihkkarastit ahte bargosajit ja ealáhusdoaimmat ásahuvvojit ja ovddiduvvojit, dadjá Innovašuvdna Norgga hálddahusdirektevra Gunn Ovesen.</p>
<p>- Válddán erenoamážit ovdan sámi kulturealáhusa ovdáneami. Go guoská sámi kulturealáhussii ja duodjái, mii dadjat ahte Innovašuvdna Norggas lea hui ollu gelbbolašvuohta iežas organisašuvnnas. Sihke sámi kulturealáhusas ja duojis leat buorit ovdánannávccat, dadjá Sámedikki direktevra Rune Fjellheim.</p>
<p>Sámedikki direktevra Rune Sverre Fjellheim deattuhan dan ahte Innovašuvdna Norga, sin sturrodagain, sin váikkuhangaskaoapmeapparáhtain ja sin riikkaidgaskasaš oktavuođaiguin, sáhttá leat deaŧalaš oassálastin dan dáfus ahte nannet kulturvuđot, sámi ealáhuseallima.</p>
<p>- Lea stuorra mearkkašupmi das ahte leat guoddilis ja gánnáhahtti ealáhusat mat dagahit dan ahte lea eanet geasuheaddjin nuoraide ja nissonolbmuide ássat smávva sámi báikegottiide. Ovttas mii deattuhit ovdáneami ja árvoháhkama buot surggiin, loahpa Fjellheim.</p>
<p><em type="bold">Gulahallit </em>Sámedikki direktevra Rune Sverre Fjellheim, tel. 910 09 320 Hálddahusdirektevra Gunn Ovesen, tel. 22 00 25 78 </p>
</body></document>
