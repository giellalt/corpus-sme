<document xml:lang="sme" id="no_id"><header><title>PRD: Sámi artisttat servet WOMEX 19</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2019</year><wordcount>220</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Odasarkiiva/PRD-Sami-artisttat-servet-WOMEX-19</origFileName><parallel_text xml:lang="nob" location="prm-samiske-artister-deltar-paa-womex-19.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRD: Sámi artisttat servet WOMEX 19</p>
<p>Sámediggeráđđi lea addán doarjaga sámi komponisttaid searvamii ovtta máilmmi girjámus musihkkafestiválii, mii dál dollojuvvo Suomas.</p>
<p>WOMEX – the World Music Expo – lea okta stuorámus riikkaidgaskasaš musihkkafestiválain. Festivála lágiduvvo jahkásaččat golggotmánus ja lea musihka fierbmeoktavuođavuođđu <span type="quote" xml:lang="eng">«world music»</span> šjaŋŋer. Dán jagi lágiduvvo festivála Tamperes Suomas golggotmánu 23. – 27. b.</p>
<p>Dán jagi lea Sámediggi addán doarjaga Sámi komponisttaid searvái 68.500 ru, ja 16.700 mátkedoarjaga Elle Márjá Eirai. Andreas Fliflet ja Elin Kåven Sámi komponisttaid searvvis ja Elle Márjá Eira servet maiddái paneladigaštallamii lávvardaga golggotmánu 26. b. mas fáddán lea luohteárbevierru ja dan moalkás historjá.</p>
<p>- WOMEX lea deaŧalaš arena sámi kulturbargiide ja Sámedikki mielas lea buorre go sii servet dán muttos stuorra riikkaidgaskasaš arenai. Dán jagi prográmma lea hui gelddolaš gosa máŋga min čehpiin leat ožžon saji, dadjá sámediggeráđđi Henrik Olsen.</p>
<p>Elle Márjá Eira searvá earret eará Showcase-prográmmii, mii lea sierra prográmma mas ođđa ja gelddolaš artisttat leat válljejuvvon riikkaidgaskasaš lávdái. Dán jagi Showcase-prográmmas leat mielde maiddái sámi taleanttat nugo Hilda Länsman (duo Vildá) ja Wimme Saari (Wimme &amp; Rinne).</p>
<p>- Mii oaidnit ahte sámi musihkka ja kultuvra leat bivnnuhat maiddái riikkaidgaskasaš lávddiin. Mu illudahttá hui sakka dat go maiddái earát oidnet árvvu min kultuvrralaš ilbmademiin. WOMEX:ii searvan addá min taleanttaide buorre vejolašvuođa oažžut fierpmádaga, čájehit iežaset ja oahpásmuvvat eará artisttaiguin miehtá máilmmi, dadjá Olsen.</p>
</body></document>
