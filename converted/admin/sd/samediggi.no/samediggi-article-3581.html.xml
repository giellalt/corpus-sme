<document xml:lang="sme" id="no_id">
  <header>
    <title>Kárášjoga nuorat ožžot doarjaga Sámedikki girjái givssideami birra - Sámediggi Sametinget</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>282</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=3581&amp;sprak=Samisk&amp;Print=1</origFileName>
    <parallel_text xml:lang="nob" location="samediggi-article-3581.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Kárášjoga nuorat ožžot doarjaga Sámedikki girjái givssideami birra - Sámediggi Sametinget</p>
    <p type="title">Kárášjoga nuorat ožžot doarjaga Sámedikki girjái givssideami birra</p>
    <p>
      <em type="italic">Kárášjoga 10. luohká oahppit ožžo 2009 čavčča bargamuššan riidočoavdinráđis ja politiijas čállit stiilla bajilčállagiin <span type="quote">"Du buorredohkálašvuohta - mu ovddasvástádus"</span>. Dál stiillat čohkkejuvvojit sámi-dáru girjin givssideami birra, mas sihte čállit ja govvejeaddjit leat sámi nuorat. Sámediggi atná dákkár čalmmusteami deaŧalažžan ja juolludii dán vahkus 70 000 ru prošektii. </em>
    </p>
    <p>- Midjiide lea deaŧalažžan veahkehit dán prošeavtta go lea deaŧalaš ahte nuoraid iežaset muitalusat ja jurdagat givssideami birra guldaluvvojit ja bohtet ovdan, dadjá Sámedikki várrepresideanta Laila Susanne Vars.</p>
    <p>Girjji duogáš, mii dál galgá almmuhuvvot, lea beakkán givssidanáššit Kárášjogas. Ovdal geasi mannan jagi lágidii Sámedikki Nuoraidpolitihkalaš lávdegoddi álbmotčoahkkima dáid váttisvuođaid birra - masa sihke riidočoavdinráđđi ja mánáidsuodjalus oassálaste. Dan maŋŋá válde riidočoavdinráđđi ja politiija bearašveahkaválddiid oktiiordnejeaddji oktavuođa Kárášjoga nuoraidskuvlla skuvlajođihangottiin ja ovttas sii hutke bargamuša 10. luohkáide.</p>
    <p>Oahppit bovdejuvvojedje digaštallat dakkár fáttáid go: Mo lea leahkit nuorran Kárášjogas odne? Mo sáhtát don eastadit givssideami? Mo sáhttet váhnemat dahje skuvla eastadit givssideami? Okta dain doaibmabijuin mii dasto čađahuvvui lei ahte oahppit čálle stiilla man ulbmil lei ahte nuorat galge čállit givssideami ja dan váikkuhusaid birra. Dát teavsttat dat leat mat dál galget almmuhuvvot girjin.</p>
    <p>Sámediggi oaidná ahte dakkár girji sáhttá leat ávkkálaš ja ahte dat sáhttá buoridit áddejumi das maid givssideapmi duođas sáhttá mielddisbuktit.</p>
    <p>- Girjjis lea deaŧalaš mearkkašupmi dan digaštallamii mo servodat sáhttá oassálastit ja gávdnat čovdosiid dakkár váttes áššiide go givssideapmái. Nuorat galget ieža leat oassin čovdosis. Danne dat lea deaŧalaš lohkamuššan Sámedikki politihkkáriidda vai mii buorebut áddet mo Kárášjoga nuorat jurddašit ja guđe čovdosiid sii árvalit, loahpaha Vars.</p>
    <p>*Várrepresideanta Laila Susanne Vars</p>
    <p>Telefovdna</p>
    <p>Mobiila</p>
    <p>E-paosta</p>
    <p>+47 78 47 40 00</p>
    <p>+47 977 54 102</p>
    <p>laila.susanne.vars@samediggi.no</p>
  </body>
</document>
