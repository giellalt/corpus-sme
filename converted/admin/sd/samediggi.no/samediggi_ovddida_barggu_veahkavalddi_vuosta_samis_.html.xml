<document xml:lang="sme" id="no_id"><header><title>Sámediggi ovddida barggu veahkaválddi vuostá Sámis  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>360</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-lofter-innsatsen-mot-vold-i-sapmi.19562.aspx?sprak=12</origFileName><parallel_text xml:lang="nob" location="sametinget_lofter_innsatsen_mot_vold_i_sapmi.html"/><parallel_text xml:lang="smj" location="samedigge_avdet_bargov_vahagisdagoj_vuosstij_samen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi ovddida barggu veahkaválddi vuostá Sámis</p>
<p><em type="italic">Sámediggeráđđi ovddida njukčamánus Sámedikki dievasčoahkkimii čilgehusa ráđđehusa doaibmaplána doaibmabijuid birra veahkaválddi eastadeami ja vuosttaldeami váras lagas oktavuođain. </em><em type="italic">Veahkaváldi lagas oktavuođain lea hástalus Sámis, ja sullii bealli sámi nissoniin leat dieđihan ahte leat vásihan veahkaválddi. – Eastadit ja vuosttaldit veahkaválddi lea dehálaš bargosuorgi Sámediggái, dadjá sámediggeráđđi Runar Myrnes Balto (NSR). </em></p>
<p>Runar Myrnes Balto    Kenneth Hætta/Sámediggi    Ovddit ráđđehusa doaibmaplána <span type="quote" xml:lang="dan">"Frihet fra vold"</span> biddjui ovdan 2021 borgemánu, ja Sámediggi oasálasttii barggus sierra kapihttaliin veahkaválddehisvuođa čađaheami birra Sámis. Čilgehusas čujuha sámediggeráđđi ahte doaibmabijut nationála doaibmaplánas leat buori muttus eastadeame ja vuosttaldeame veahkaválddi lagas oktavuođain, maiddái Sámis. Muhto mii eat leat vel beassan veahkaválddis, ja ollu bargu lea dagakeahttá.</p>
<p>Čilgehus, oktan sámediggedieđáhusain dásseárvvu birra <span type="quote" xml:lang="smj">"Sábme jállu"</span>, galgá dahkat vuođu viidáset bargguin Sámedikki iežas doaibmaplánain veahkaválddi eastadeami ja vuosttaldeami váras.</p>
<p>– Mun háliidan bovdet sámediggeáirasiid mielde prosessii movt Sámediggi galgá viidáset bargat veahkaválddi vuostá. Mii galgat veahkehit ráđđehusa čuovvulit doaibmabijuid, ja de áigut ieža maid ráhkadahttit doaibmaplána Sámediggái. Bargu veahkaválddi vuostá ii galgga botkejuvvot, dadjá Myrnes Balto.</p>
<p type="title">Veahkaválddi bargu galgá vuosttamužžan vuoruhuvvot</p>
<p>Sámediggi galgá bidjat searaid bargui rievdadit miellaguottuid ja oččodit eanet rabasvuođa veahkaválddi birra. Botket jaskatvuođa iige orrut jávohaga veahkaválddi ja illasteami birra, ja dohkkehit ahte veahkaváldi billista servvodagaid, lea leamaš mearrideaddji dasa ahte dál lea sámi áŋgiruššansuorgi nationála doaibmaplánas.</p>
<p>Nationála eiseválddiiguin ovttas, ja gulahaladettiin almmolaš etáhtaiguin veahkeha Sámediggi doaimmaiguin mat eastadit ja vuosttaldit veahkaválddálašvuođa, ja vásihit ahte muhtin doaimmaiguin ferte ain bargat.</p>
<p>– Bargu ii bisán dása. Doaimmaid čuovvulemiin ja viidásetovddidemiin álgá dat duohta bargu. Doaibmaplánas boahtá ovdan ahte veahkaválddi eastadeapmi galgá ain vuosttamužžan vuoruhuvvot boahttevaš jagiid. Hástalusat servodagas galget dustejuvvot daguiguin mat lea vuođđuduvvon nanu ja áigeguovdilis máhtu ala, dadjá Myrnes Balto.</p>
<p type="title">Stáhtačálli Sámediggái</p>
<p>Dan oktavuođas go Sámediggi meannuda ášši dievasčoahkkimis, lei sámediggeráđđi bovden justiisaministara Emilie Enger Mehla Kárášjohkii njukčamánu 10. beaivvi. Son ii sáhte liikká boahtit dan dihte go šaddá čilget Stuoradiggái Ukraina-kriisa birra seamma beaivvi. Su ovddas boahtá baicca stáhtačálli Hans-Petter Aasen Justis- ja gearggusvuođadepartemeanttas Sámediggái njukčamánu 10. beaivvi.</p>
<p><em type="italic">Jearahallama addá ja gažaldagaid vástida sámediggeráđđi Runar Myrnes Balto (NSR), +47 977 73 778, </em><em type="italic">runar.myrnes.balto@samediggi.no </em><em type="italic">. </em></p>
<p>Áššebáhpirat ášši 08/22 Sámediggeráđi čilgehus ráđđehusa doaibmaplána doaibmabijuid birra veahkaválddi eastadeami ja vuosttaldeami várás lagas oktavuođain</p>
<p>Dievasčoahkkima áššelistu ja prográmma</p>
</body></document>
