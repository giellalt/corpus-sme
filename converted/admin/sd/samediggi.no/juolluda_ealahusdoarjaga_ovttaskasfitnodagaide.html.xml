<document xml:lang="sme" id="no_id"><header><title>Juolluda ealáhusdoarjaga ovttaskasfitnodagaide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>365</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gir-naringstilskudd-til-enkeltbedrifter.15079.aspx?sprak=12</origFileName><parallel_text xml:lang="nob" location="gir_naeringstilskudd_til_enkeltbedrifter.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Juolluda ealáhusdoarjaga ovttaskasfitnodagaide</p>
<p><em type="italic">Sámediggeráđđi addá ealáhusdoarjaga fitnodagaide Være, EJB AS ja Áilo Mátki &amp; Tourist AS. </em></p>
<p>Silje Karine Muotka    Kenneth Hætta    Máŋga smávvafitnodaga ja aitto álggahuvvon fitnodaga dárbbašit doarjaga vai sáhttet ovddidit fitnodagaideaset viidáseappot. Sámediggi vuoruha juolludit doarjagiid fitnodagaide vai besset viidáset ovddidit doaimmaideaset.</p>
<p><span type="quote" xml:lang="dan">«Være»</span> lea designfitnodat Romssas mii galgá čađahit ovddidanprošeavtta fárrolagaid eará sámi fitnodagaiguin. Prošeavttain áigot ovddidit ođđa hutkás buktagiid ja seammás ovdánahttit sihke fitnodaga <span type="quote" xml:lang="dan">«Være»</span> ja daid fitnodagaid mat leat mielde dán ovttasbarggus. Prošeakta oažžu 353 000 ruvnno doarjjan.</p>
<p>– Mii diehtit ahte kreatiiva ealáhusat lea gelddolaš suorgi ja ahte ovttasbarggut nannejit fitnodagaid. Danne leat fitnodagaid ovttasbarggut dehálaččat ja doarjja addá liibba lagabut ovttasbargat boahtteáiggis vai ovttas sáhttet ovdánahttit ja čoavdit daid stuorát ja váddáset doaimmaid ja olahit ođđa márkaniidda. Dakkáraš prošeavttain sáhttet fitnodagat bidjat vuođu dákkár ovttasbargui boahtteáiggis, dadjá sámediggeráđđi Silje Karine Muotka (NSR).</p>
<p>EJB AS fitnodat leat Deanus ja oažžu 332 000 ruvnnu doarjjan oastit guollefatnasa ja bivdinreaidduid.</p>
<p>– Doarjja bivdofatnasiid ja reaidduid vuosttaš geardde háhkamii lea erenoamáš, go ii leat nu galle ruhtadanvejolašvuođa dan vuosttaš fatnasa oastimii, dadjá Muotka.</p>
<p>Jahkásaččat Sámediggi juolluda sullii 30 doarjaga dákkár vuosttaš geardde investeremiidda, ja Sámedikki mielas lea dehálaš ruđalaččat doarju dákkár álggahemiid, vai eambbogat álggáše guollebivdin mearrasámi ássanguovlluin.</p>
<p>– Lea hui vuogas go beassat juolludit doarjaga dákkár ohcamuššii, deattuha Muotka.</p>
<p>Áilo Mátki &amp; Tourist AS lea mátkeealáhusfitnodat Guovdageainnus. Sámediggeráđđi lea juolludan 254 000 ruvnnu doarjjan háhkat ođđa rusttegiid vai beassá ovdánahttit fitnodaga doaimmaid.</p>
<p>– Lea miellagiddevaš oaidnit ahte Áilo Mátki &amp; Tourist AS fitnodagas leat mearridan háhkat stuorát lávu. Dát addá vejolašvuođa lágidit báikkálaš doaluid ja lávvu han heive máŋggalágán doaluide. Lei miellagiddevaš oaidnit movt ledje hábmen lávu ja lean duhtavaš go Áilo Mátki &amp; Tourist AS geavaha báikkálaš fitnodagaid go ráhkadahtii stuorra lávu, dadjá Muotka. Lávvu lei juo geavahusas dán jagi beassášdoaluin Guovdageainnus, gos ledje smávibuš doalut.</p>
<p>Muotka dadjá ahte buot dát golbma fitnodaga mat leat ožžon doarjagiid leat ovdánahttindásis, muhto gullet golmma iešguđetge suorgái.</p>
<p>– Prošeavttat duođaštit viidodaga doaimmain masa sáhttá oažžut doarjaga Sámedikkis. Oktasaš dán golmma fitnodagas lea ahte buohkat nannejit árvoháhkama ja ásahit ođđa bargosajiid, dadjá Muotka.</p>
<p>Dát doarjagat juolluduvvojit kreatiiva ealáhusat doarjjaortnegis.</p>
<p><em type="italic">Sámediggeráđđi Silje Karine Muotka (NSR) addá jearahallama ja vástida gažaldagaide, mob. +47 984 87 576, </em><em type="italic">silje.karine.muotka@samediggi.no </em></p>
</body></document>
