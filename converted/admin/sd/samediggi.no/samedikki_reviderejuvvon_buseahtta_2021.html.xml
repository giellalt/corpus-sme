<document xml:lang="sme" id="no_id"><header><title>Sámedikki reviderejuvvon bušeahtta 2021 - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>352</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametingets-reviderte-budsjett-2021.15055.aspx?sprak=12</origFileName><parallel_text xml:lang="nob" location="sametingets_reviderte_budsjett_2021.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki reviderejuvvon bušeahtta 2021</p>
<p><em type="italic">Sámediggeráđđi evttoha guhkidit sámi ealáhus- ja kultureallima doarjjaortnegiid jagi 2021 reviderejuvvon bušeahtas. -Sámediggi háliida veahkehit ealáhus- ja kultureallima birget nu bures go vejolaš pandemiijaáigge, dadjá Henrik Olsen (NSR). </em></p>
<p>Danne evttoha sámediggeráđđi várret 1 200 000 ruvnno koronadoaibmabijuide mat dorjot dán ulbmiljoavkku.</p>
<p>- Várrejuvvojit liige ruđat olahan dihtii dáiddáriid, dainna ahte lasihit dáiddárstipeandda rámmaid ja ahte lasihit ásahusaid ovddidan- ja nuppástuhttindoaibmabijuid rámmaid. Maiddái vai mátkeealáhusat galget nagodit heivehit ođđa árgabeaivái, dadjá sámediggeráđđi Henrik Olsen (NSR).</p>
<p>Dasa lassin lea Gielda- ja ođasmahttindepartemeanta lasihan koronadoaibmabijuid juolludusa 4 000 000 ruvnnuin. Lassáneapmi lea sámi ealáhuseallima koronadoaibmabijuid várás.</p>
<p>Sámediggi vásiha ahte oallugat ohcet doarjaga ortnegiin, ja ahte lea stuora dárbu ortnegiidda.</p>
<p>- Sápmi lea hirbmat máŋggabealat, ja pandemiija čuohcá Sápmái garrasit. Sámi mátkeealáhusat, máŋggabealat ealáhusat ja hutkásealáhusat gullet vuoruhemiide mat addet ođđaháhkama ja fitnodatovddideami, dadjá Olsen.</p>
<p>Evttohuvvo lasihit njuolggodoarjaga Guovdageainnu dáiddárkollektiivii, Dáiddadállui.</p>
<p>- Sis leat máŋga dáiddára/kulturealáhusaktevrra ja lassánit ain. Ožžot maiddái eanet ja stuorát bargguid, danne lea buorre go sáhttit lasihit doarjaga Dáiddadállui, dadjá Olsen.</p>
<p>Sámediggi lea sádden čoahkkinbovdehusa Stuorradikki ruhtadanlávdegoddái, mas fáddá lea reviderejuvvon nationálabušeahtta ja sámi ulbmiliidda juolludeamit.</p>
<p type="title">Eará buorit maid gávdnat Sámedikki reviderejuvvon bušeahtas leat earret eará:</p>
<p>Sámediggi lea jagi 2021 njukčamánu ožžon 1 000 000 ruvdnosaš ovttagearddedoarjaga Kulturdepartemeanttas. Doarjja lea Sámedikki dáidaga oastinortnegii, maid RiddoDuottarMusea (RDM) hálddaša.</p>
<p>Doarjja dan golmma museii Árran julevsáme guovdásjii, Várdobáiki Sámi guovddážii ja Davvi álbmogiid guovddážii lassána jagis 2021 ovttagearddejuolludussan, realiseren dihtii Bååstede prošeavtta ja vai sáhttá vuostáiváldit dávviriid. Várrejuvvo 2 700 000 ru ulbmilii.</p>
<p>Sámi kulturmuittut leat váilevaččat registrerejuvvon miehtá sámi geavahanguovllus. Leat unnán lullisámi kulturmuittut registrerejuvvon, erenoamážit guovlluin gos boazodoallu lea leamaš riidduvuloš. Dán guovllu kulturmuitoregistreremiin lea stuora mearkkašupmi historjjálaš gálduide obbalaččat ja ákkastallamiidda vuoigatvuođadigaštallamiin. Várrejuvvo 150 000 ru ulbmilii.</p>
<p>Várrejuvvo liige 500 000 ru mánáidgárddiid prošeavttaide ja ovddidanbargguide.</p>
<p>Sámi areála- ja resursavuoigatvuođaid ohcanvuđot ortnegii lasihuvvo 250.000 ru go ortnegis leat olu ohcamat.</p>
<p><em type="italic">Sámedikkis lea 6 459 171 ru badjelbáza jagi 2020 rájes mii lea juhkkojuvvon sámediggeráđi reviderejuvvon bušeahttaevttohusas. </em></p>
<p>Sámedikki dievasčoahkkin meannuda reviderejuvvon bušeahta geassemánu 14. – 18. beaivvi dievasčoahkkimis.</p>
<p><em type="italic">Sámedikki 2021 reviderejuvvon bušeahtta Sámediggeráđi mearrádusárvalus </em></p>
<p><em type="italic">Jus háliidat jearahallat Sámedikki reviderejuvvon bušeahta birra, váldde oktavuođa sámediggeráđiin Henrik Olseniin (NSR), telefon: 90775219 </em></p>
</body></document>
