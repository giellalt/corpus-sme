<document xml:lang="sme" id="no_id"><header><title>Sámediggi ja Romssa suohkan vuolláičállán ođđa ovttasbargošiehtadusa  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>413</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/sametinget-og-tromso-kommune-signerte-ny-samarbeidsavtale.15348.aspx?sprak=12</origFileName><parallel_text xml:lang="nob" location="sametinget_og_tromso_kommune_signerte_ny_samarbeidsavtale_.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi ja Romssa suohkan vuolláičállán ođđa ovttasbargošiehtadusa</p>
<p><em type="italic">S </em><em type="italic">ámediggepresideanta </em><em type="italic">Aili Keskitalo </em><em type="italic">ja Romssa sátnejođiheaddji </em><em type="italic">Gunnar Wilhelmsen </em><em type="italic">vuolláičáliiga bearjadaga geassemánu 18. beaivvi ođđa ovttasbargošiehtadusa. Šiehtadus galgá sihkkarastit sámi mánáidgárdesadjedáhkádusa, sámi oahpahusa nannema, sierra Sámi viesu ja kulturmuittuid gaskkusteami. </em></p>
<p><em type="italic">Romssa sátnejođiheaddji Gunnar Wilhelmsen (BB) ja sámediggepresideanta Aili Keskitalo (NSR)    Åse M.P. Pulk, Sámediggi      </em></p>
<p>Romssa suohkan lei dat vuosttaš gávpotsuohkan mainna Sámediggi dagai ovttasbargošiehtadusa. Ovttasbargošiehtadus vuolláičállojuvvui Romssas golggotmánus 2013. Maŋemus jagiid leaba Sámediggi ja Romssa suohkan ođasmahttán dán šiehtadusa ja dát galgá dál bearjadaga geassemánu 18. beaivvi vuolláičállojuvvot dan oktavuođas go lea dievasčoahkkin Kárášjogas.</p>
<p>– Romsa lea hui máŋgga sápmelačča ja sámi máná ruovttusuohkan, ja illudahttá mu ahte sii háliidit leat ovdavázzisuohkanin, nugo dát ovttasbargošiehtadus čájeha, dadjá sámediggepresideanta Aili Keskitalo (NSR).</p>
<p>– Dát šiehtadus lea hui dehálaš Romssa suohkanii. Min máŋggat sápmelaččat suohkanis galget ja fertejit oažžut vejolašvuođa iežaset kultuvrra doaimmahit, oahppat ja ovddidit, masa dát šiehtadus ain galgá láhčit dili, dadjá Romssa suohkana sátnejođiheaddji Gunnar Wilhelmsen (BB).</p>
<p>Šiehtadusa ulbmil lea láhčit dili eaktudeaddji ovttasbargui vai sáhttit bisuhit ja ovddidit sámi giela, kultuvrra ja servodaga juohke sajis Romssa-servodagas.</p>
<p>Dán ovttasbargošiehtadusas galgaba Sámediggi ja Romssa suohkan viidáset ovttasbargat dáin áššiin:</p>
<list><p type="listitem">Sierra mánáidgárdesadjedáhkádusa. Dáhkádus galgá sihkkarastit ahte Romssa suohkanis lea doarvái kapasitehta sámi mánáidgárdesajiin ossodagas dahje sierra sámi mánáidgárddis.</p>
<p type="listitem">Sámi mánáidgárdefálaldat galgá jođihuvvot nanu giellamodeallaid mielde, sámegielat bargiiguin. Romssa suohkan galgá veahkkin ovddidit sámi mánáidgárdepedagogihka ja sámi kultuvrra, mas lea deaddu sámi árvvuide čadnon gillii, lundui ja árbemáhttui.</p>
<p type="listitem">Sámi viessu-prošeakta galgá duohtandahkkojuvvot. Sávaldat lea duohtandahkat dan jagi 2021 mielde.</p>
<p type="listitem">Sálašvággi ja Rávdnjemuotkki sámi kulturmuittuid dikšun ja gaskkusteapmi áigodagas 2021-2024.</p>
<p type="listitem">Sierra oahpahusdagus <span type="quote">“Doarvái dál”</span> čuovvoleami oktavuođas, dakko bokte ahte ráhkaduvvo oahpahusdagus skuvlii hehtten dihte sámevaši.</p>
<p type="listitem">Mearrasámi giela, kultuvrra ja ealáhusa nannen galgá ovddiduvvot ja oainnusin dahkkojuvvot. Mátkeealáhus ja kulturealáhusat leat ealáhusat mat sturrot Romssas. Bealit galget ovttas eará kulturaktevrraiguin bargat ovddidit sámi kultuvrra vuogas vuogi mielde.</p>
<p type="listitem">Fállat buot vuođđoskuvlaohppiide digitála báikkálaš gelbbolašvuođapáhka čadnon sámi eallinvuohkái, historjái ja kultuvrii. Dát gelbbolašvuođapáhkka galgá speadjalastit báikkálaš sámi dilálašvuođa oahppoplánaid sámi sisdoalu mielde iešguđet fágain.</p>
<p type="listitem">Fokus dasa ahte sihkkarastit ollislaš oahpahusfálaldaga sámegielas 1.-10. luohkkái. Lea áigumuš álggahit sierra sámi nuoraidskuvlaceahki Romssa suohkanis 2021 čavčča rájes.</p>
</list><p>Ovttasbargošiehtadusas lea jahkásaš čuovvoleapmi dakko bokte ahte čađahuvvo jahkásaš álbmotčoahkkin, lassin politihkalaš ja hálddahuslaš čoahkkimii. Dál galgá ráhkaduvvot sierra doaibmaprográmma mas barggut konkretiserejuvvojit ja vuoruheamit mearriduvvojit boahtte njealji jahkái.</p>
<p><em type="italic">Jus áiggut jearahallat dahje leat gažaldagat, váldde oktavuođa sámediggepresideanttain Aili Keskitalo </em><em type="italic">in (NSR), tlf. +47 971 29 305 </em><em type="italic">ja Romssa sátnejođiheddjiin Gunnar Wilhelmsen ( </em><em type="italic">BB) tlf +47 920 67 100. </em></p>
<p>Govat vuolláičállindilálašvuođas</p>
<p>Loga: Sámedikki ja Romssa suohkana gaskasaš ovttasbargošiehtadus</p>
</body></document>
