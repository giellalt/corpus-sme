<document xml:lang="sme" id="no_id"><header><title>Doarjja girjái sápmelaččaid birra Lofuohtas - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>266</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-bok-om-samene-i-lofoten.16042.aspx?sprak=12</origFileName><parallel_text xml:lang="nob" location="stotte_til_bok_om_samene_i_lofoten.html"/><parallel_text xml:lang="smj" location="doarjja_girjjaj_samij_birra_lofahtan.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Doarjja girjái sápmelaččaid birra Lofuohtas</p>
<p><em type="italic">Sámediggeráđđi addá 70 000 ruvnno doarjjan vuođđudussii Stiftelsen Museum Nord almmuhit girjji sápmelaččaid birra Lofuohtas. Lea vuosttaš geardi go Lofuohta sámi historjá lea olámuttos dáinna lágiin, go lea čohkkejuvvon ja čalmmustahttojuvvon dákkár vuogi mielde. </em></p>
<p>Mikkel Eskil Mikkelsen    Sámediggi    Girjji <span type="quote">“Samene i Lofoten – hvem kan huske dem?”</span> lea čállán Alf Ragnar Nielssen, gii lea professor emeritus historjjás. Odne ii dábálaččat adnojuvvo Lofuohtta leat sámi guovlu. Ovdal 1900 lei baicca Lofuohtta oassin riddosámi Norggas, aspeakta mii odne ii leat nu dovddus iige leat báljo govviduvvon fágagirjjálašvuođas. Dát lea dehálaš ja amas oassi norggahistorjjás, mii dál ovdanbuktojuvvo stuorát oassái álbmogis.</p>
<p>– Sámediggeráđi mielas lea dehálaš doarjut historjjálaš buktagiid almmuheami mat leat mielde čuvgeheame sámi leahkima, nu go dán háve Lofuohtas. Lea dovddus ášši ahte fágabirrasiin leat mieđihan ahte sámi historjá dávjá lea guđđojuvvon go historjá čállojuvvo, dadjá sámediggeráđđi Mikkel Eskil Mikkelsen (NSR)</p>
<p>Girjjis, maid Orkana forlag-lágádus almmuha, čujuhuvvo dasa ahte sápmelaččat elle Lofuohtas nu guhkás maŋos go ruovde- ja gaskaáiggis, álggos bivdoálbmogin. Dát lea duođaštuvvon sihke arkeologiijas ja báikenamain.</p>
<p>Maŋŋel go bivdoservodaga áigi lei nohkan gaskaáiggi loahpageahčen, de rievdadedje eanaš sápmelaččat ealáhusa guolásteapmái ja eanandollui, heiveheapmi mii bisttii muhtin muddui 1800-lohkui. Eará sámi dáhpáhus Lofuohtas gaskaáiggi rájes lei Nordlándda ja Romssa beal mearrasámi giliid guolásteddjiid searvan lofuohttabivdui juohke jagi. Sii bohte valvin lofuohttabivdui ja ledje guolástanguovlluin fárrolaga sihke guovllu mearrasápmelaččaiguin ja dáččaiguin. Muhtin muddui sis ledje sin iežaset áigodatbivdohápmanat gođiiguin ja lávuiguin – juoga maid maŋis gávdná luottaid sihke sámi báikenamain ja arkeologiijas.</p>
<p>70.000 ruvdnosaš doarjja addo doarjjaortnegis Doarjja regionálaovddidanprošeavttaide.</p>
<p><em type="italic">Jearahallama addá sámediggeráđđi Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
