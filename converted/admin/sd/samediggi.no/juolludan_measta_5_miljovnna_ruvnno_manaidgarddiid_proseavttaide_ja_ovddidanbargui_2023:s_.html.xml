<document xml:lang="sme" id="no_id"><header><title>Juolludan measta 5 miljovnna ruvnno mánáidgárddiid prošeavttaide ja ovddidanbargui 2023:s  - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>354</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/tildelt-nesten-5-millioner-kroner-til-prosjekter-og-utviklingsarbeid-i-barnehager-i-2023.28883.aspx?sprak=12</origFileName><parallel_text xml:lang="nob" location="tildelt_nesten_5_millioner_kroner_til_prosjekter_og_utviklingsarbeid_i_barnehager_i_2023.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Juolludan measta 5 miljovnna ruvnno mánáidgárddiid prošeavttaide ja ovddidanbargui 2023:s</p>
<p><em type="italic">Sámediggeráđđi lea juolludan 4 982 578 ruvnno 27 mánáidgárdeprošektii. Leat 9 giellaovddidanprošeavtta, 3 prošeavtta mat galget ovddidit mánáidgárddiid ja 15 báikkálaš ovddidanprošeavtta mas sámi árbevirolaš bargu deattuhuvvo. </em></p>
<p><em type="italic">Gaavalohke </em>mánáidgárdi Raarvihken tjïeltes lea ohcan doarjaga sámi giellaresursii, ruđat galget mannat bálkái giellamovttiideaddjái. Sii ožžot 300 000 ruvnno doarjjan. Giellaresursa galgá veahkkin nannet sámegiela ja sihkkarastit ahte mánát šaddet sámegielagin. </p>
<p>– Dát lea áidna sámi mánáidgárdi gos gullo sihke davvi-, julev- ja máttasámegiella mánáidgárdeárgabeaivvis, ja mánáidgárdi lea giellarikkis. Sávan sidjiide lihku prošeavttain, dadjá sámediggeráđđi Mikkel Eskil Mikkelsen (NSR).</p>
<p><em type="italic">Badjemánáid Beaiveruoktu </em>Kárášjogas lea ohcan ruđaid prošektii mii galgá ovddidit, nannet ja čalmmustahttit sámi árbevirolaš doahpagiid praktihkalaš barggu bokte. Sii ožžot 291 000 ruvnno doarjjan. Mánáidgárdi háliida prošeavttain loktet sámi giella- ja kulturbarggu kvalitehta. Ruhta galgá earret eará mannat sámi resursaolbmuid bálkáheapmái, pedagogalaš ávdnasiid ja geavahusávdnasiid oastimii. Dát mánáidgárdi lei okta pilohtamánáidgárddiin Sámedikki mánáidgárdeprošeavttas SáMOS, man ulbmil lei rievdadit sámi mánáidgárdestruktuvrra sámi filosofiija ja árbedieđu vuođul. Prošeakta loahpahuvvui geassemánus 2023. </p>
<p>– Illudahttá mu go oainnán ahte mánáidgárdi joatká barggu heivehit sámi pedagogalaš prinsihpaid ja nana giellaoahpahusmodeallaid sin doaimmaide, dadjá Mikkelsen.</p>
<p><em type="italic">Kavringen mánáidgárdi ja Lyngsdalen oppvekstsenter mánáidgárdeossodat Ivggu suohkanis </em>leat ohcan ruđaid sámi kultuvrra ealáskahttimii ja giellaprošektii. Oktiibuot ožžot sii 600 000 ruvnno doarjjan. Prošeavttain háliidit váldit ruovttoluotta sámi giela ja kultuvrra. Mánáidgárddit háliidit maiddái buoridit mánáid ja bargiid máhtolašvuođa báikkálaš sámi kultuvrra ja giela birra, ja dieinna lágiin leat mielde nanneme mánáid sámi identitehta. Ruđat galget geavahuvvot earret eará sámi resursaolbmuide ja bargiid gelbbolašvuođaloktemii. </p>
<p>– Dát lea gelddolaš prošeakta! Lea buorre oaidnit ahte Ivgu suohkan lea váldigoahtán sámi giela ja kultuvrra ruovttoluotta, ja ahte ealáskahttinbargu álggahuvvo aiddo mánáidgárddis. Mánáidgárddis han lea stuorámus vejolašvuohta lihkostuvvat váldimiin ruovttoluotta sámi giela ja kultuvrra, dadjá Mikkelsen.</p>
<p>Dát leat dušše muhtumat buot 27 prošeavttas mat leat ožžon doarjaga. Juolludusat addojuvvojit doarjjaortnega bokte Doarjja prošeavttaide ja ovddidanbargui mánáidgárddiin. Ortnega mihttomearri lea alla kvalitehta sámi giella- ja kulturbarggus mánáidgárddiin. Boahtte áigemearri ohcat doarjaga dán ortnegis lea golggotmánu 2. beaivve 2024 dii. 14.00.</p>
<p>Ođđajagimánu 1. beaivvi 2024 rahppojuvvojit Sámedikki doarjjaortnegat jahkái 2024.</p>
<p type="title">Ollislaš listu buohkain geat leat ožžon doarjaga ortnegis Doarjja prošeavttaide ja ovddidanbargui mánáidgárddiin 2023:</p>
</body></document>
