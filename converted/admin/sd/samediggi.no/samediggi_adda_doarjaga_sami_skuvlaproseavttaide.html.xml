<document xml:lang="sme" id="no_id"><header><title>Sámediggi addá doarjaga sámi skuvlaprošeavttaide - Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>189</wordcount><conversion_status type="standard"/><availability><free/></availability><multilingual/><origFileName>https://sametinget.no/oddasat/samediggi-adda-doarjaga-sami-skuvlaproseavttaide.35008.aspx</origFileName><parallel_text xml:lang="nob" location="sametinget_gir_stotte_til_samiske_skoleprosjekter.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámediggi addá doarjaga sámi skuvlaprošeavttaide</p>
<p><em type="italic">Sámediggeráđđi lea juolludan ruđaid guovtti skuvlaprošektii mat galget nannet ohppiid máhtolašvuođa sámi árbedieđu birra. Álttá suohkan oažžu 24 079 ruvnno oahpahussii mo ráhkadit árbevirolaš nállogoađi. Porsáŋggu gielda oažžu 17 000 ruvnno Birgejupmi nammasaš prošektii, mas oahppit ohppet mearrasámi čoaggin- ja bivdoárbevieruid birra. </em></p>
<p>Komsa skuvla Álttá suohkanis háliida oahpahit ohppiide nállogoađi birra. Prošeavtta ulbmil lea boktit báikkálaš servodaga beroštumi sámegillii, kultuvrii ja historjái, ja nannet máhtolašvuođa ja rámisvuođa dasa. – Dát prošeakta lea hui buorre vejolašvuohta nannet ohppiid fágalaš ja sosiála gelbbolašvuođa. Go ovddidit sámi kultuvrra, de mii leat mielde ráhkadeamen fátmmasteaddji, gudnejahtti ja máhtolaš servvodaga masa buohkat dovdet gullevašvuođa, dadjá sámediggeráđđi Maren Benedicte Nystad Storslett (NSR). Porsáŋggu gielda háliida nannet skuvlamánáid máhtu báikkálaš mearrasámi kultuvrra birra, čoaggin- ja bivdoárbevieruid birra Porsáŋgguvuonas. Prošeavttas lea maid ulbmil movttiidahttit giellaovdáneapmái geavatlaš oahpahusa bokte. Oahppit guorahallet historjjálaš geavahanguovlluid, ja reflekterejit kultuvrra ja birasrievdademiid birra. – Oahppan geavatlaš barggu bokte lea sihke miellagiddevaš ja mávssolaš. Oahppit ohppet mávssolaš máhttu, mii lea jávkamin boarráset buolvva mielde. Mu mielas lea buorre go Porsáŋggu gielda háliida álggahit prošeavtta mii sáhttá leat mielde ovdánahttimin ohppiid mearrasámi identitehta ja gullevašvuođa, lohká sámediggeráđđi Nystad Storslett.</p>
</body></document>
