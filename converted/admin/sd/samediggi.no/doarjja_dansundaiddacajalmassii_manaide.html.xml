<document xml:lang="sme" id="no_id"><header><title>Doarjja dánsundáiddačájálmassii mánáide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>301</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-dansekunstforestilling-for-barn.14414.aspx?sprak=12</origFileName><parallel_text xml:lang="nob" location="stotte_til_dansekunstforestilling_for_barn.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjja dánsundáiddačájálmassii mánáide</p>
<p><em type="italic">Sámediggeráđđi juolluda 60 000 ruvnno Katarina Lisa dáiddaprošektii Čázevulošnieida , mii lea dánsundáiddačájálmas mánáide, mii gaskkusta mearrasámi kultuvrra. </em></p>
<p>Henrik Olsen    Kenneth Hætta    Prošeakta lea interdisiplineara dáiddabargu ja dánsunčájálmas mánáide gaskal 3 ja 6 jagi, geain lea rávisolmmoš mielde. <em type="italic">Čázevulošnieida </em>lea prošeakta čieža ovttasbargoguimmiid gaskkas; dáiddára ja koreográfa Katarina Skår Lisa, juoigi ja neavttára Ingá Márjá Sarre, šonglevra Lavin Bielda, bivttas- ja tekstiiladesignera Ramona Salo Myrseth, komponistta, koreográfa ja musihkkára Simen Korsmo Robertsena, visuálalaš dáiddára Tanja Thorjussena ja arkiteavtta Don Lawrence. </p>
<p><em type="italic">Čázevulošnieida </em>lea dánsundáiddačájálmas vuođđuduvvon mearrasámi muitalusas Čázevulošnieida, ja dan máilmmis mii gávdno sihke meara bálddas, bajábealde ja vuolábealde. Muitalus lea vuolgán mearra- ja riddosámi guovllus Unjárggas. Muitalusas deaivat Čázevulošnieidda, gii lea Čáhceháldi nieida - imašlaš hápmi mii gávdno sihke meara bálddas, bajábealde ja vuolábealde. Čázevulošnieida ja Čáhceháldi muittuheaba olbmuid ahte eará máilmmis sáhttet eará lágan perspektiivvat. </p>
<p>Čájálmasa mihttomearrin lea ráhkadit visuála ja poehtalaš čájálmasa mánáide. Dan leat dahkan dainna jurdagiin ahte nuorabuin lea eará rabasvuohta ii-verbálalaš gillii, ja soitet sii ipmirdit sámevuođa eará ládje go rávisolbmot. Dáiddárat áigot ovdanbuktit mearrasámevuođa dainna lágiin ahte váldet mánáid mielde mátkái gos geavahit mátkereaidduid vásáhussan. Dát bargu lea sihke dánsa, teáhter, dáiddainstallašuvdna ja performance, ja sáhttá čájehuvvot čájálmassan ja installašuvdnan.</p>
<p>Sámediggeráđđi Henrik Olsen (NSR) dadjá ahte sámediggeráđi mielas lei dehálaš doarjut dán prošeavtta go lea čájálmas mánáide.</p>
<p>– Eat oaččo dávjá ohcamiid mas prošeakta lea mánáid váste. Mu mielas lea maiddái buorre ahte prošeakta váldá vuođu sámi muitalusas. Dáinna vugiin fievrriduvvojit sámi muitalusat boahttevaš buolvvaide. Lei maiddái dehálaš ahte ledje bures bargan prošeavttain.</p>
<p>Čájálmasas galgá leat vuosttaščájálmas Davvi-Norgga 2021 Feastariemuin, muhto lea áigumuš čájehit dan maiddái eará arenain ja riikkain boahttevaš jagiid.</p>
<p>60 000 ruvdnosaš doarjja juolluduvvo kulturdoaibmabijuid doarjjaortnegis, vuoruheamis <span type="quote">“Prošeavttat ja buvttadeamit main lea kultuvrralaš ja dáiddalaš bealli”</span>.</p>
<p><em type="italic">Gažaldagaide vástida dahje addá jearahallama sámediggeráđđi </em><em type="italic">Henrik Olsen (NSR), 907 75 219, </em><em type="italic">henrik.olsen@samediggi.no </em></p>
</body></document>
