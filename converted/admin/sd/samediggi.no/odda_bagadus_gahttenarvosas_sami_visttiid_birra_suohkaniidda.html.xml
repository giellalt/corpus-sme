<document xml:lang="sme" id="no_id"><header><title>Ođđa bagadus gáhttenárvosaš sámi visttiid birra suohkaniidda - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2021</year><wordcount>324</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/ny-veileder-for-verneverdige-samiske-bygninger-til-kommuner.18910.aspx?sprak=12</origFileName><parallel_text xml:lang="nob" location="ny_veileder_for_verneverdige_samiske_bygninger_til_kommuner.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Ođđa bagadus gáhttenárvosaš sámi visttiid birra suohkaniidda</p>
<p><em type="italic">2021:s lea Sámediggi bargan máhttovuođu nannemiin suohkaniid ektui mat háliidit searvvahit sámi kulturmuittuid sin kulturbirasplánaide, ja leat ráhkadan bagadusa mas galgá leat ávki suohkaniidda go barget kulturbirasplánaiguin. </em></p>
<p>Gáhttenárvosaš sámi viesut ja huksejuvvon konstrukšuvnnat muitalit sámi historjjá birra ja duođaštit sámi ássama buot guovlluin Norgga bealde Sámis. Dáid visttiid sáhtášii suodjalit suohkana kulturbirasplánaid bokte.</p>
<p>Vai lea vejolaš juksat nu ollugiid go lea vejolaš, de lea Sámediggi ráhkadan bagadusa mii dáid beivviid sáddejuvvo suohkaniidda gos leat sámi kulturmuittut. Ulbmilin lea addit suohkaniidda reaiddu geavahussii barggus go identifiserejit ja árvvu bidjet gáhttenárvosaš sámi kulturmuittuide. Bagadus addá suohkaniidda rávvagiid ahte guđe lágan visttit sáhttet leat gáhttenárvosaččat, ovdamearkka dihtii dat vuosttaš visttit mat ceggejuvvojedje soađi maŋŋá boldojuvvon guovlluin davvin. Dat sáhttet leat maiddái árbevirolaš sámi ealáhusaid ealáhusvisttit nugo guolástusa ja boazodoalu. Hans Ole Eira    Árvu/Sámediggi</p>
<p>– Bagadus juksá ollu eambbogiid go mii leat geargan váldit oktavuođa. Mii sávvat ahte dat sáhttá movttiidahttit buot suohkaniid mat háliidit searvvahit sámi kulturmuittuid kulturbirasplánaineaset. Dat addá midjiide buori vuolggasaji viidáset bargui go galgat vára váldit sámi gáhttenárvosaš kulturmuittuin, dadjá sámediggeráđđi Hans Ole Eira (Guovddášbellodat).</p>
<p>Sámedikkis lea leamaš njuolga oktavuohta ollu suohkaniidda mat barget kulturbirasplánaiguin. Muhtun suohkanat leat aiddobeliid álgá bargguin, go fas earát leat gaskamuttus- dahje loahppamuttus. Earát gis leat geahčadišgoahtán boarráset plánaid ođasmahttima.</p>
<p>– Dán prošeaktabarggu bokte lea Sámediggi ožžon mávssolaš vásihusa. Suohkanat barget iešguđege lágan kulturbirasplánaiguin, ja lea miellagiddevaš oaidnit mainna lágiin sámi gáhttenárvosaš kulturmuittut bohtet mielde dáid plánaide, dadjá Eira.</p>
<p>Oaidnit oppalaččat ahte suohkanat leat mielas go Sámediggi váldá oktavuođa, ja ollugat háliidit searvvahit sámi kulturmuittuid kulturbirasplánaide. Dasto leat ollu suohkaniin resursahástalusat, main ii leat kapasitehta ráhkadit kulturbirasplánaid gos maiddái sámi kulturmuittut ja kulturbiras livčče mielde.</p>
<p>– Sámi kulturmuittut, sihke ráfáidahttojuvvon ja gáhttenárvosaš kulturmuittut leat unnán ja rašit. Danne áigu Sámediggi ain veahkehit suohkaniid ja loktet ovdan gáhttenárvosaš sámi kulturmuittuid dáin plánain, dadjá Eira. Loga bagadusa</p>
<p><em type="italic">Eanet dieđuid dahje jearahallama addá sámediggeráđđi Hans Ole Eira (Guovddášbellodat), tel. +47 918 61 471 dahje e-poasta: </em></p>
</body></document>
