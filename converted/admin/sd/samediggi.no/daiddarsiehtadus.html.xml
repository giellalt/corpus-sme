<document xml:lang="sme" id="no_id"><header><title>Dáiddáršiehtadus - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>138</wordcount><conversion_status type="standard"/><availability><free/></availability><multilingual/><origFileName>https://sametinget.no/kultur/kunst-og-kulturutovelse/kunstneravtalen/?sprak=12</origFileName><parallel_text xml:lang="nob" location="kunstneravtalen.html"/><parallel_text xml:lang="sma" location="tjiehpiedaejjalatjkoe.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Dáiddáršiehtadus</p>
<p><em type="italic">Sámediggi dagai 2004:s váldošiehtadusa sámi dáiddárorganisašuvnnaiguin, maid Sámi dáiddárráđđi ovddasta. Šiehtadallamiidda gullá ovttasbargošiehtadus njealji jahkái ja jahkásaš dáiddáršiehtadus, ja dasa lassin vel jahkásaš gulahallančoahkkin. </em></p>
<p>Ulbmilin lea ovddidit buori ja girjás sámi kultureallima, ja láhčit dili sámi girjjálašvuođa, musihka, dánssa, teáhtera, filmma, govvadáidaga ja dáiddaduoji duddjomii ja gaskkusteapmái.</p>
<p>Dáiddáršiehtadus guoská sohppojuvvon doaibmabijuide dáiddasuorggis, mat čađahuvvojit ekonomalaš rámmaid siskkobealde maid bealit sohpet. Sámi dáiddáršiehtadusas leat ruđat dáiddafondii, stipeanda sámi dáiddáriidda, čájáhusdivat ja doaibmadoarjja dáiddárorganisašuvnnaide ja Sámi dáiddárráđđái.</p>
<p>Sámedikki ulbmilin lea sihke viidáset ovddidit Sámi dáiddárráđi ja ovttasbarggu singuin. Dáiddáršiehtadus lea deaŧaleamos gaskaoapmi mihttomeari juksamii, ja lea šaddan sihke deaŧalaš strategalaš arena ja váikkuhangaskaoapmi dáidda- ja kulturpolitihka čađaheamis.</p>
<p>Dáiddáršiehtadusas lea ekonomalaš rámma ortnega várás maid bealit leat soahpan. Ekonomalaš rámma máksojuvvo jahkásaččat njuolggodoarjjan Sámi dáiddárráđđái. Jahkái 2020 lea rámma 8 570 000 ruvnno.</p>
<p>Ovttasbargošiehtadus Sámedikki ja Sámi dáiddárráđi gaskkas 2020-2024</p>
</body></document>
