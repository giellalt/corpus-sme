<document xml:lang="sme" id="no_id"><header><title>Doarjja hiŋggalnáveha ođastit luovosnávehin - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>218</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/stotte-til-ombygging-fra-basfjos-til-losdriftsfjos.19978.aspx?sprak=12</origFileName><parallel_text xml:lang="nob" location="stotte_til_ombygging_fra_basfjos_til_losdriftsfjos.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjja hiŋggalnáveha ođastit luovosnávehin</p>
<p xml:lang="nob">Eanadoallu.    Norsk landbruksrådgivning – Nord Norge</p>
<p><em type="bold">Sámediggi juolludii 200 000 kruvnnu doarjaga prošektii mii galgá sihkkarastit molsuma luovosnávetdoaimmaheapmái. Norsk landbruksrådgivning – Nord Norge galgá čađahit prošeavtta. </em></p>
<p>Sámediggeráđđi Hans Ole Eira.    Máret Inger A. Anti/ Sametinget    Prošeakta galgá doalahit barggaheami ja sihkkarastit smávva ja gaskamearálaš mielkedoalu Romssas ja Finnmárkkus. Dat galgá boanddaide addit eanet máhtu ja vejolašvuođaid hukset ođđasit hiŋggalnávehis luovosnávehin.</p>
<p>Prošeakta dohkkeha boahttevaš gáibádusaid elliidčálgui ja eiseválddiid gáibádusaid molsut luovosnávehii 2034 sisa. Prošeakta lea badjel guokte jagi, ja Sámediggi lea gaskaboddasaččat juolludan doarjaga vuosttaš jahkái.</p>
<p>– Dát prošeakta sihkkarastá ahte mis ain sáhttá gusamielkebuvttadeapmi sámi guovlluin maŋŋá 2034, lohka sámediggeráđđi Hans Ole Eira (GB).</p>
<p>2020:s ledje 54 % (136 mielkebuvttadeaddji) eanadolliin Romssas ja Finnmárkkus hiŋggalnávehat. Ii leat eambbo go 12 jagi dassážii go gáibádusat doaibmagoahtit luovosnávehin doaibmagohtet ja dasa lassin fertejit sii geain ain leat hiŋggalnávehat ásahit áimmahuššangárddi álggos.</p>
<p>– Mun liikon go Norsk landbruksrådgivning leat bargagoahtán dáinna ja čuovvulit barggu systemáhtalaččat.</p>
<p>Sámedikki dievasčoahkkin lea máŋgii maŋimuš jagiid evttohan Ráđđehussii sihkkarastit doarvái investerendoarjaga doaluide mat eai leat vel molson hiŋggalnávehis luovosnávetdoaimmaheapmái.</p>
<p>– Nu go dál lea de eai leat doarvái ruđat eai Innovasjon Norges eaige Sámedikkis dán stuora molsumii. Mun sávan ráđđehus čuovvula vuoruhemiid sihkkarastit ruhtadeami molsumii, loahpaha Eira.</p>
<p><em type="italic">Jearahallama addá ja gažaldagaid vástida sámediggeráđđi Hans Ole Eira (GB), +47 918 61 471, </em><em type="italic">hans.ole.eira@samediggi.no </em></p>
</body></document>
