<document xml:lang="sme" id="no_id"><header><title/><genre code="admin"/><author><unknown/></author><wordcount>294</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.samediggi.no/layout/set/print/Arkiv/Valgperiode-2009-2013/Artikler/Haliida-cielggadit-manaidgardepolitihka</origFileName><parallel_text xml:lang="nob" location="oensker-aa-klargjoere-barnehagepolitikken.html"/><parallel_text xml:lang="sma" location="saejhta-maanagiertepolitihkem-tjielkestidh.html"/><parallel_text xml:lang="smj" location="sihta-manajgarddepolitihkav-tjielgadit.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Háliida čielggadit mánáidgárdepolitihka / Artikler / Valgperiode 2009 - 2013 / Arkiv / Sámediggi - Sametinget</p>
<p type="title">Háliida čielggadit mánáidgárdepolitihka</p>
<p>01. Njukčamánnu 2012</p>
<p><em type="bold">Sámediggi lea čállimin dieđáhusa mánáidgárddiid birra main leat sámi mánát. Sivvan dasa lea go Sámediggi háliida hábmet bajimus politihka mánáidgárdesuorgái mii galgá leat láidesteaddjin ja čielggadit prinsihpalaš gažaldagaid sámi mánáid mánáidgárdefálaldaga ektui. </em></p>
<p><em type="bold">- Dieđáhus galgá vástidit mánáidgárddi, mánáid, váhnemiid ja sámi servodaga dárbbuide. Sámediggi háliida ahte mánáidgárdi sámi mánáid várás galgá leat ovttaiduvvan, geasuheaddji ja hutkkálaš ásahus alla kvalitehtain buot mánáide buoremussan, cealká várrepresideanta Laila Susanne Vars. </em></p>
<p>Várrepresideanta čilge viidáseappot ahte Sámediggi áigu earret eará bearráigeahččat ahte rekrutterejuvvojit eanet pedagogalaš bargit geain lea gelbbolašvuohta sámi gielas ja kultuvrras.</p>
<p><em type="bold">Gieđahallá ollu gažaldagaid </em></p>
<p>Mánáidgárdedieđáhusa mihttomearri lea váikkuhit árvvoštallamii ja digaštallamii das mo galgá juksat politihkalaš ulbmiliid buoridan dihtii bajásšaddaneavttuid mánáidgárdefálaldaga bokte.</p>
<p><em type="bold">- Min áigumuš lea ahte dieđáhus ii galgga dušše válddahit ja ságaškuššat makkár rolla ja politihkalaš váldi Sámedikkis galgá leat mánáidgárdeáššiin. Dieđáhus galgá maiddái čalmmustahttit áŋgiruššansurggiid ja daid hástalusaid mat mis leat go galgat buoridit mánáidgárddiid. Dát guoská buot mánáidgárddiide main lea fálaldat sámi mánáide Norggas, čilge várrepresideanta Laila Susanne Vars. </em></p>
<p><em type="bold">Háliida evttohusaid ja cealkámušaid </em></p>
<p>Bargu mánáidgárdedieđáhusain galgá leat rabas ja searvvaheaddji proseassa vai sihkkarastojuvvo ahte dieđáhusa mihttomearit ollašuhttojuvvojit. Sámediggi bovde fylkkamánniid, gielddaid, mánáidgárdebirrasiid, váhnemiid, váhnenfierpmádagaid ja lávdegottiid ja eará ásahusaid geaidda dat guoská, searvat árjjalaččat. Evttohusat ja cealkámušat dieđáhussii sáhttet boahtit digaštallančoahkkimiin, fágaseminárain, jearahallamiin ja jearahallaniskkademiin.</p>
<p><em type="bold">- Mii sámediggeráđis háliidit hástalit sámi servodaga jurddašit minguin ovttas. Makkár višuvnnat leat sámi servodagas mánáidgárddi rolla birra mánáid bajásgeassimis, sin giellaovddideamis ja sámi árvvuid gaskkusteamis ođđa buolvvaide? Dát leat muhtun gažaldagat maidda mii háliidit vástádusa, dadjá várrepresideanta Vars. </em></p>
<p>Dieđáhus lea 2005 dieđáhusa <span type="quote">“Sámediggeráđi dieđáhus sámi mánáidgárddiid birra”</span> ođasmahttin ja čuovvola <span type="quote">“Sámi mánáidgárddiid strategalaš plána 2008-2011”</span>.</p>
<p><em type="bold">Oktavuohtadieđut: </em>Várrepresideanta Laila Susanne Vars , tlf. 977 54 102 </p>
</body></document>
