<document xml:lang="sme" id="no_id"><header><title>PRD: Divatortnegat heađuštit sámi boazodoalu - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>263</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1584&amp;sprak=Samisk&amp;Print=1</origFileName><parallel_text xml:lang="nob" location="samediggi-article-1584.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>PRD: Divatortnegat heađuštit sámi boazodoalu - Sámediggi Sametinget</p>
<p type="title">PRD: Divatortnegat heađuštit sámi boazodoalu</p>
<p>Sámedikki presideanta Aili Keskitalo ballá ahte boazodoalu vuogádatlaččat sierraláhkai meannudeapmi eará vuođđoealáhusaid ektui, áiggi mielde heađušta vejolašvuođa bargat sámi boazodoaluin. Son reagere go boazodoallu soames oktavuođain máksá logi gearddi eanet divadiid go eará vuođđoealáhusat.</p>
<p>- Jos boazodoallu galgá ceavzit, de fertejit rámmaeavttut leat jierpmálaččat ja rievttalaččat. Ja ii leat álggage jierpmálaš ahte astoáigefatnasiid eaiggádat sáhttet oastit divahis diesela astoáigeulbmiliidda, go boazodoallit gal eai beasa oastit divatvuoliduvvon boaldámuša. Divahis boaldámuš lea deaŧalaš oassi vuođđoealáhusaid rámmaeavttuin Norggas, ja danne lea váttis áddet ahte ii gávdno vástesaš ortnet boazodolliide, dadjá Keskitalo.</p>
<p>2005s mávssii ealáhus 13,2 miljon ruvnno geardedivada dárbbašlaš reaidduid ja boaldámuša oastima oktavuođas. Jos ealáhusas livčče lean seammalágan divatortnet go eanadoalus lea, de livččii boazodoallu dušše 2005s seastán measta 12 miljon ruvnno. Sámi boazodoalu ollislaš rehketdoallu Norggas čájeha ahte golut mat čatnasit boazodollui lassánit, man oktavuođas stuorámus gollun leat investeremat, doaibma ja geahpádusat mašiinnain ja reaidduin. Oktanaga dainna unniduvvojit boazodoalu dietnasat.</p>
<p>- Lea dárbu oažžut divatbuhtadusa investeremiidda ja doibmii. Buoret ja rievttalaš rámmaeavttut leat deaŧaleamos bealit guhkes áiggi positiivvalaš ovdáneapmái ja eanet gánnáhahtti boazodollui. Dás lea sáhka dan áidna, sierra eamiálbmotealáhusa birra min riikkas. Dat ii leat deaŧalaš dušše barggolašvuhtii sámi guovlluin, muhto dat lea seammás deaŧalaš sámi servodaga gielalaš ja kultuvrralaš ovddideapmái, dadjá Keskitalo.</p>
<p>2007 boazodoallošiehtadallamat, stáhta ja Norgga Boazosápmelaččaid Riikkasearvvi (NBR) gaskka, leat álggahuvvon. NBR váldogáibádus lea ahte boazodoallit oččošedje divahis boaldámuša mohtorfievrruide mat geavahuvvojit ealáhusas, ja dasto divahis investeremiid doaibmareaidduin, nie movt ortnegat leat eanadoalus.</p>
<p>Aili Keskitalo</p>
<p>Sámediggepresideanta</p>
<p>Aili Keskitalo</p>
<p>Telefuvdna</p>
<p>Mobila</p>
<p>78 47 40 00</p>
<p>971 29 305</p>
</body></document>
