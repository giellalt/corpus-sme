<document xml:lang="sme" id="no_id"><header><title>PRD: Doarjja julevsámi giellaprošeavttaide</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2019</year><wordcount>271</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Odasarkiiva/PRD-Doarjja-julevsami-giellaproseavttaide</origFileName><parallel_text xml:lang="nob" location="prm-stoette-til-lulesamiske-spraakprosjekter.html"/><parallel_text xml:lang="smj" location="prd-doarjju-julevsame-giellaprosjevtajda.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRD: Doarjja julevsámi giellaprošeavttaide</p>
<p>Sámediggeráđđi juolluda doarjaga guovtti julevsámegiel giellaprošektii. Giellaspeallu New Amigos Online hábmejuvvo julevsámegillii, ja Divttasvuona oahppit čohkkejuvvojit Johkamohkkái giellalávgumii. – Julevsámegiella dárbbaša arenaid gos giellageavaheaddjit besset sámástit, dadjá sámediggepresideanta Aili Keskitalo.</p>
<p>Sámediggeráđđi juolluda 300.000 ruvdnosaš doarjaga NA TECHNOLOGIES DA:i hábmet giellaspealu New Amigos Online julevsámegillii. Dat lea virtuála sámegielat arena gos giela praktisere ovttasbargguin. Dasa lassin dan lea vejolaš speallat okto (single-player mode), mas speallit sáhttet videobáddemiiguin hárjehallat. Videobáddemiidda leat báddejuvvon iešguđetge suopmaniid eatnigielhállit.</p>
<p><em type="italic">– Sámegielaid doaibmaplánas boahtá ovdan ahte lea dárbu eatnigielat digitála oahpporesurssaide sámi mánáide ja nuoraide. New Amigos lea somás guovttegielat speallu mii heive iešguđetge ahkáhaččaide, dadjá Keskitalo. </em></p>
<p>New Amigos Online heiveha oktagaslaš oahppama ovttasdoaibmama bokte neahtas. Studeanttat doibmet resursan guhtet guimmiidasaset ja skuvladilis oahpaheaddji heiveha nu, ahte New Amigos Online dievasmahttá eará oahpahusa. Vásáhus šaddá persovnnalažžan ja fátmmasteaddjin go oahppit olles riikkas ja máilmmis besset gulahallat neahtas.</p>
<p><em type="italic">– Sámediggi atná dárbbašlažžan hábmet digitála giellaapplikašuvnnaid julevsámegillii nannen dihtii giela, eandalii guovlluin gos giella lea rašis dilis. </em></p>
<p type="title" xml:lang="smj">Julevsámegiela giellalávgun</p>
<p>Sámediggeráđđi juolluda maiddái 160.000 ruvdnosaš doarjaga Divttasvuona suohkanii Giellabiesse 2019-prošektii, mas ulbmilin lea čohkket ohppiid julevsámegiela giellalávgumii.</p>
<p>Dán jagáš Giellabiesse lea Johkamohkis, Ruoŧa bealde. Dán giellalávguma váldomihttun lea čiekŋut boazodoallo- ja meahcástandoahpagiidda ja -frásaide. Doppe oahpahuvvojit maiddái árgabeaigiela vuođđofrásat. Dan vahku fáddán lea oahpásmuvvat Sirgása čearu meahcástan- ja boazodoallokultuvrii ja oahpásmuvvat sámekultuvrii nuppe bealde ráji.</p>
<p><em type="italic">– Giellabiesse lea buorre ja dehálaš gielladoaibma julevsámi guovllus. Giella lea rašši dán guovllus ja buot diekkár doaimmain lea positiivvalaš váikkuhus sámegillii. Diibmá sis lei sullasaš Giellabiesse, muhto dalle fitne Johkamohki oahppit Ájluovttas. Raporttas oaidnit ahte dát lágideapmi lihkostuvai, dadjá sámediggepresideanta Aili Keskitalo. </em></p>
<p><em type="italic">Oktavuođadieđut: </em></p>
<p><em type="italic">Sámediggepresideanta Aili Keskitalo, tlf. +47 971 29 305 </em></p>
</body></document>
