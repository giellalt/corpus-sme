<document xml:lang="sme" id="no_id"><header><title>PRD: - Álgoálbmotnissoniid vuoigatvuođat eai čalmmustahttojuvvo doarvái</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2017</year><wordcount>241</wordcount><conversion_status type="standard"/><availability><free/></availability><multilingual/><origFileName>https://www.samediggi.no/Samedikki-birra2/Arkiiva-aigodat-2016-2017/Preassadiedahusat/PRD-Algoalbmotnissoniid-vuoigatvuodat-eai-calmmustahttojuvvo-doarvai</origFileName><parallel_text xml:lang="nob" location="prm-urfolks-kvinners-rettigheter-for-lite-vektlagt.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRD: - Álgoálbmotnissoniid vuoigatvuođat eai čalmmustahttojuvvo doarvái</p>
<p>Sámediggeráđđi Mariann Wollmann Magga searvá moaitámuššii maid Ruoŧa Sámediggi ovddida, ahte álgoálbmotnissoniid vuoigatvuođat eai čalmmustahttojuvvo doarvái ON nissonkommišuvdna čoahkkima loahppadokumeanttas.</p>
<p>Norgga ja Ruoŧa Sámedikkit serve njukčamánus 61. Čoahkkimii ON nissonkommišuvnnas, CSW61, New Yorkas, mas lei fokus <span type="quote" xml:lang="eng">«empowerment of Indigenous women»</span>.</p>
<p>Marie Persson Njajta ovddastii Ruoŧa Sámedikki. Son lea beahtahallan go loahppadokumeanttas ii boađe čielgaseappot oidnosii doarjja álgoálbmotnissoniidda ja mánáide go lea sáhka eanavuoigatvuođain, ja čállá preassadieđáhusas ná:</p>
<p><span type="quote">«Mii diehtit ahte álgoálbmotnissonat, sihke Sámis ja riikkaidgaskasaččat, livčče dárbbašan garrasit sátnádagaid eanavuoigatvuođaid birra ja iešmearrideami birra. Dán livččiimet háliidan vai čájehit konkrehta doarjaga álgoálbmotnissoniidda geat rahčet iešguđet riikkaid eanaduovdagiid ávkkástallamiid vuostá, eanarievidemiid vuostá, dálkkádatrievdamiid vuostá ja geat rahčet oažžut dohkkehuvvot iežaset vuoigatvuođaid. Álgoálbmotnissonat leat dávjá njunnošis suddjet eatnamiid ja čáziid mat leat vealtameahttumat min kultuvrii, biepmuide, dearvvašvuhtii ja boahtte buolvvaide. Dan dahket vaikko dihtet ahte dat sáhttá mielddisbuktit bilkidemiid ja nihttimiid, ja gáibida ollu resurssaid ja bargonávccaid, ja dávjá sin rahčamušat čihkkojuvvojit.»</span></p>
<p>Sámediggeráđđi Mariann Wollmann Magga, gii ieš searvvai ON-čoahkkimii, čuovvola Ruoŧa Sámedikki moaitámuša.</p>
<p><em type="italic">- Álgoálbmotnissoniin lea riekti hálddašit iežaset árbevirolaš eanaduovdagiid ja oassálastit bargoeallimis seamma vuoigatvuođaiguin go dievddut, lohká sámediggeráđđi Mariann Wollmann Magga. </em></p>
<p>ON nissonkommišuvnna čoahkkimis čalmmustahtii Norgga Sámediggi fáttáid veahkaváldin ja álgoálbmotnissonat, ja álgoálbmotnissonat ja bargoeallin, lassilágidemiid bokte. Sámediggeráđđi Magga searvvai maid paneladigaštallamii ON:s. Sámedikki cealkámušas CSW loahppadokumentii deattuhuvvojit maid dát fáttát.</p>
<p><em type="italic">Jearahallamiid váste, váldde oktavuođa sámediggeráđiin Mariann Wollmann Maggain, tlf. +47 977 02 350 </em></p>
<p>Loga eanet Ruoŧa Sámedikki kritihka birra sin neahttasiiddus .</p>
</body></document>
