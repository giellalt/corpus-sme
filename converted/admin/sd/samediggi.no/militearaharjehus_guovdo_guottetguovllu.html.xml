<document xml:lang="sme" id="no_id"><header><title>Militearahárjehus guovdo guottetguovllu - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>228</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/militarovelse-i-kalvingsomrade.20572.aspx?sprak=12</origFileName><parallel_text xml:lang="nob" location="militaerovelse_i_kalvingsomrade.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Militearahárjehus guovdo guottetguovllu</p>
<p><em type="italic">Sámediggi reagere garrasit go galgá čađahuvvot militearahárjehallan guovdu Gielas orohaga guottetguovllu, Lulli-Romssas. – Dát lea dohkketmeahttun! Ii báljo sáhte jáhkkit ahte guovdu guottetguovllu galgá čađahuvvot stuorra militearahárjehus mas geavahit mohtorfievrruid ja njuikejit seaivunšearpmain. Livččii galgan leat vejolaš bidjat hárjehallama eará guvlui gos eai leat seamma stuorra váikkuhusat boazodollui, dadjá </em><em type="italic">sámediggeráđđi Hans Ole Eira. </em></p>
<p>Sámediggeráđis lea leamaš čoahkkin Gielas orohaga ovdaolbmuin Ole Johan Eiran, ja son muitalii ahte čađahuvvo militearahárjehallan sin orohaga guottetguovllus Čoarvenjárggas Loabágis. Hárjehallan álgá lávvardaga ja bistá olles boahtte vahku. Orohaga ovdaolmmoš muitalii maid ahte boazodoallit eai lean ožžon dieđuid hárjehallama birra. Easka miessemánu 1. beaivvi beasai orohat diehtit militearahárjehallama birra.</p>
<p>Hans Ole Eira    Árvu/Sametinget    Orohatjođiheaddji beasai maid diehtit ahte militearahárjehallan čađahuvvo, ja áidna árvalus maid suodjalus árvalii lei ahte ealu sirdet.</p>
<p>Militearadoaibma dagaha stuorra váikkuhusaid boazodollui, ja erenoamážit guottetáigge. Orohaga boazodoallit eai sáhte sirdit ealu guovdu guottetáigge. Boazodoallit Gielas orohagas leat dieđihan suodjalussii ahte váldoguottet lea juste dalle go lágidit militearahárjehallama.</p>
<p>– Suodjalusa árvalus lea sihke hástaleaddjin ja sáhttá čuohcat bohccuide. Dát duođašta ahte Suodjalusas lea unnán dahje váilevaš áddejupmi ja máhttu boazodoalus, ja orru maid hejot plánen hárjehallama. Mii boahtit ovddidit dán ášši suodjalusdepartementii, dadjá Eira.</p>
<p>Romssa boazodoalus leat vásihan goavvedálvvi ja lassin maid guohtonroasu. Militearahárjehallan guottetguovllus sáhttá dagahit ahte álddut reitojit.</p>
<p>– Militearahárjehallan dál ii dušše mielddisbuvtte vahágiid, muhto čuohcá maiddái orohaga čavčča buvttadeapmái. Orohat gártet liiggás gillát, dadjá Eira.</p>
</body></document>
