<document xml:lang="sme" id="no_id"><header><title/><genre code="admin"/><author><unknown/></author><wordcount>350</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><multilingual><language xml:lang="nob"/><language xml:lang="sme"/><language xml:lang="eng"/></multilingual><origFileName>http://www.samediggi.no/layout/set/print/Arkiv/Valgperiode-2009-2013/Artikler/Kulturarbi-ruovttolutta</origFileName><parallel_text xml:lang="nob" location="samisk-kulturarv.html"/><parallel_text xml:lang="sma" location="baaaastedefoeresjimmie-saemien-kultuvreaerpeste.html"/><parallel_text xml:lang="smj" location="same-kultuvrraarbe-mahtsadibme.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Kulturárbi ruovttolutta / Artikler / Valgperiode 2009 - 2013 / Arkiv / Sámediggi - Sametinget</p>
<p type="title">Kulturárbi ruovttolutta</p>
<p>10. Miessemánnu 2012</p>
<p><em type="bold">Badjel guokte duhát sámi historjjálaš dávvira berrejit buktojuvvot ruovttoluotta sámi museaide. Dat evttohuvvo čielggadusas mii lea dahkkojuvvon Sámedikki ovddas. </em></p>
<p>Sámediggeráđđi lea mearridan evttohusaid mat bohtet ovdan čielggadusas <em type="bold">Bååstede – tilbakeføring av samisk kulturarv </em>, ahte sámi dávviriid mat leat Norgga Álbmotmuseas galgá buktit ruovttoluotta dan guđa museai maid Sámediggi hálddaša. </p>
<p>Norgga Álbmotmusea mearridii 2007:s ahte sámi dávviriid sáhttá doalvut ruovttoluotta Sámedikki hálddašeapmái. Maŋŋá guorrasii Kulturhistorjjálaš musea, mii juridihkalaččat eaiggáda dán oasi čoahkkádusas, dán mearrádussii. Dál lea bargojoavku, mas leat guoskevaš ásahusaid ovddasteaddjit, buktán čielggadusa mas evttohuvvo ahte oasit sámi čoahkkádusas fievrriduvvojit ruovttoluotta dan guđa museai maid Sámediggi hálddaša.</p>
<p><em type="bold">4500 </em><em type="bold">dávvira </em></p>
<p>Ulbmilin lea ahte measta 4500 sturrosaš sámi dávvirčoahkkádusas fievrriduvvo ruovttoluotta 2000 dávvira sámi museaide. Ovdal go dávviriid sáhttá buktit ruovttoluotta, de ferte daid historjá čohkkejuvvot, ja dávvirat fertejit konserverejuvvot, báhkkejuvvot ja fárrehuvvot. Dát proseassa váldá áiggi ja lea divrras. Dasa lassin gáibiduvvo ahte magasiidna- ja čájáhussajit leat museafágalaččat dohkálaččat. Otnáš nammii ii deavdde oktage sámi musea dáid gáibádusaid, danne šaddá dárbu divvut magasiidna- ja čájáhuslokálaid.</p>
<p>-Sámi museain ii leat ruhta dávviriid fievrrideapmái ja danne ferte stáhta ovttas regionála ja báikkálaš eiseválddiiguin sihkkarastit daid geaseheami ruovttoluotta. Stáhta lea, Norgga lágaid, nationála mihttomeriid ja riikkaidgaskasaš konvenšuvnnaid mielde, geatnegáhttojuvvon sihkkarastit dan ahte sámit sáhttet hálddašit sin iežaset kulturárbbi. Sámediggi, Norgga Álbmotmusea ja Kulturhistorjjálaš musea fertejit ovttas šiehtadallat ruhtadančovdosiid Norgga eiseválddiiguin, dadjá ráđđelahttu <em type="bold">Vibeke Larsen. </em></p>
<p><em type="bold">Álggahuvvo 2016 </em><em type="bold">:s </em></p>
<p>Vurdojuvvo ahte bargu gearggahuvvo 2016:s. Áigumuššan lea ahte olbmot sáhttet oaidnit sámi kulturárbbi čájáhusain čuovvovaš sámi museain: Saemien Sijte, Snoasa, Árran julevsáme guovddasj/bihtánsámi musea, Divttasvuonas/Báidáris, Várdobáiki sámi guovddáš, Evenášši,Davviálbmogiid guovddáš, Gáivuonas, Deanu ja Várjjaga museasiida, Unjárggas ja RiddoDuottarMuseat, Kárášjogas.</p>
<p><em type="bold">-Sámi oktavuođas šaddá maiddái Bååstede </em><em type="bold">váldigoahtit ovddasvástádusa sámi kulturárbbi hálddašeamis. Mii jáhkkit ahte áššái lea beroštupmi sihke museafágalaš birrasiin Norggas, Davviriikkain ja riikkaidgaskasaččat, ja go čielggadus čájeha movt ja manne dávviriid berre buktit ruovttoluotta, dadjá Vibeke Larsen loahpas. </em></p>
<p><em type="bold">Oktavuohtaolbmot: </em></p>
<p>Ráđđelahttu Vibeke larsen, + 47 941 30 116 dahje vibeke.larsen@samediggi.no</p>
<p>Ráđđeaddi Sissel Ann Mikkelsen, + 4778 48 42 56, sissel.mikkelsen@samediggi.no</p>
<p>* Bååstede lea <em type="italic">ruovttoluotta </em>máttasámegillii </p>
<p>Loga rapporta dás:</p>
</body></document>