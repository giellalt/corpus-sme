<document xml:lang="sme" id="no_id"><header><title>Sámedikki doarjjastivra lea juolludan 4,3 miljon ruvnno ealáhusdoaimmaide ja 2 miljon ruvnno Sámeálbmotfoanddas, árbedihtui.  - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>266</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=3107&amp;sprak=Samisk&amp;Print=1</origFileName><parallel_text xml:lang="nob" location="samediggi-article-3107.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámedikki doarjjastivra lea juolludan 4,3 miljon ruvnno ealáhusdoaimmaide ja 2 miljon ruvnno Sámeálbmotfoanddas, árbedihtui. - Sámediggi Sametinget</p>
<p type="title">Sámedikki doarjjastivra lea juolludan 4,3 miljon ruvnno ealáhusdoaimmaide ja 2 miljon ruvnno Sámeálbmotfoanddas, árbedihtui.</p>
<p>Sámedikki doarjjastivra juolludii čoahkkimis Divttasvuonas 22.- 23.06.09 oktiibuot 4 298 000 ruvnno ovddas doarjagiid ealáhusdoaimmaide ja 2 000 000 ruvnno Sámeálbmot foanddas árbedieđu duođašteapmái ja gaskkusteapmái.</p>
<p>John-Marcus Kuhmunen</p>
<p>Juolludemiid oktavuođas háliida doarjjastivrra jođiheaddji Ann-Mari Thomassen (NSR) čalmmustahttit čuovvovaš doaimmaid:</p>
<p>Árvoháhkanprográmmas juolluduvvojedje oktiibuot 1 298 000 ruvnno doarjagat lotnolasealáhusaide ja sámi mátkkoštusealáhusaide. Doarjjastivrra jođiheaddji dadjá ahte ledje boahtán sisa olu ohcamat árvoháhkanprográmmii ja sii leat dál dorjon olu buriid prošeavttaid. Earret eará juolludedje 300 000 ruvnno doarjaga Ránáidsullo vásáhusaide (Tranøy opplevelser) ásahit geađgemuorraomman láibbohaga oktan láibbohatgáffádagain Hápmir suohkanis. Sáttiidvuomi márkanovddidanfitnodat (Sandmark Bygdeutviklingsselskap) oaččui 205 000 ruvdnosaš doarjaga márkosámi ássansaji Vilgesvárre ovdánahttima oktavuođas Skániid suohkanis.</p>
<p>Juohkelágan ealáhusaid nammasaš poasttas juolluduvvui oktiibuot 1 316 000 ruvnno ovdánahttinprošeavttaide bálvalan- ja smávvaindustriija siskkobealde. Juolluduvvojedje álggahanstipeanddat oktiibuot 583 000 ruvnno ovddas olbmuide geat áigot álggahit meahcceealáhusdoaimmaid, smávitlágan biebmobuvttademiid ja duodjedoaimmaid. Lassin juolluduvvui 531 000 ruvnno doarjja eanandoalu doaibmavisttiide ja 570 000 ruvnno guolástusfatnasiid oastimii.</p>
<p>Sámeálbmotfoanddas juolluduvvui 2 000 000 ruvnno doarjja árbedieđu duođašteapmái ja gaskkusteapmái. Doarjjastivrra jođiheaddji Ann- Mari Thomassen (NSR) háliida earenoamážit čalmmustahttit 300 000 ruvdnosaš doarjaga Riddo Duottar Museai, Kárášjogas gielddas, gos áigot čohkket ja duođaštit náhki ja tekstiila árbevirolaš doalahan- ja áimmahuššanvugiid. Ja 104 000 ruvdnosaš doarjaga Røyrvik suohkanii gos áigot duođaštit sámi árbevieruid áhpehisvuođa ja riegádahttima birra.</p>
<p>Stivračoahkkima oktavuođas lágiduvvui rabas álbmotčoahkkin Árran Julevsámi guovddážis gos Doarjjastivra muitalii Sámedikki doaimma ja iešguđet doarjjaortnegiid birra. Doarjjastivrras lei maiddái čoahkkin Divttasvuona suohkaniin gos suohkana ealáhus- ja servodatovdáneapmi lei fáddán.</p>
</body></document>
