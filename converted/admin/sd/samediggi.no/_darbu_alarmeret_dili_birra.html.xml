<document xml:lang="sme" id="no_id"><header><title>– Dárbu alarmeret dili birra - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>359</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/nodvendig-a-sla-alarm.20063.aspx?sprak=12</origFileName><parallel_text xml:lang="nob" location="_nodvendig_a_sla_alarm.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">– Dárbu alarmeret dili birra</p>
<p><em type="italic">– Dat mii lea áibbas čielggas dán hoahppočoahkkima maŋŋil lea ahte dál fertejit alárbmabiellut čuodjat. Dál ferte ollislašvuohta dain nođiin maid boazoealáhus guoddá loktejuvvot ovdán, nu ahte ovddasvástideaddji eiseválddit fuomášit daid, dadjá sámediggeráđđi Runar Myrnes Balto (NSR). </em></p>
<p>Sámediggeráđđi lei ikte duorastaga bovden guovddáš aktevrraid hoahppočoahkkimii čuvgehit daid olmmošlaš ja sosiála beliid maid boazoealáhus vásiha dálkkádatroasu dihte.</p>
<p>Čoahkkimis ledje mielde Norgga Boazosápmelaččaid Riikkasearvvi (NBR), Sámi našuvnnalaš gealbobálvalusa – psyhkalaš dearvvašvuođasuddjen ja gárrendilli (SÁNAG), Guovdageainnu suohkanváldodoavttir ja Redd Barna. Dasa lassin ledje Gielda- ja guovlodepartemeanta ja Mánáid- ja bearašdepartemeanta mielde observatevran.</p>
<p>Čoahkkimis ledje ovttaoaivilis ahte ferte dahkkot bargu čuvgehan dihte olmmošlaš beliid guohtunroasus ja dálkkádatrievdadusain.</p>
<p>Guovdageainnu suohkanváldodoavttir Ánne Lájla Westerfjell Kalstad muitalii boazodolliid birra geaidda dát dilli lea čuohcan garrasit, sihke fysalaččat ja psyhkalaččat. Sii leat ferten bargat birra jándora, ja leat sihke fysalaččat ja mentálalaččat badjel oivviid váiban. Son vásiha maid ahte olbmot leat šluhtten boahtit doavtterdiimmuide, ja leat maŋidan plánejuvvon divššuid.</p>
<p>– Dál lea hui duođalaš dilli boazodoallobearrašiidda, ja earenoamážit mánáide ja nuoraide, lohká Myrnes Balto.</p>
<p>Boazodoalu mánát ja nuorat vásihit ollu liige nođiid mat čuhcet psyhkalaččat, maid eará mánát eai dárbbaš vásihit. Čoahkkimis digaštallojuvvui earret eará dárbbu birra ásahit álkit olahanmuttus chattenbálvalusa sámi nuoraide.</p>
<p>– Mii dárbbašit konkrehta fálaldaga mánáide ja nuoraide geat vásihit liige noađi mii čuohcá, lohká Myrnes Balto.</p>
<p>Son muitala guohtunroassu ja dálkkádatrievdamat mielddisbuktet juo stuora váikkuhusaid fysalaččat ja psyhkalaččat iešalddis dušše dat. Dasa lassin bohtet persovnnalaš ekonomalaš váikkuhusat dákkár roasuin, mii dagaha ahte noađit čuhcet vel garraseappot.</p>
<p>– Mii lea šaddan gullat bearrašiid birra mat leat lahka juo reastaluvvan. Danin lea áibbas dárbbašlaš ahte guohtunroassu ii báze dušše ealáhus- ja elliidčálgoáššin, muhto ášši mas leat stuora olmmošlaš váikkuhusat.</p>
<p>Boahtte lávki lea loktet dán ášši nationála dássái, maiddái olggobeallái eanadoalloministara.</p>
<p>– Dát ášši gullá maid dearvvašvuođaministarii, finánsaministarii ja mánáid- ja bearašministarii. Priváhtaekonomalaš hástalusat fertejit čovdojuvvot, ja dearvvašvuođasuorgi ferte váldit iežas ovddasvástádusa ja oažžut sadjái buori fálaldaga mii sáhttá doarjjan bearrašiidda geat rahčet dál, ja mat bohtet ain rahčat liiggás dálkkádatčuohcci rievdadusaid dihte boahtteáiggis.</p>
<p><em type="italic">Jus áiggut jearahallama dahje leat gažaldagat, de váldde oktavuođa sámediggeráđiin Runar Myrnes </em><em type="italic">Balto </em><em type="italic">(NSR), +47 977 73 778, </em><em type="italic">runar.myrnes.balto@samediggi.no </em></p>
<p>Loga maid: - Boazodoalu dilli lea issoras duođalaš</p>
</body></document>
