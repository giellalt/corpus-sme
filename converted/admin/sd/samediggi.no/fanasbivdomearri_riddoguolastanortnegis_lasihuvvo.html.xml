<document xml:lang="sme" id="no_id"><header><title>Fanasbivdomearri riddoguolástanortnegis lasihuvvo - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>204</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/gjennomslag-for-okt-fartoykvote-i-kystfiskeordningen.20473.aspx?sprak=12</origFileName><parallel_text xml:lang="nob" location="gjennomslag_for_okt_fartoykvote_i_kystfiskeordningen.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Fanasbivdomearri riddoguolástanortnegis lasihuvvo</p>
<p><em type="italic">Sámediggi ja ealáhusorganisašuvdna Bivdu leat ožžon čađa sávaldaga lasihit fanasbivdoeari riddoguolástusortnegis 4,5 tonna dorskiin juohke fatnasii, </em><em type="italic">8 tonna rájes 12,5 tonna rádjái. </em></p>
<p>Sámediggi ja Bivdu bivddiiga ovdal beassážiid Guolástandirektoráhta lasihit fanasbivdoeari riddoguolástusortnegis 4,5 tonna dorskiin juohke fatnasii. Bearjadaga cuoŋománu 22. beaivvi bođii diehtu doarjaga birra guolástusdirektevrras ahte juolluduvvo maksimála bivdoearrelasáhus 4,5 tonna dorskiin fatnasiidda mat servet riddoguolástusortnegii.</p>
<p>Sámediggepresideanta Silje Karine Muotka (NSR) oaivvilda dehálažžan sihkkarastit ahte riddoguolásteaddjit sámi guovlluin duođai besset deavdit hivvodaga mii sidjiide lea addojuvvon.</p>
<p>– Diibmá ii lihkostuvvon dađi bahábut bivdit buot dorski riddoguolástusortnegis, muhto lihkus nákciimet fievrridit 800 tonna dán jagi bivdomearrái, dadjá Muotka.</p>
<p>Dainna duogážiin man olu dorski lea bivdojuvvon dán rádjái bivdoáigodagas rabas joavkkus, de leat sihke Sámediggi ja Bivdu árvvoštallan ahte ferte dál juo láhčit vejolašvuođa dasa ahte dat unnimus fanasjoavku oažžu lasihuvvot iežas eriid, nu ahte joavkoearit bivdojuvvojit dál go guolli ain lea lahka gátti ja dan botta go leat buorit dálkedilálašvuođat.</p>
<p>– Nu go hattit leat dál, de sáhttet dákkár lassiearit addit sullii 100 000 ruvnno lassidietnasa dorskebivddus, ja dat sávvamis lea hui ávkkálaš ollu riddoguolásteddjiide sámi guovlluin, loahpaha Muotka.</p>
<p><em type="italic">Gulahallanolbmot: Ossodatdirektevra gulahallamis Liv Inger Somby, 900 56 995, </em><em type="italic">liv.inger.somby@samediggi.no </em><em type="italic">, dahje ráđđeaddi ealáhusas Vegar Jakobsen Bæhr, 78 47 41 74, </em><em type="italic">vegar.jakobsen.baehr@samediggi.no </em></p>
</body></document>
