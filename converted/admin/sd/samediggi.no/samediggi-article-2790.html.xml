<document xml:lang="sme" id="no_id"><header><title>PRD: Várrepresideanta Marianne Balto galleda giellaguovddážiid Skániin/ Evenáššis ja Romssas ja Loabága suohkanis - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>155</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=2790&amp;sprak=Samisk&amp;Print=1</origFileName><parallel_text xml:lang="nob" location="samediggi-article-2790.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>PRD: Várrepresideanta Marianne Balto galleda giellaguovddážiid Skániin/ Evenáššis ja Romssas ja Loabága suohkanis - Sámediggi Sametinget</p>
<p type="title">PRD: Várrepresideanta Marianne Balto galleda giellaguovddážiid Skániin/ Evenáššis ja Romssas ja Loabága suohkanis</p>
<p>Sámedikki várrepresideanttas Marianne Baltos galgá leat čoahkkin Várdobáiki giellaguovddážiin maŋŋebárgga ja Moskavuona giellaguovddážiin gaskavahku. Čoahkkimiid ulbmilin lea ságastallat giellaguovddážiid barggu ja hástalusaid birra sámegielain, ja movt Sámediggi sáhttá leat mielde buorideamen eavttuid ja rámmaeavttuid.</p>
<p>- Mu mielas lea hui dehálaš galledit giellaguovddážiid vai beasan oažžut njuolga dieđuid makkár giellabarggut leat jođus ollu sámi báikegottiin, erenoamážit go guoská guovlluide olggobealde sámegiela hálddašanguovllu, dadjá várrepresideanta Marianne Balto.</p>
<p>Várrepresideanttas lea čoahkkin maiddái Loabága suohkaniin (ovdagottiin ja Gielddalaš sámegiela áššiid ráđđeaddi orgána lahtuiguin) dili birra Loabága suohkanis ja dan laktimis sámegiela hálddašanguvlui. Dasto lea áigumuššan ságastallat Loabága sámi giellaguovddáža, sámegiela doaibmaplána ja árvoháhkanprográmma birra.</p>
<p>- Mu mielas lea buorre ságastallat Loabága suohkaniin daid hástalusaid ja vejolašvuođaid birra mat mis leat sámegiela ja servodatovddideami nannenbarggus doppe, dadjá várrepresideanta Marianne Balto loahpas.</p>
</body></document>
