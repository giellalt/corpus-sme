<document xml:lang="sme" id="no_id"><header><title>Addá doarjaga drona- ja eananmihtidanbálvalusaid ovddideapmái - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>151</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/gir-tilskudd-til-utvikling-av-drone-og-landmalingstjenester.35031.aspx?sprak=12</origFileName><parallel_text xml:lang="nob" location="gir_tilskudd_til_utvikling_av_drone-_og_landmalingstjenester.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Addá doarjaga drona- ja eananmihtidanbálvalusaid ovddideapmái</p>
<p><em type="italic">Sámediggeráđđi juolluda 290 000 ruvnno doarjjan Nord-Norsk Dronetjeneste AS:ii ovddidit regiovnnas dárkilis drona- ja eananmihtidanbálvalusaid. </em> </p>
<p>Nord-Norsk Dronetjeneste AS lea Eljasnjárggas (Storsteinnes) Báhccavuona suohkanis ja fállá kárten-, geográfalaš dieđuid čoaggin-, eananmihtidan- ja dárkkistanbálvalusaid. Sii leat ohcan doarjaga ovdánahttit ja ásahit dárkilis drona- ja eananmihtidanbálvalusaid guovllus. Dákkár bálvalusat buktet stuora lassiváikkuhusaid, go báikkálaš fitnodatolbmot sáhttet sin doarjagiin fállat eará ja buoret bálvalusaid. Dasa lassin beavttálmahttá dat eanet proseassaid ja geahpeda ollislaš goluid ollu prošeavttain.</p>
<p>Ulbmilin lea sáhttit fállat drona- ja eananmihtidanbálvalusaid jagi 2025 mielde ja viiddidit fitnodaga juo 2025:s vel golmmain bargosajiin.</p>
<p>– Dát veahkehivččii nannet teknologalaš ovdáneami ja innovašuvnna Davvi-Norggas, seammás go dat ásahivččii ođđa bargosajiid ja ovddidivččii bistevaš ealáhusovdáneami. Mun illudan čuovvut dán prošeavtta ovdáneami ja daid buriid váikkuhusaid mat das leat guvlui, dadjá sámediggepresideanta Silje Karine Muotka (NSR).</p>
<p>290.000 ruvnno doarjja addojuvvo doarjjaortnegis máŋggabealálaš ealáhusaide, vuoruheami vuolde  <em type="italic">Doaibmabijut mat addet mearkkašahtti ođasmahttima ja fitnodatovddideami.  </em></p>
</body></document>
