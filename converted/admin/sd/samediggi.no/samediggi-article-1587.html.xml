<document xml:lang="sme" id="no_id">
  <header>
    <title>PRM: Ovttamielalašvuohta sámiid ja álbmotmehciid hárrái - Sámediggi Sametinget</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <publChannel>
      <publication>
        <publisher>Sámediggi/Sametinget</publisher>
      </publication>
    </publChannel>
    <wordcount>215</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://samediggi.no/Artikkel.aspx?aid=1587&amp;sprak=Samisk&amp;Print=1</origFileName>
    <parallel_text xml:lang="nob" location="samediggi-article-1587.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>PRM: Ovttamielalašvuohta sámiid ja álbmotmehciid hárrái - Sámediggi Sametinget</p>
    <p type="title">PRM: Ovttamielalašvuohta sámiid ja álbmotmehciid hárrái</p>
    <p>Sámediggi ja Birasgáhttendepartemeanta leat ovttamielalaččat das movt suodjalanplánabargu galgá čađahuvvot nu ahte sámi mieldemearrideapmi sihkkarastojuvvo álbmotmehciid ásahemiid dahje muđui eará suodjalanbarggu oktavuođas sámi guovlluin.</p>
    <p>- Ovttamielalašvuohta lea hui deaŧalaš, go dainna sihkkarastojuvvo ahte báikegottiid olbmuid lagaš guovlluid geavaheapmi deattuhuvvo buot suodjalanbargguin boahtteáiggis. Aktiivvalaš sámi searvama bokte čielggadus- ja mearrádusproseassain, ja sámi gelbbolašvuođa gaskkusteami bokte luonddugeavaheames, nannejuvvo suodjalanbargu. Ja sámi beroštumit gozihuvvojit buorebut go maid dán rádjai leat gozihuvvon, dadjá Keskitalo.</p>
    <p>Sámediggi ja Birasgáhttendepartemeanta leat konsultašuvnnaid maŋŋá šaddan ovttaoaivilii oktasaš njuolggadusaid hárrái suodjalanplánabargui luonddusuodjalanlága mielde sámi guovlluin. Šiehtadusa leaba Sámedikki presideanta Aili Keskitalo ja birasgáhttenministtar Helen Bjørnøy otne vuolláičállán Oslos. Sámediggi lea 2003 rájes bargan njuolggadusaiguin maiguin sihkkarastit sámi searvama suodjalanproseassaid buot plánadásiin. Otnáš šiehtadus sihkkarastá dan, ja dat konkretisere stáhta geatnegasvuođa čađahit konsultašuvnnaid sámiiguin daid prinsihpaid mielde mat leat ILO-konvenšuvnnas nr 169 eamiálbmogiid ja čearddalaš álbmogiid hárrái iešmearrideaddji riikkain.</p>
    <p>- Šiehtadus mearkkaša dan ahte sáhttet ásahuvvot sierra báikkálaš bargolávdegottit sámi ovddastusain barggu oktavuođas álbmotmehciiguin. Dasto mearkkaša dat dan ahte sámi servodaga kapasitehta ja gelbbolašvuohta ferte nannejuvvot suodjalanguovlluid suodjaleami ja hálddašeami ektui. Lunddolaš lea ahte Ráđđehus juolluda ruđaid stáhtabušeahtas vai dáid doaimmaid sáhttá dohkálaččat čoavdit, dadjá Keskitalo.</p>
    <p>Aili Keskitalo</p>
    <p>Sámediggepresideanta</p>
    <p>Aili Keskitalo</p>
    <p>Telefuvdna</p>
    <p>Mobila</p>
    <p>78 47 40 00</p>
    <p>971 29 305</p>
  </body>
</document>
