<document xml:lang="sme" id="no_id"><header><title>Doarjja iešguđet kulturdoaibmabijuide - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2022</year><wordcount>231</wordcount><conversion_status type="standard"/><availability><free/></availability><multilingual/><origFileName>https://sametinget.no/aktuelt/tilskudd-til-ulike-kulturtiltak.19174.aspx?sprak=12</origFileName><parallel_text xml:lang="nob" location="tilskudd_til_ulike_kulturtiltak.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Doarjja iešguđet kulturdoaibmabijuide</p>
<p><em type="italic">Sámediggeráđđi lea addán doarjaga oktiibuot 193 000 ruvnno sierra kulturdoaibmabijuide. </em></p>
<p>– Sámediggi registrere ahte ollu ásahusat ja organisašuvnnat háliidit oažžut sámi kulturbargiid ja artisttaid mielde iešguđege kulturdoaluide. Dát lea positiiva treanda, erenoamážit sámi kultursuorgái, dadjá sámediggeráđđi Maja Kristine Jåma (NSR).</p>
<p>Sámediggeráđđi lea addán 53 000 ruvnno doarjjan Nordlysfestivalii Romssas, gos áigot čájehit Elle Sofe Sara dánsačájálmasa <span type="quote" xml:lang="eng">«Vástádus eana - The Answer is Land»</span>. Dánsačájálmasa váldotematihkka lea luondu ja olbmo oktavuohta lundui. Elle Sofe Sara čájálmasa ulbmilin lea gudnejahttit sin geat rahčet eatnama bealuštemiin. Čájáhus lea maiddái oassin Romssa Sámi vahku prográmmas.</p>
<p>Foreninga Samiske Forfattere/Searvi Sámi Girječálliide lea ožžon doarjaga 50 000 ruvnno girjjálašvuođadoaluid oktavuođas čalmmustan dihtii sámi álbmotbeaivvi Troanddimis. Dáidda doaluide servet máŋga sámi girječálli gos čalmmustit iežaset girjjálašvuođa dahkosiid iešguđege báikkiin gávpogis.</p>
<p>Deatnogátte Sámiid Searvi lea ožžon 90 000 ruvnno ČSV-ávvudeami lágideapmái Sirpmás čakčat. 2022:s lea gollan 50 jagi das go ČSV šattai viidát dovddusin ja almmuhuvvui Sirpmás čálalaš/njálmmálaš dajaldahkan/symbolan. Dáid doaluiguin háliidit sii bidjat fokusa ja ávvudit sámehistorjjálaš dáhpáhusaid ja áŋgiruššama. Sii plánejit earret eará čájáhusa, ávvogihppaga, ávvoseminára ja ávvokonseartta.</p>
<p>– Mun lean movtta go min ortnegiiguin lea vejolaš doarjut dán lágan doaluid, ja dieinna lágiin váikkuhit sámi giela, kultuvrra ja identitehta oainnusmahttima, dadjá Jåma.</p>
<p>Doarjja lea addojuvvon doarjjaortnegis Kulturdoaibmabijut. Doarjjaortnega ulbmilin lea addit buriid rámmaeavttuid sámi dáiddabuvttademiide ja kulturvásáhusaide.</p>
<p><em type="italic">Gažaldagaide vástida ja addá jearahallama sámediggeráđđi Maja Kristine Jåma (NSR), mob. +47 472 42 366, </em><em type="italic">maja.kristine.jama@samediggi.no </em></p>
</body></document>
