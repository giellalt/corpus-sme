<document xml:lang="sme" id="no_id"><header><title>Sámedikki čuovvoleapmi Luonddušiehtadusas - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2024</year><wordcount>520</wordcount><conversion_status type="standard"/><availability><free/></availability><multilingual/><origFileName>https://sametinget.no/areaale-klijma-jih-byjrese/saemiedigkien-guhkiebasse-barkoe-eatnemelatjkojne/?sprak=12</origFileName><parallel_text xml:lang="nob" location="sametingets_oppfolging_av_naturavtalen.html"/><parallel_text xml:lang="sma" location="saemiedigkien_guhkiebasse_barkoe_eatnemelatjkojne.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Sámedikki čuovvoleapmi Luonddušiehtadusas</p>
<p><em type="italic">Globála Kunming-Montreal-rámmavuogádat luonddušláddjivuhtii, gohčoduvvon Luonddušiehtadus, mearridedje Biologalaš máŋggabealátvuođa konvenšuvnna (CBD) miellahttostáhtat 2022 juovlamánus. </em></p>
<p>Šiehtadus bidjá máilmmiviidosaš rámma stáhtaid áigumušaide ja rahčamušaide seailluhit luonddušláddjivuođa jagi 2030 rádjai. Šiehtadusas leat njeallje mihttomeari ja 23 oassemihttomeari, maid buot COP15 riikkat geatnegahtte iežaset olahit ovdal 2030. Earret eará geatnegahttá šiehtadus miellahtuid suodjalit 30 proseantta sihke eanan- ja mearraareálain.</p>
<p>Loga eambbo Luonddušiehtadusa birra (Kunming-Montreal Global Biodiversity Framework) Biologalaš šláddjivuođa konvenšuvnna neahttabáikkis (eŋgelasgillii)</p>
<p>Loga eanet Luonddušiehtadusa birra FN-sambandet-neahttabáikkis (dárogillii)</p>
<p xml:lang="nob">Loga Luonddušiehtadusa (Det globale Kunming-Montreal-rammeverket for naturmangfold) dárogillii Ráđđehusa neahttabáikkis</p>
<p type="title">Doarju álgoálbmogiid vuoigatvuođaid</p>
<p>Luonddušiehtadus lei deaŧalaš olahus álgoálbmogiidda. Šiehtadus doarju álgoálbmogiid vuoigatvuođaid joatkit luonddušláddjivuođa ceavzilis geavaheami ja álgoálbmogiid vejolašvuođa oassálastit mearrádusaide luonddušláddjivuođa suodjaleami ja geavaheami birra. Dasa lassin dohkkeha šiehtadus álgoálbmogiid rolla luonddušláddjivuođa suodjaleamis ja árvvu árbevirolaš álgoálbmotmáhtus.</p>
<p>Álgoálbmogiid cealkámuš globála dásis Luonddušiehtadusa birra:</p>
<p xml:lang="eng">Statement of the International Indigenous Forum on Biodiversity (IIFB) (eŋgelasgillii)</p>
<p type="title">Sámedikki vuordámušat Luonddušiehtadusa doibmiibidjamii</p>
<p>Šiehtadusa mihttomearit leat globála, muhto čađahuvvojit nationála dásis nationála biraspolitihka bokte. Norggas lea ráđđehus dieđihan ahte galgá ovddiduvvot Stuorradiggedieđáhus luonddušláddjivuođa birra mii galgá čájehit luotta dasa movt Luonddušiehtadus čađahuvvo nationála dásis. Stuorradiggedieđáhusas leat váikkuhusat sámi ealáhusaide ja sámi kulturdoaimmaheapmái.</p>
<p>Sámediggeráđđi lea signaliseren ráđđehussii ahte Sámediggi vuordá beassat searvat nationála dásis Luonddušiehtadusa doibmiibidjamii. Danne háliidii sámediggeráđđi viiddis čanastaga Sámedikki boahttevaš politihkkii go guoská luonddušláddjivuođa fuolaheapmái Sámis.</p>
<p>Danne ovddidedje 2023 čavčča guokte ášši Sámedikki dievasčoahkkimii.</p>
<p>Vuosttaš dievasčoahkkinášši <em type="italic">, Saemiedigkien veanhtadimmieh nasjonaale sjïehtesjæmman Eatnemelatjkoste </em>, lea Sámedikki vuordámušaid birra stuoradiggedieđáhussii. </p>
<p xml:lang="nob">Loga dievasčoahkkinášši dárogillii: Sametingets forventninger til implementering av Naturavtalen</p>
<p xml:lang="sma">Loga dievasčoahkkinášši lullisámegillii: Saemiedigkien veanhtadimmieh nasjonaale sjïehtesjæmman Eatnemelatjkoste</p>
<p>Nubbe dievasčoahkkinášši, <em type="italic">Vaarjelidh - Gorredimmie eatnemen gellievoeteste, </em>muitala Sámedikki oainnu dasa movt sámi geahččanguovllus oaivvildit ahte buoremusat sáhttá bisuhit luonddušláddjivuođa. </p>
<p>Loga dievasčoahkkinášši dárogillii: Vaarjelidh – Bevaring av naturmangfold</p>
<p>Loga dievasčoahkkinášši lullisámegillii: Vaarjelidh - Gorredimmie eatnemen gellievoeteste</p>
<p type="title">Sámi árbediehtu areála- ja birashálddašeamis</p>
<p>Lea dárbu eanet geavahit sámi árbevirolaš máhtu areála- ja birashálddašeamis, maid Sámedikki dievasčoahkkin meannudii sierra áššis geassemánus 2024.</p>
<p xml:lang="nob">Loga dievasčoahkkinášši dárogillii: Samisk urfolkskunnskap i areal- og miljøforvaltningen</p>
<p>Loga dievasčoahkkinášši lullisámegillii: Saemien aalkoeåålmegedaajroe areaale- jih byjresereeremisnie</p>
<p>Sámi álgoálbmotdiehtu (árbediehtu, sámi árbevirolaš máhttu) lea sámiid ipmárdus luondduresurssaid dohkálaš hálddašeamis, ja olbmo sajádagas luonddus.</p>
<p>Árbediehtu lea relevánta nu guhká go álgoálbmotkultuvrrat leat ealli, nu guhká go álgoálbmogiid ealáhusat besset ovdánit ja kultuvrralaš praksisat sáhttet doaimmahuvvot ja dolvojuvvot viidáseappot boahttevaš sohkabuolvvaide. Árbediehtu čatnasa daid olbmuid gillii, árvvuide ja doaimmaide, geat orrot ja ellet eanadagas. Almmá ealli álgoálbmotkultuvrra haga lea dieđus, mii lea šaddan, ovdánan ja iskojuvvon kultuvrra siskkobealde, unnán árvu. Danne lea Sámedikki bargu sámi vuoigatvuođaiguin eatnamiidda ja čáziide, sámi ealáhusaiguin ja sámi vugiiguin ávkkástallat ođasmuvvi resurssaiguin árbevirolaš sámi ássanguovlluin, nannosit čadnon sámi árbedieđu seailluheapmái.</p>
<p type="title">Máhttovuođđu suodjalanguovlluid hálddašeapmái</p>
<p>Sámedikki dievasčoahkkin juolludii Sámedikki reviderejuvvon bušeahtas 2021-2022 ruđaid prošektii <em type="italic">Máhttovuođđu, suodjalanguovlluid/álbmotmehciid hálddašeapmái </em>. </p>
<p>Sámediggeráđđi lea deattastan ahte lea dárbu revideret boarráset suodjalanguovloláhkaásahusaid nu ahte sámi kultur- ja ealáhusdoaimmaheapmi oažžu buoret eavttuid suodjalanguovlluin. Sámediggeráđđi lea gávnnahan ahte lea dárbu nannet máhttovuođu mii oainnusmahttá movt dálá suodjalanláhkaásahusat doibmet ja makkár hástalusaid sámi kulturdoaimmaheapmi, sámi ealáhusat ja báikegottit vásihit go deaivvadit suodjalanguovlluiguin.</p>
<p>Áŋgiruššama boađusin ledje guokte raportta:</p>
<p xml:lang="nob">Loga raportta: Kunnskapsgrunnlaget for forvaltning av verneområder – samiske perspektiver (2023) av NORCE</p>
<p xml:lang="swe">Loga raportta: Utredning om relationen mellan kap. V naturmangfoldslovens bestämmelser områdesvern och den internationella urfolksrätten (2023) av professor Mattias Åhrén</p>
</body></document>
