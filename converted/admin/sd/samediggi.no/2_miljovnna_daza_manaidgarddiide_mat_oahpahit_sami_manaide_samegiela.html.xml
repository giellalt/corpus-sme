<document xml:lang="sme" id="no_id"><header><title>2 miljovnna dáža mánáidgárddiide mat oahpahit sámi mánáide sámegiela - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>152</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/2-millioner-til-norsk-barnehager-som-larer-samiske-barn-samisk-sprak.27471.aspx?sprak=12</origFileName><parallel_text xml:lang="nob" location="2_millioner_til_norsk_barnehager_som_laerer_samiske_barn_samisk_sprak.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">2 miljovnna dáža mánáidgárddiide mat oahpahit sámi mánáide sámegiela</p>
<p><em type="italic">Sámediggi addá doarjaga dáža mánáidgárddiide mat oahpahit sámi mánáide sámegiela. Sámediggeráđđi lea 2023:s juolludan 2 097 727 ruvnno doarjjan 21 dáža mánáidgárddiide doarjjaortnega bokte Doarjja sámi giellaoahpahussii. </em></p>
<p>- Oktiibuot leat143 máná geat ožžot sámegieloahpahusfálaldaga dáža mánáidgárddiin Norggas. 124 sis leat davvisámegielat mánát ja 19 máttasámegielat mánát. 2019 rájes (110 máná) gitta 2023 rádjái (143 máná) oaidnit ahte mánáidlohku geat ožžot sámegieloahpahusa lassána, muitala sámediggeráđđi Mikkel Eskil Mikkelsen (NSR). Dán jagi leat muhtun ođđa mánáidgárddit ohcan doarjaga sámegieloahpahussii. Dat leat earret eará Lyngsdalen oppvekstsenter ossodat mánáidgárdi Ivggu suohkanis, Husøy barnehage Sáčča suohkanis, Storfjord Naturbarnehage AS Omasvuona suohkanis, Romslia barnehage Troandima suohkanis, Voll barnehage Rennebu suohkanis ja 2 mánáidgárddi Lillehammer suohkanis; Birkebeineren friluftsbarnehage ja Stiftelsen Steinrøysa barnehage. -Mii sávvat dieđusge ahte eanet dáža mánáidgárddit fállet sámegieloahpahusa sámi mánáide boahttevaš jagiin, ja mun oainnán hui positiivvalažžan dan lassáneami mii lea leamaš daid maŋemus jagiid, loahpaha Mikkelsen.</p>
</body></document>
