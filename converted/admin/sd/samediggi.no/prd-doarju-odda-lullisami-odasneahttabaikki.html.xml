<document xml:lang="sme" id="no_id">
  <header>
    <title>PRD: Doarju ođđa lullisámi ođasneahttabáikki</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2019</year>
    <wordcount>316</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>https://www.samediggi.no/Odasarkiiva/PRD-Doarju-odda-lullisami-odasneahttabaikki</origFileName>
    <parallel_text xml:lang="nob" location="prm-tilskudd-til-ny-soersamisk-nyhetsside-paa-nett.html"/>
    <parallel_text xml:lang="sma" location="prm-daaarjoe-orre-aaarjelsaemien-saernienedtesaejrose.html"/>
    <parallel_text xml:lang="smj" location="prm-doarjju-aadaa-oarjjelsame-naehttabajkev.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p type="title">PRD: Doarju ođđa lullisámi ođasneahttabáikki</p>
    <p>Sámediggeráđđi lea juolludan ruđa sámi giellaprošeavttaide, ja lea dán háve vuoruhan giellaprošeavttaid lulli-, bidum- ja julevsámi guovllus. Earret eará oažžu Rørosnytt 300.000 ruvnno ásahit ođđa lullisámegiel ođasneahttabáikki.</p>
    <p>– Lullisámegiella lea nanusmuvvame maŋŋel go lea leamaš garrasit áitojuvvon. Ásahit lullisámegiel ođaskanála sáhttá mearkkašit hui olu dan dáfus ahte lullisámegiella nannejuvvo beaivválaš giellan, dadjá sámediggepresideanta Aili Keskitalo.</p>
    <p>Prošeavttas lea mihttun ásahit lullisámegiel ođasneahttabáikki mas leat ođđasat mat gusket lullisápmelaččaide, ja oažžut sadjái lullisámegielat doaimmahusa.</p>
    <p>– Min mielas lea dehálaš ahte lullisápmelaččat ožžot ođđasiid ja eará áigeguovdilis áššiid iežaset gillii. Dákkár neahttasiidu sihke nanne ja ovddida lullisámegiela, dadjá Keskitalo.</p>
    <p type="title">Lullisámegiela seminára ja sámi filbmafestivála</p>
    <p>Eará lullisámegielat prošeavttat mat leat ožžon doarjaga leat Trøndelaga Fylkkasuohkan/Aajege giellaguovddáš, mat ožžot 100.000 ruvnno doarjjan lágidit seminára Gïeleviermie, lullisámegiela dili birra, Rørosas skábmamánu 7.- 8. beivviid.</p>
    <p>Røros gielda ges oažžu 80.000 ruvnno lágidit rájáidrasttildeaddji sámi filbmafestivála skábmamánu 7.- 10. beivviid. Dát festivála šaddá oassin Raasten Rastah festiválas, mii lágiduvvo juohke jagi.</p>
    <p type="title">Doarjja bidumsámegiela ealáskahttimii</p>
    <p>Duoddara Ráfe searvi, Beiarn gielddas, oažžu 300.000 ruvnno bidumsámegiela ealáskahttimii. Earret eará galgá Duoddara Ráfe ovttasbargat ruoŧabeal bidumsámi giellaberošteddjiiguin.</p>
    <p>Julevsámegiela guovllus oažžu ges Hápmir suohkan 75.000 ruvnno giellakursii mánáide geain lea sámegiella vuosttašgiellan, ja 75.000 ruvnno giellakursiii mánáide geain lea sámegiella nubbingiellan.</p>
    <p type="title">Girjjálašvuođadeaivvadeamit, giellakursa, mátkkoštan-app ja konfirmašuvdnaleaira</p>
    <p>Maiddái davvisámegielat prošeavttat leat ožžon doarjaga. Čálliid lágádus oažžu 300.000 ruvnno doarjjan prošektii <span type="quote">“Sámegielat girjjit ohcet geavaheddjiid”</span>. Prošeakta lágida 25 deaivvadeami main girječállit guoimmuhit mánáid ja nuoraid lohkama ja neaktima bokte.</p>
    <p>Unjárgga gielda oažžu 150.000 ruvnno giellakursii man mihttun lea veahkehit olbmuid geat leat vázzán sámegiel álgokurssa sámáštisgoahtit.</p>
    <p>Sámediggeráđđi lea maid juolludan 200.000 ruvnno prošektii Bædi &amp; Børdi, mii lea mánáid váras mátkkoštan-appa mas leat dieđut sámegillii Davvinorgga turistabáikkiid birra.</p>
    <p>Sámi girkoráđđi oažžu ges 150.000 ruvnno prošeaktadoarjjan lágidit sámi konfirmašuvdnaleairra. Dán jagi lea guđat geardi go dát leaira lágiduvvo.</p>
    <p>– Lea erenoamáš illudahtti go mii juste eamiálbmotgielaid jagis vásihit ná stuora beroštumi čađahit giellaprošeavttaid, dadjá sámediggepresideanta Aili Keskitalo.</p>
  </body>
</document>
