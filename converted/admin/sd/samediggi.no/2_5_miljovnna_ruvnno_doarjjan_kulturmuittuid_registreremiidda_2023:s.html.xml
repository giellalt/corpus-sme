<document xml:lang="sme" id="no_id"><header><title>2,5 miljovnna ruvnno doarjjan kulturmuittuid registreremiidda 2023:s - Sámediggi</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2023</year><wordcount>354</wordcount><conversion_status type="standard"/><availability><free/></availability><multilingual/><origFileName>https://sametinget.no/saernieh/2-5-millioner-kroner-i-tilskudd-til-kulturminneregistreringer-i-2023.25635.aspx?sprak=12</origFileName><parallel_text xml:lang="nob" location="2_5_millioner_kroner_i_tilskudd_til_kulturminneregistreringer_i_2023.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">2,5 miljovnna ruvnno doarjjan kulturmuittuid registreremiidda 2023:s</p>
<p><em type="bold">Sámediggi lea juolludan doarjagiid kulturmuittuid registreremiidda bihtán- ja lullisámi guovlluin.   </em>   </p>
<p>Silje Karine Muotka    Vaino Rensberg/Sámediggi</p>
<p>– Prošeavttat veahkehit buoridit máhtu sámi historjjá birra, dadjá sámediggepresideanta Silje Karine Muotka (NSR).</p>
<p>Sámediggi lea jagis 2023 juolludan oktiibuot 2,5 miljovnna ruvnno doarjjan kulturmuittuid registreremii, kulturmuittuid galbemii, vistesuodjalussii ja eará sámi kulturmuitoprošeavttaide. Muotka lea ilus go sámi kulturárbi adnojuvvo ávviris ja oainnusmahttojuvvo.</p>
<p>Golmma prošeavttas áigot registreret bihtánsámi kulturmuittuid, ja dain áigot kártet sihke kulturmuittuid eatnamis ja visttiid. Doarjjaoažžut leat Knut Harry Sivertsen, Árran Julevsáme guovdásj ja Nordfar-fitnodaga Arnstein Brekke.</p>
<p>Lullisámi guovllus leat sámi kultur- ja vásáhusguovddáš Sijti Jarnge Aarbortes ja Sjeltie sámi kulturpárka Granes ožžon 170 000 ruvnno goabbatge registrerenbargui. Prošeavttat galget veahkehit duođaštit sámi leahkima ja eanangeavaheami. Muotka oaivvilda ođđa dieđuid sáhttit nannet sámi identitehta guoskevaš guovlluin.</p>
<p>Registrerenprošeakta fatnasiid birra lea ožžon doarjaga. Ii gávdno ollislaš govva sámi fatnasiin. Danne lea sámediggepresideanta ilus go Stiftelsen Midt-Troms Museum (Gaska-Romssa musea vuođđudus) áigu dokumenteret johkafatnasiid Øverbygdas.</p>
<p>– Bargui lea juolluduvvon 150 000 ruvnno, ja dat sáhttá leat dehálaš veahkki sámi fanasárbbi hálddašeamis, dadjá Muotka.</p>
<p>Máŋga prošeavtta leat ožžon doarjaga sámi kulturhistorjjá čájeheapmái, galbema ja eará heiveheami bokte. Sámediggi lea dál áŋgiruššame lullisámi kulturárbbi ovddas, ja dat oidno ohcamiid hivvodagas. Golmma ohcamii Vestre Slidre ja Vang suohkaniin Valdresis leat juolluduvvon doarjagat sámi kulturmuittuid heiveheapmái.</p>
<p>Porsáŋggu gielda lea ožžon 270 000 ruvdnosaš doarjaga. Doarjja galgá adnot heivehuvvon kulturmuittuid máŧasdoallamii Činavuohpis.</p>
<p>– Ollu turistat fitnet geahččame mihtilmas dolomihttafiguvrraid maidda čatnasit dološ muitalusat. Lea dehálaš dikšut min mávssolaš sámi kulturbirrasiid vai dat seilot ja vai sáhttit daid čájehit, dadjá sámediggepresideanta.</p>
<p>Máŋga vistegáhttenprošeavtta leat maiddái ožžon kultursuodjalanruđaid. Goađit ja máhttu daid huksema birra lea guovddáš sámi kulturárbi. Lullisámi guovllus lea juolluduvvon doarjja goađi ođđasishuksemii. Prošeaktaeaiggát Varntresk grendelag čállá ahte goahti galgá adnot sámi giela, kultuvrra ja historjjá gaskkusteapmái.</p>
<p>– Lea hui buorre sáhttit doarjut prošeavttaid mat ovddidit sihke visteárbbi ja sámi kultuvrra viidát ipmárdusas, loahpaha Muotka.</p>
<p><em type="italic">Jus leat gažaldagat dahje jus áiggut jearahallat, váldde oktavuođa politihkalaš ráđđeaddiin Anne Toril Eriksen Baltoin tlf +47 413 10 027 , </em>  anne.toril.eriksen.balto@samediggi.no <em type="italic">dahje politihkalaš ráđđeaddiin John Mathis Utsiin </em>  <em type="italic">tlf: +47 951 75 908 , </em>john.mathis.utsi@samediggi.no    </p>
<p type="title">Sámediggeráđi juolludeamit sámi kulturmuitosuodjalussii vahku 13:</p>
</body></document>
