<document xml:lang="sme" id="no_id"><header><title>PRD: - Luondu lea min vuolggasadji  - Sámediggi Sametinget</title><genre code="admin"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Sámediggi/Sametinget</publisher></publication></publChannel><wordcount>157</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://samediggi.no/Artikkel.aspx?aid=1790&amp;sprak=Samisk&amp;Print=1</origFileName><parallel_text xml:lang="nob" location="samediggi-article-1790.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>PRD: - Luondu lea min vuolggasadji - Sámediggi Sametinget</p>
<p type="title">PRD: - Luondu lea min vuolggasadji</p>
<p>Ráđđelahttu Ann-Mari Thomassen dajai sáhkavuorustis Global Eco-tourism Conference:s 2007 ahte erenoamáš báddi eamiálbmogiid ja luonddu gaskka ferte suodjaluvvot go turistaealáhus galgá ovddiduvvot eamiálbmotássanguovlluin.</p>
<p>Ráđđelahttu Ann-Mari Thomassen.  Kenneth Hætta</p>
<p>Thomassen deattuhii ahte luondu ii leat deaŧalaš dušše eamiálbmogiid ealáhusaide, muhto dat lea deaŧalaš maiddái sin árvvuide, oskui, árbevieruide ja ollislašvuhtii sin kultuvrras.</p>
<p>- Danne illudahttá erenoamážit dat go konferánssas lea juste dát perspektiiva, ja ahte lea áigumuš geahččat eamiálbmogiid rámmaeavttuid ja luondduresurssaid dohkálaš hálddašeami dan oktavuođas go boahtteáiggis ovddiduvvo turisma luondduvásihusaid vuođul, dajai Thomassen.</p>
<p>Son ávžžuhii turistaealáhusa oahppat ehtalaččat dihtomielalaš petroleumaservviin mat dál dohkkehit ja heivehit eamiálbmotvuoigatvuođaid iežaset ehtalaš njuolggadusain.</p>
<p>- Dát gáibida gelbbolašvuođa doaimma beales. Searvvis mii árvvoštallá ásahit doaimma eamiálbmot ássanguovlluide berre danne leat gelbbolašvuohta das makkár oktavuohta eamiálbmogiin lea lundui ja resursaávkkástallamii. Muđui berre dain leat oppalaš gelbbolašvuohta eamiálbmogiid árbevieruin, ja dasto nationála ja internationála rievttis eamiálbmogiid ektui, dajai Thomassen.</p>
</body></document>