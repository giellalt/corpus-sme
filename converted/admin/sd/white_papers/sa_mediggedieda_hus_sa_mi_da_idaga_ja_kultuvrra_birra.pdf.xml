<document xml:lang="sme" id="no_id"><header><title/><genre code="admin"/><author><unknown/></author><year>2013</year><wordcount>28853</wordcount><conversion_status type="standard"/><availability><free/></availability><multilingual/><origFileName>http://samediggi.no/content/download/4059/36751/version/2/file/S%C3%A1mediggedied%C3%A1hus+s%C3%A1mi+d%C3%A1idaga+ja+kultuvrra+birra.pdf</origFileName><parallel_text xml:lang="nob" location="sametingsmelding_om_samisk_kunst_og_kultur.pdf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="smj">Vuđđogiella: Dárogiella</p>
<p xml:lang="nob">Ášši/Sak EKL004/13</p>
<p xml:lang="nob">Ášši/Sak DC023/13</p>
<p>Sámediggedieđáhus sámi dáidaga ja kultuvrra birra</p>
<p>Arkiivaáššenr.12/1085</p>
<p>Meannudeamit</p>
<p>Politihkalaš dássi</p>
<p>Beaivi</p>
<p>Áššenr.</p>
<p>Sámediggeráđđi23.01.13</p>
<p>SR 14/13</p>
<p>Ealáhus ja kulturlávdegoddi21.–24.05.13</p>
<p xml:lang="deu">EKL 004/13</p>
<p>Sámedikki dievasčoahkkin4. – 7.06.13</p>
<p xml:lang="nob">DC 23/13</p>
<p>Ášši meannudeapmi álggahuvvui gaskavahkku geassemánu 04.06.13. dii. 16.25.</p>
<p>I Mildosat</p>
<p xml:lang="nno">Nr.</p>
<p>Beaivi</p>
<p>Geas/Geasa</p>
<p>Namahus</p>
<p>II Evttohusat ja mearkkašumit</p>
<p>Sámediggeráđi mearršdusárvalus:</p>
<p>Sámediggi lea digaštallan sámediggedieđáhusa sámi dáidaga ja kultuvrra birra. Dieđahus lea mielde čoahkkingirjjis.</p>
<p>Álggahus</p>
<p>Dán dieđáhusa bokte ovddida Sámediggi láidesteaddji politihka sámi dáidaga ja kultuvrra birra, mii galgá čielggadit prinsihpalaš gažaldagaid sámi dáidaga ja kultuvrra ovdáneamis servodatsuorgin. Dat galgá maiddái leat čujuheaddjin Sámedikki boahttevaš kulturpolitihkas.</p>
<p>Sámediggi lea ovdal gieđahallan guokte dieđáhusa dáidda- ja kultursuorggis (2001, 2005). Dasa lassin lea mis ásahusdieđáhus mii ain lea min ásahuspolitihka vuođđun. Kultuvra lea suorgi man Sámediggi vuoruha. Danne lea dárbbašlaš ovddidit ođđa dáidda- ja kulturdieđáhusa.</p>
<p>Sámedikki kulturpolitihka váldomihttomearri lea dássážii leamaš ealli ja girjás sámi dáidda- ja kultureallin. Dát mihttomearri čájeha ahte Sámediggi áigu váldit ollislaš ovddasvástádusa sámi dáiddaja kultureallimis. Dien kulturpolitihkalaš áigumuša vuođđun leat oppalaš ja bajitdási láidestusat das ahte mánát ja nuorat ja gielalaš girjáivuohta galget vuoruhuvvot, seammás go galgá leat sadji dáiddalaš friddjavuhtii.</p>
<p>Dán dieđáhusa bokte áigu Sámediggi viiddidit mihttomeari dainna lágiin ahte eambbo deattuhit kvalitehta ja ahte sámi dáidda ja kultuvra galgá lea olámuttos buohkaide. Min ođđa bajimus mihttomeari sámi dáidaga ja kultuvrra dáfus lea:</p>
<p><em type="bold">Ealli ja girjás sámi dáidda- ja kultureallin mas lea buorre kvalitehta ja mii lea olámuttos buohkaide. </em></p>
<p>Olahan dihte dán mihttomeari, de leat mii válljen njeallje áŋgiruššansuorggi. Dáid leat válljen daid hástalusaid vuođul mat mis lea kulturpolitihkas.Dieđáhusa áŋgiruššansuorggit leat: <em type="bold">1. Čielgaset ovddasvástádus sámi kultuvrra hárrái 2. Buoret rámmaeavttut sámi dáiddáriidda 3. Sámi kulturásahusat guovddážin sámi kultuvrra gaskkusteapmái ja muosáheapmái 4. Árvoháhkan ja ovdáneapmi kulturealáhusain </em></p>
<p>Sámediggi galgá leat deaŧaleamos eavttuidbiddji sámi dáidaga ja kultuvrra ovddideapmái. Vai oažžut áigái aktiiva ja ovddideaddji kulturpolitihka, de dárbbašit mii buorebut čielggadit Sámedikki ja eará almmolaš bealálaččaid ovddasvástádusa ja rolla sámi dáidaga ja kultuvrra hárrái. Vuosttaš áŋgiruššansuorgi fátmmasta danne Sámedikki ovttasdoaimma eará almmolaš eiseválddiiguin kulturpolitihka dáfus.</p>
<p>Dáinna dieđáhusain áigu Sámediggi fuolahišgoahtit eambbo aktiiva politihka sámi dáiddáriid guovdu. Min ovddasvástádus sámi dáidaga ovdánahttimis lea fuolahit dáiddáriidda buriid ja einnostahtti eavttuid sin doibmii. Sámedikki deaŧaleamos reaidun dán barggus leat min ekonomalaš váikkuhangaskaoamit, muhto maiddái dat váikkuhanvejolašvuohta mii mis lea gulahallama, oktavuođa ja ovttasbarggu bokte eará almmolaš eiseválddiiguin. Nubbi áŋgiruššansuorgi lea ge danne Sámedikki politihkka sámi dáiddáriid guovdu.</p>
<p>Dál lea vihtta jagi áigi dan rájes go Sámediggeráđđi ovddidii ásahusdieđáhusa. Sámediggeráđđi lea dieđáhusas dovddahan čielga áigumuša leahkit guovddáš lágideaddji sámi ásahusovdáneamis. Dán viđa jagis leat mii ollen guhkás sámi ásahusaid huksemis ja ođđasisorganiseremis. Iskkadeamit čájehit earret eará ahte bargosajiid lohku sámi ásahusain lea lassánan. Dáinna dieđáhusain áigut mii giddet fuomášumi sámi kulturásahusaid doibmii ja sisdollui, sihke infrastruktuvran sámi dáidda- ja kulturdoaibmamii ja deaŧalaš bealálažžan sámi dáidaga ja kultuvrra ovddideapmái. Maiddái dákko leat min deaŧaleamos reaidun ekonomalaš váikkuhangaskaoamit ja min gulahallan, oktavuohta ja ovttasbargu eará almmolaš eiseválddiiguin ja ásahusaiguin iežaineaset. Goalmmát áŋgiruššansuorgi sisttisdoallá dan movt Sámedikki ásahuspolitihkka galgá jotkojuvvot. Go dieđáhusas namuhit sámi ásahusaid, de oaivvildit dainna maiddái sámi festiválaid.</p>
<p>Sámedikki dieđáhusas ealáhusovddideami birra (2011) lei kulturealáhus okta áŋgiruššansuorgi. Áibbas mearrideaddji eaktun kulturealáhusaid dáfus lea ahte mis lea ealli ja nanu sámi kultureallin. Seammás lea kulturealáhusa ovdáneapmi daid rámmaeavttuid duohken mat láhččojuvvojit sámi dáiddáriidda. Sámi ásahusat eai leat kulturealáhus, muhto dat addet bargosajiid mat leat kultuvrra ala vuođđuduvvon. Dát dieđáhus lea lasáhus ealáhusdieđáhussii kulturealáhusaid dáfus go geahčada ealáhusbeliid dáidda- ja kultursuorggis. Njealját áŋgiruššansuorgi lea danne sámi kulturealáhusa ovddideapmi.</p>
<p>Nu go eará dieđáhusbarggus, de lea okta dieđáhusa ulbmiliin čielggadit Sámedikki politihka dán suorggis. Mii áigut čielggadit doahpagiid, čielggasmahttit Sámedikki ovddasvástádusa ja sajádaga fágasuorggis ja háhkat buoret diehtovuođu fágasuorggis.</p>
<p>Dieđáhus lea guovtti oasis. Vuosttaš oassi válddaha Sámedikki kulturpolitihka stáhtusa, makkár eavttuid mielde mii bargat, mii Sámedikki dáidda- ja kultursuorgi lea ja makkár máhttovuođđu mis lea iežamet hálddus. Nuppi oasis ságaškuššat ovdáneami ja guhkesáiggi mihttomeriid, strategiijaid ja áŋgiruššansurggiid boahttevaš sámi kulturpolitihkas.</p>
<p>Doahpagat ja ráddjejumit</p>
<p>Sámi dáidda ja kultuvra lea viiddis áššesuorgi. Servodatdieđalašvuođas definerejuvvo kultuvra leat dat árvvut, dábit, kodat ja symbolat maid olbmot oamastit ja fievrredit viidáseappot buolvvas bulvii. Du kultuvra muitala nappo juoidá dan birra gii don leat, gos don boađát ja masa jáhkát, ja dat lea juoga mii dus lea ovttas earáiguin. Dán kulturmearkkašupmái čujuhuvvo dávjá go hupmat sámi kultuvrra birra juonin man vuođul mii galgat bargat. Digaštallan servodatdieđalaš kulturdoahpaga vuođul lea deaŧalaš debáhtta mii fátmmasta buot Sámedikki bargosurggiid. Mii hupmat vuođđoealáhusaid birra mat leat deaŧalaš kulturguoddit, mánáidgárddiid mat leat huksejuvvon sámegiela ja kultuvrra ala ja sámegiela birra, mat leat min kultuvrra vuođđun. Dien digaštallama eat váldde dán dieđáhusas.</p>
<p>Dán dieđáhusas lea kultuvra okta máŋgga servodatsuorggis. Sámi dáidda ja kultuvra lea okta min kultuvrra vuođđogeđggiin. Dát fátmmasta sihke dáiddalaš ovdanbuktimiid ja ásahusaid ja organisašuvnnaid, mat iešguđet láhkái albmanahttet diekkár kultuvrralaš beliid. Dáiddalaš albmanahttimat leat ovdamearkka dihte lávdedáidda, girjjálašvuohta, juoigan, musihkka, dánsa, filbma ja dáidda, ja ásahusat ja organisašuvnnat fas leat kulturviesut, museat, festiválat ja valáštallan. Diekkár dáiddalaš albmanahttimat ja ovdanbuktimat gohčoduvvojit dáiddan dán dieđáhusas. Dáidagis lea iešárvu. Dáidda addá midjiide muosáhusaid ja dovdama, ja dat vuolggaha suokkardallamiid, illudahttá min ja provosere min. Dáidda lea maiddái oassin sihke ásahusaid sisdoalus ja kulturealáhusa vuođđun.</p>
<p>Dávjá digaštallojuvvo mii lea sámi dáidda. Lea go sámi dáidda čadnojuvvon sámi čearddalašvuhtii, gillii dahje sisdollui? Lea go sámi filbma jus dat lea ráhkaduvvon sámi guovllus, go dáčča muđui lea dan čállán ja rešisseren? Lea go sámi girji go sámi girječálli lea dan čállán sámegillii, muhto ii leat sámi sisdoallu? Thomas Kintel (2009) jearrá lea go obage ulbmillaš ráddjet <span type="quote">“máilmmi”</span> <span type="quote">“sámi dáidaga”</span> ja <span type="quote">“sámi dáiddáriid”</span> vuođul, mii dahká sámi dáiddamáilmmi erenoamážin? Sáhttá go <span type="quote">“sámi dáidaga”</span> defineret ulbmilin, mii galgá nannet, seailluhit ja ovddidit sámi servodaga? Gávdno go dán áigásaš sierranas sámi dáidda?</p>
<p>Dáiddadiehtti Hanna H. Hansen (2009) čuoččuha ahte <span type="quote">“sámi dáidda sáhttá leat vaikko mii, muhto ii sáhte leat vaikko mii sámi dáidda”</span>. Lea mearrideaddji, gii bidjá eavttuid. Sámi dáiddadoahpagat adnojuvvojit máŋgga láhkái, ja sisdoallu rievddada dan mielde gii daid váldá atnui. Sámi dáidda gehččojuvvo dávjá etnologalaš čalmmiiguin ja otná dáiddateoriija oktavuođas biddjojuvvo dat dávjá olggobeallái dáidaga definišuvnna. Dát dagaha hástalusaid sámi dáiddáriidda, sihke naššuvnnalaččat ja riikkaidgaskasaččat. Dán dieđáhusas eat guoskkat dieid digaštallamiid.</p>
<p>Maid doaba kvalitehta sisttisdoallá, lea maiddái digaštallan masa ii gávdno čielga vástádus. Digaštallojuvvot galgá álo mii buorre kvalitehta lea. Oaivilat, árvvut, norpmat ja máhttu váikkuhit kvalitehtadigaštallama. Dat rievdá áiggi mielde, dat rievdá šáŋŋeriid mielde ja dat lea dávjá čadnojuvvon servodaga definišuvdnafápmui. Dieđáhusas leat mii geavahan dán doahpaga fáhten dihte kvalitehta dáiddalaš ámmátčehppodaga hárrái. Sámediggi áigu lágidit dilálašvuođa sámi dáidda- ja kulturfálaldagaide, maid fágalaččat gelbbolaš doaimmaheaddjit čađahit.</p>
<p>Eará stuora ja deaŧalaš digaštallan guoská árbevirolaš dáiddaovdanbuktimiid geavaheapmái ja boasttugeavaheapmái, ja man guhkás sáhttá geavaheapmi fanahuvvot ovdal go dagaha kultuvrra ovdii.</p>
<p>Ovdamearkan dása leat gii sáhttá juoigat, gii sáhttá goarrut árbevirolaš gávtti ja gii sáhttá gávtti geavahit. Sámi kultuvrralaš ovdanbuktimat sáhttet maiddái geavahuvvot boastut mátkkoštanealáhusain, gos vuvdet ja boastut geavahit sámi-lágan- buktagiid.</p>
<p>Álgoálbmogiid vuoigatvuođat immateriála kulturárbái, árbevirolaš máhttui ja árbevirolaš kulturovdanbuktimiidda leat vuosttažettiin suodjaluvvon álbmotrievtti bokte. Maŋemus áiggiid leat álbmotrievttis leamaš guovddážis digaštallamat das makkár vuoigatvuođat álbmogiin leat iežaset erenoamáš kultuvrii. Dát digaštallamat leat leamaš erenoamážit álgoálbmogiid gaskkas. Ollu iešguđet ON-orgánat leat čalmmustahttán vuoigatvuođaid iežas kulturárbái, árbevirolaš máhttui ja árbevirolaš kulturovdanbuktimiidda. Dat lea deaŧalaš ja prinsihpalaš digaštallan mii dáhpáhuvvá iešguđetlágan riikkaidgaskasaš forumiin. Diet digaštallan ja áššečuolmmat leat beare viidát ahte sáhttet gieđahallojuvvot dán dieđáhusas.</p>
<p>Kultuvrra doarjumis lea stuora mearkkašupmi maiddái eará servodatmihttomeriide, nugo báikegottiid ovdáneapmái, integreremii ja siskkildeapmái, dearvvašvuhtii, oahppamii ja hutkkálašvuhtii. Dieđáhusas eai áiggo digaštallat kultuvrra mearkkašumi iešguđet servodatmihttomeriide, muhto guoskkahit dan gokko orru leame lunddolaš.</p>
<p>Dieđáhus bissu bajit dásis. Danne eat guoskkat ovttaskas dáiddavugiid eat ge ovttaskas ásahusaid. Jahkásaš vuoruheamit ja doaimmat, dieđáhusa mihttomeriid ja strategiijaid vuođul, bohtet ovdan Sámedikki bušeahtas. Muhtin oktavuođain lea dárbbašlaš čielggadit ja prošeavttaid čađahit. Bohtosiid olaheapmi boahtá ovdan Sámedikki jahkedieđáhusas.</p>
<p>Museaid ja girjerádjosiid birra almmuhuvvojit sierra dieđáhusat. Danne eat gieđahala daid erenoamážit dán dieđáhusas. Dieđáhus ii fátmmas lágádusaid ge, ii ge oskku- ja girkoáššiid.</p>
<p xml:lang="fin">Proseassa</p>
<p>Sámediggedieđáhus sámi dáidaga ja kultuvra birra lea boađus Sámedikki siskkáldas proseassas ja proseassain maidda sámi servodat lea searvan.</p>
<p>Sámediggeráđis leat leamaš máŋga gulahallančoahkkima gos olggobeali berošteaddjit leat buktán oaiviliid. Berošteaddjit leat maid sáhttán sáddet oaiviliid dieđáhussii e-poastta bokte. Sámi festiválat leat doallan seminára gosa Sámediggi lei bovdejuvvon, ja gos oaččuimet relevánta oaiviliid dieđáhusbargui. Sámedikki dáiddárkonferánsa dollojuvvui vuosttaš geardde čakčamánus 2012. Oaivilat mat leat boahtán čoahkkimiid, e-poasttaid ja dáiddárkonferánssa bokte dahket deaŧalaš oasi dieđáhusa diehtovuođus.</p>
<p>Sámedikki nuoraidpolitihkalaš lávdegoddi (SNPL) lea maid addán oaiviliid dieđáhussii. Iežaset cealkámušas deattuhit sii ahte lea deaŧalaš ahte sámi mánáide ja nuoraide lágiduvvojit máŋggabealat kulturfálaldagat. Dat lea deaŧalaš buori bajásšaddamii ja dat addá movtta maŋŋel eallimis bargat sámi kultuvrrain ja dáidagiin ja bargat daid ovddas. Sámi valáštallama olis besset nuorat gávnnadit ja čoahkkanit riikkarájiid rastá. SNLP deattuha maiddái iežas cealkámušas ahte kultuvra sáhttá leat bargosajiid ja fitnodatdoaimma vuođđun.</p>
<p>Sámediggeráđđi lea diŋgon guokte raportta ja ovtta evaluerema mat dahket oasi dán dieđáhusbarggu diehtovuođus. Dat leat Norut-Álttá raporta <span type="quote" xml:lang="nob">”Kulturnæringer i samiske områder – sysselsettingsutvikling og bedriftsstruktur”</span> (<span type="quote">“Kulturealáhusat sámi guovlluin – bargosajit ja fitnodatvuogádat”</span><span type="quote" xml:lang="nob">”), Telemarksforskning raporta “Norsk kulturindeks. Resultater fra samisk område”</span><span type="quote" xml:lang="nob">“Norsk kulturindeks. Resultater fra samisk område”</span> (Norgga kulturindeaksa 2012 – Bohtosat sámi guovllus) ja Norut Álttá evalueren das mo Sámedikki ja sámi dáiddárorganisašuvnnaid ovttasbargošiehtadus (dáiddáršiehtadus) lea doaibman.</p>
<p>Sámedikki kulturpolitihka stáhtus</p>
<p>Rámmat</p>
<p>Sámi kultuvrra árvovuođđu</p>
<p>Sámedikki bargu sámi servodagaid nannemis ja ovddideamis lea huksejuvvon sámi vuođđoárvvuid ala. Sámi árvvuiguin oaivvildit mii dán oktavuođas guottuid ja áddejumiid mat leat min vuoruhemiid ja válljejumiid vuođđun, ja mat sáhttet ipmirduvvot leat oktasaččat sámi servodagain. Vaikko mii muhtin árvvuid geassit ovdan erenoamáš sámi árvun, de dat ii mearkkaš ahte dat eai gávdnoše eará servodagain maid. Seamma árvvut gávdnojit máŋgga eará álbmogis maid, muhto sáhttet deattuhuvvot iešguđet ládje.</p>
<p>Ealli ja girjás sámi dáidda- ja kultureallin ii leat dušše mihttun sámepolitihkas, muhto leat maiddái deaŧalaš árvun. Dáidda ja kultuvra leat inspirašuvnna, guorahallama, máhtolašvuođa ja muosáhusa gáldun buot ahkásaččaide. Girjás kulturfálaldat sámi mánáide ja nuoraide lea deaŧalaš buori bajásšaddamis, ja dat movttiidahttá bargat sámi dáidagiin ja kultuvrrain maŋŋil eallimis ja bargat daid ovddidemiin. Sámi vuorrasat leat resursaolbmot buotlágan kulturdoaimmain ja erenoamážit árbevirolaš dáidda- ja kulturalbmanahttimis.</p>
<p>Girjás sámi kultureallin doalaha bajás ealli báikkálaš servodagaid dan bokte go duddjo doaimmaid, gullevašvuođa, loaktima ja identitehta. Vuoigatvuohta bisuhit, doaimmahit, vásihit ja ovddidit min sámi dáidda- ja kultureallima lea árvu mii lea dán dieđáhusa vuođđun.</p>
<p>Sámedikki váldomihttomeriid gaskkas lea ahte servodat galgá leat huksejuvvon dásseárvosašvuođa ala ja ahte buot olbmuin galget leat ovttalágan vejolašvuođat beroškeahttá kultuvrralaš ja sosiála duogážis. Iešguđet sámi servodagat dahket oktiibuot girjás Sámi, gos leat máŋggalágan ealáhusat, árbevierut, kultuvrrat ja gielat. Lea min árvvuid dovdomearka ahte diet girjáivuohta boahtá oidnosii sámi dáiddaja kultureallima bokte.</p>
<p>Ovttadássásašvuohta ja dásseárvu lea Sámedikki doaimma ja barggu vuođđun. Sámediggi galgá lágidit dilálašvuođaid dasa ahte sihke nissonat ja dievddut, nuorat ja boarrásat galget leat ovttadássásaš bealálaččat sámi servodagain. Sámi dáidda ja kultuvra leat deaŧalaš veahkkin dasa. Kultuvra lea eallinkvalitehta, ja mii diehtit ahte nissonolbmot geavahit eanemus kulturfálaldagaid (Norgga kulturbaromehter 2008). Sámi kulturásahusat addet dasa lassin allagelbbolašvuođabargosajiid smávva sámi báikkálaš servodagain.</p>
<p>Sámediggái lea deaŧalaš ahte sámi álbmogis galget leat seammalágan vejolašvuođat searvat kulturfálaldagaide go álbmogis muđui. Ovttadássásaš fálaldat, ovdánahttojuvvon sámiid iežaset eavttuid mielde, lea bajitdási kulturpolitihkalaš mihttomearri.</p>
<p>Sámedikki politihkalaš stivrendokumeanttat</p>
<p>Sámediggeráđi politihkalaš álginjulggáštus áigodahkii 2009-2013 Sámediggeráđi politihkalaš álginjulggaštus lea Sámedikki doaimma vuođđu válgaáigodagas. Signálat mat leat addojuvvon álginjulggaštusas, leat heivehuvvon Sámedikki bušehttii dán áigodagas, maiddái kultursuorggis.</p>
<p>Sámedikki bušeahtta Sámedikki bušeahtta lea min deaŧaleamos stivrendokumeanta. Das boahtá ovdan mo Sámediggi galgá geavahit iežas ekonomalaš ja hálddahuslaš resurssaid guoskevaš bušeahttajagis. Bušeahtas mearrida Sámediggi maiddái mihttomeriid, strategiijaid ja vuoruhemiid fágasurggiin.</p>
<p>Juolludeamit kultuvrii bohtet Kulturdepartemeanttas. Sámedikkis eai leat duohta šiehtadallamat ráđđehusain ovdal go stáhtabušeahtta ovddiduvvo. Dát ráddje dávjá Sámedikki vejolašvuođaid ovddidit politihka kultursuorggis.</p>
<p>Sámedikki bušeahtta čujuha movt váikkuhangaskaoamit galget geavahuvvot kultuvrra ovddideapmái ja lea deaŧalaš reaidu kulturovddideami doarjagiid hálddašeapmái. Dainna lágiin lea bušeahtta sihke politihkalaš stivrendokumeanta ja reaidu doarjjaortnegiid hálddašeamis. Dáiddáršiehtadus</p>
<p>Sámediggi ja sámi dáiddárorganisašuvnnat, maid Sámi dáiddárráđđi ovddasta, dahke 2004:s ovttasbargošiehtadusa. Šiehtadusas leat guokte oasi, váldošiehtadus ja dáiddáršiehtadus.</p>
<p>Sámi dáiddárráđđi šiehtadallá viđa iešguđet sámi dáiddarorganisašuvnna ovddas, ja doaibmá Sámi dáiddárfoandda, Sámi girječálliid searvvi, Sámi teáhtersearvvi, Sámi komponisttaid searvvi ja Juigiid searvvi ovddasteaddjin. Organisašuvnnain leat oktiibuot sullii 260 miellahtu Norggas, Ruoŧas, Suomas ja Ruoššas.</p>
<p>Váldošiehtadusa ulbmilin lea ásahit njuolggadusaid, ovddasvástádusa ja geatnegasvuođaid Sámedikki ja sámi dáiddáriid šiehtadallamiidda sámi dáiddáršiehtadusa birra. Bealálaččat nannejit ahte lea deaŧalaš áimmahuššat ja ain čađahit máŋga doaibmabiju maid ulbmil lea ovddidit boahttevaš dáidda- ja kulturpolitihka. Bealálaččat nannejit maiddái ahte lea dárbbašlaš ahte dilálašvuođat lágiduvvojit dasa ahte sáhttet hábmet ja gaskkustit sámi girjjálašvuođa, musihkka, dánssa ja teáhtera, filmma ja govvideaddji dáidaga ja dáiddaduoji, ja ahte leat stuora vejolašvuođat atnit kultuvrra vuođđun sámi servodaga ovddideapmái. Dat guoská juohke diŋgii, árbevieruid rájes filmma, mátkkoštanealáhusa, designa ja kulturbuvttadeami rádjái. Ovttasbargošiehtadus galgá maiddái fátmmastit dáidda- ja kulturpolitihka mánáid ja nuoraid várás.</p>
<p>Dáiddáršiehtadusas boahtá ovdan ahte bealálaččat leat soahpan ahte galget čađahuvvot jahkásaš šiehtadallamat sámi dáiddáršiehtadusa hárrái. Bušeahttajagis 2006 ja dan rájes leaba Sámediggi ja Sámi dáiddárráđđi čađahan jahkásaš šiehtadallamiid dáiddáršiehtadusa sisdoalu ja ekonomalaš rámmaid hárrái. 2012 dáiddáršiehtadusa rámma lea 6 295 000 kr. Dat sisttisdoallá doaibmadoarjagiid dáiddárorganisašuvnnaide ja Sámi dáiddárráđđái, dáiddárstipeanddaid, ruđa govvadáidagiid ja dáiddadujiid oastimii, sámi čáppagirjjálašvuođa oastimii, musihkkii ja luohtái ja juolludemiid čájáhusbuhtadussii, fágakonsuleanttaide ja dáiddárfondii.</p>
<p>Dáiddáršiehtadus lea evaluerejuvvon 2012:s. Maŋŋelis dán dieđáhusas lea eambbo evaluerema sisdoalu birra.</p>
<p>Bealálaččat leat soahpan ahte ođđa dáiddáršiehtadus galgá leat fámus 01.01.2014 rájes.</p>
<p>Konsultašuvdnasoahpamuš</p>
<p>Soahpamuš stáhta eiseválddiid ja Sámedikki konsultašuvnnaid čađaheami ja vuogi birra dohkkehuvvui Sámedikkis 2005:s ja nannejuvvui gonagaslaš resolušuvnna bokte 2006:s. Álgoálbmogin lea sámiin vuoigatvuohta guldaluvvot áššiin main sáhttá leat njuolga guoskevašvuohta sidjiide. Konsultašuvdnasoahpamuša ulbmil lea olahit ovttamielalašvuođa stáhta eiseválddiid ja Sámedikki gaskka go jurdda lea ásahit lágaid dahje doaimmaid mat sáhttet váikkuhit sámi beroštumiide. Sámedikkis lea maiddái vejolašvuohta ieš ovddidit áššiid.</p>
<p>Konsultašuvdnasoahpamuš ii atte Sámediggái vetovuoigatvuođa áššiin mat váikkuhit sámi beroštumiide. Leat ain stáhta eiseválddit ja Stuoradiggi mat dahket formála mearrádusaid. Ortnet addá datte Sámediggái váikkuhanválddi ja vejolašvuođa oaiviliid ovddidit, mii lea ge soahpamuša ulbmil. Jus Sámediggi ja stáhta eiseválddit eai leat ovttaoaivilis, de boahtá dat ovdan go áššit gieđahallojuvvojit ráđđehusas ja stuoradikkis.</p>
<p>Stáhtalaš eiseválddiin lea geatnegasvuohta maiddái konsulteret sámi báikkálaš servodagaid ja/dahje sámi beroštumiid áššiin mat konkrehta, erenoamážit ja njuolga gusket daidda. Stáhta galgá ovttastahttit diekkár konsultašuvnnaid daid konsultašuvnnaiguin mat sis leat Sámedikkiin.</p>
<p>Vaikko konsultašuvdnasoahpamuš čielggasmahttá gulahallama vuogi ja njuolggadusaid, de lea stáhta geatnegasvuohta konsulteret nannejuvvon ILO-soahpamušas nr. 169 álgoálbmogiid ja čearddalaš álbmogiid birra iešheanalaš stáhtain, ON` 1966` julggaštusas siviila ja politihkalaš vuoigatvuođaid birra ja ON` 2007 julggaštusas álgoálbmogiid vuoigatvuođaid birra.</p>
<p>Ovttasbargu</p>
<p>Ovttasbargu guovlulaš ja báikkálaš eiseválddiiguin Sámediggi lea dahkan ovttasbargošiehtadusaid sámi guovllu fylkkagielddaiguin. Šiehtadusaid bajimus ulbmil lea nannet ja čalmmustahttit sámi kultuvrra, giela ja servodateallima. Ovttasbargošiehtadusat geatnegahttet goappašagaid gulahallat ja ovttasbargat earret eará kultuvrra, valáštallama, ásahusaid ja museaid hárrái.</p>
<p>Ovttasbargošiehtadusaid olis leat mii čađahan máŋga buori prošeavtta ja doaimma. Saemien Sijte huksen, doaibmadoarjja NuorajTV:ii, ovttasbargu Riddu Riđđu ja Davviálbmogiid guovddáža hárrái, leat dušše moadde dain ollu buriid ovdamearkkain.</p>
<p>Ovttasbargošiehtadusat galget dál ođasmahttojuvvot vai doaibma boahtá eambbo guovddážii. Soahpamuš Finnmárkku fylkkagielddain lea easkka ođasmahttojuvvon. Soahpamušas lea bajit, strategalaš oassi ja jahkásaš doaibmaplána. Soahpamuša bajit mihttomeari ulbmil lea váikkuhit positiiva ovdáneami Finnmárkkus, erenoamážit sámegiela, kultuvrra ja earáhuseallima ja muđui servodateallima dáfus.</p>
<p>Dađistaga eanebut válljejit fárret eret árbevirolaš sámi ássanguovlluin stuorit čoahkkebáikkiide ja gávpogiidda. Sámediggi dáhttu danne nannet barggu gávpotsuohkaniin, ja doarju aktiivvalaččat iešguđetlágan kulturdoaimmaid, festiválaid, sámi viesuid ja nu ain. Seammás rahppojuvvo vejolašvuohta juolludit doarjagiid ealáhusovddidandoaimmaide gávpogiin. Seammás lasihuvvo áŋgiruššan sámi mánáidgárddiid ja sámi oahpahusa dáfus gávpogiin.</p>
<p>Mii leat dál ovttasbargošiehtadusaid bokte formalisereme ovttasbarggu gávpotsuohkaniiguin gos orrot ollu sámit. Mihttomearrin lea čalmmustahttit sámi álbmoga diein gávpotsuohkaniin, ja sihkkarastit sin vuoigatvuođaid geavahit sámegiela, doaimmahit kultuvrra ja oažžut oahpahusa. Sámediggi lea bures boahtán johtui ovttasbargošiehtadusain Romssa suohkaniin, ja mii leat sáhkalaga Troanddimiin ja Osloin ovttasbargošiehtadusaid ja eará ovttasbargoprošeavttaid birra.</p>
<p>Eará ovttasbargu</p>
<p>Sámedikkis leat áigges áigái čoahkkimat politihkalaš dásis <em type="italic">Sámi girkoráđiin </em>gos áigeguovdilis áššit leat leamaš ovdan. Dasa lassin leaba Sámediggi ja Sámi girkoráđđi dahkan ovttasbargošiehtadusa mii mielddisbuktá ahte bealit galget jahkásaččat doallat čoahkkimiid hálddahuslaš dásis. Ulbmil čoahkkimiin lea goabbat guoibmáseaskka addit dieđuid áššiin mat gusket goappašagaide. Áigeguovdilis áššit sáhttet leat sámi girkoeallin ja girkolaš álgoálbmotovttasbargu, ja servodatdilálašvuohta ja olmmošvuoigatvuođadilálašvuođat sámiid ja álgoálbmogiid guovdu. </p>
<p><em type="italic">Davvi-Norgga kultursoahpamuš </em>lea Finnmárkku, Romssa ja Nordlándda fylkkagielddaid soahpamuš. Ulbmil soahpamušain lea joatkit ja viidáseappot ovdánahttit kulturovttasbarggu Davvi-Norggas. Dálá kultursoahpamuš gusto áigodahkii 2010-2013, ja fátmmasta višuvnna, mihttomeriid ja strategiijaid Davvi-Norgga kulturovttasbarggus. Šiehtadus ođasmahttojuvvo automáhtalaččat juohke njealját jagi dan oktavuođas go fylkkaplánat ođasmahttojuvvojit. Davvi-Norgga kulturovttasbargu galgá šiehtadusáigodagas 2010-2013 erenoamážit deattuhit golbma suorggi: ámmátdási musihka, filmma ja visuála dáidaga, ja riikkaidgaskasaš ovttasbarggu mas erenoamážit Davviguovllut ja Barentsguovlu deattuhuvvojit. </p>
<p>Lea ásahuvvon sierra riikkaoasseráđđi kultuvrra váste, nannen dihte kulturovttasbarggu. Riikkaoasseráđđi lea politihkalaš ráđđi, mii lagas ovttasbarggus dáidda- ja kultursurggiin galgá bargat Kulturlága (2007) ulbmila ovddas <span type="quote">“viidát ovddidit ja lágidit dilálašvuođaid buotlágan kulturdoaimmaide, nu ahte buohkain galgá leat vejolašvuohta searvat kulturdoaimmaide ja vásihit girjás kulturfálaldagaid”</span>. Riikkaoasseráđđi áigu, ovtta máŋgga áŋgiruššamis, nannet ovttasbarggu Sámedikkiin ja sámi ásahusaiguin, dás maiddái Sámi dáiddaguovddážiin. Sámedikkis leat vuordámušat dasa ahte dát áŋgiruššan čuovvoluvvo, ja ahte sámi dáidda- ja kulturbealli boahtá eambbo ovddastuvvot soahpamuša boahttevaš ođasteami olis.</p>
<p>Ovttasbargu <em type="italic">Statsbyggain </em>(Stáhta huksendoaimmain) lea vuođđuduvvon konsultašuvdnasoahpamuššii sámi kulturviesuid viessoláigoruhtadeami birra. Dat mielddisbuktá ahte Sámediggi sáhttá mearriduvvon konsultašuvdnavuogádagaid vuođul t gohččunreivve bokte addit Statsbyggii barggu, doaimmahit ođđa huksenprošeavttaid. Ovttasbarggu mihttomearrin lea ahte ođđa sámi kulturvisttit sáhttet čađahuvvot Statsbygg prošeaktamodealla ja viessoláigoortnega bokte. </p>
<p><em type="italic">Norgga kulturráđđi </em>addá doarjagiid dáidagii ja kultuvrii miehtá riikka, ovddida ođđa dáidda- ja kulturprošeavttaid, doaimmaha ovddidanbarggu ja lea stáhtii ráđđeaddin kulturáššiin. Kulturráđis leat máŋga hálddašanovddasvástádusa mat vuosttažettiin gullet museadoibmii, arkiivii ja kultursuodjaleapmái, dán vuolde maiddái doaimmat digitála čađahemiid ja bálvalusaid dáfus. Kulturráđis lea sierra dutkan- ja ovdánahttinossodat mii vuolggaha ja čađaha dutkan-, čielggadan- ja evaluerenprošeavttaid, ja bargá dutkangaskkustemiin. Kulturráđis leat máŋggat riikkaidgaskasaš doaimmat, earret eará bargojuvvo EU kulturprográmmain ja EEO kulturlonohallamiin. Fágahálddahusas lea dasa lassin ovddasvástádus oppalaččat čuovvut Kultuvrralaš skuvlaseahka. 2013:s juolluda Norgga kulturráđđi 577 mill. kr Norgga kulturfoandda bokte. Kulturdepartemeanta bidjá láidestusaid jahkásaš juolludanreivve bokte, go celkojuvvo ahte <span type="quote">“Norgga kulturráđđi galgá ain bargat dan ovdii ahte ovddidit sámi kultuvrra ja sámi kultuvrralaš girjáivuođa”</span>. </p>
<p>Sámedikkis leat jahkásaččat gulahallančoahkkimat Norgga kulturráđiin gos lonohallat dieđuid áigeguovdilis áššiid birra. Sámediggi ovddida maiddái oainnuid áššiide mat guoskkahit sámi kultursuorggi. Erenoamážit leat guovddážis áššit mat gusket museadoibmii ja kulturárbbiide. Sámediggi oaidná ahte ovttasbargu Norgga kulturráđiin sáhtášii ain ovdánahttojuvvot. Dasa lassin lea kulturráđis gelbbolašvuohta máŋgga fágasuorggis, mii sáhtášii boahtit ávkin sámi dáidda- ja kultureallimii. Sámi ásahusat ja sámi kultureallin ohcá, ja oažžu juolludemiid Norgga kulturráđis.</p>
<p>Rájiidrasttideaddji kulturovttasbargu Sámi dáidda- ja kultureallimis lea maid rájiidrasttideaddji bealli, go sámit orrot njealji riikkas. Sámedikkis lea sajáiduvvon ovttasbargu Suoma, Ruoŧa ja Norgga sámedikkiiguin Sámi parlamentáralaš ráđi (SPR) bokte. Ráđđi gieđahallá áššiid mat gusket sámiide njealji riikkas dahje sámiide oktan álbmogin. Ruošša beale sámiin lea vuoigatvuohta čuovvut ráđi čoahkkimiid. SPR ovttasbargá earret eará evttohasaid ovddidit davviriikkaid ráđi girjjálašvuođabálkkašupmái.</p>
<p>Norgga sámedikkis leat, daid eará davviriikkaid sámedikkiid ektui, eambbo resurssat, maiddái dáiddaja kultursuorggis. Danne leat Norgga sámedikkis stuorát vejolašvuođat bargat sámi vuoigatvuođaid ovddas Davviriikkain. Ovttas Suoma ja Ruoŧa sámedikkiiguin lea ge danne deaŧalaš ahte Norgga sámedikkis lea diđolaš rolla áimmahuššat ollessámi álgoálbmotberoštumiid. Norgga sámediggi lea maid váldán ovddasvástádusa sámi kultuvrra ovddas olles Sámis. Dan leat mii dahkan earret eará ovttasbargošiehtadusa bokte Sámi dáiddárráđiin, mas leat miellahtut miehtá Sámi ja iežamet doarjaga bokte Arctic Winter Games lágidemiide, gosa Sápmi sádde oasseváldiid buot sámi guovlluin.</p>
<p>Sámedikkis lea maid ortnet mas sáhttá ohcat doarjaga riikkaidgaskasaš doaimmaide, mat galget leat mielde nanneme álgoálbmogiid kultuvrra ja servodateallima. Earret eará lea Riikkaidgaskasaš sámi filbmaguovddáš ožžon prošeaktadoarjaga dán ortnega bokte.</p>
<p>Interreg lea EU` prográmma ovddidit sosiála ja ekonomalaš integrašuvnna riikkarájiid rastá guovlluid ovttasbarggu bokte. Prográmma ásahuvvui nannen dihte ovttasbarggu ránnjáguovlluid gaskka, maid EU siskkáldas rájit ja ránnjáriikkaid rájiid sirrejit. Sápmi oasseprográmma ulbmil lea nannet sámi kultur- ja ealáhuseallima dan bokte ahte buoridit eavttuid viidát ja eambbo strukturerejuvvon ealáhusovttasbargui ja deattuhit oktasaš čovdosiid sámi kultuvrra erenoamáš beliid ovddideapmái.</p>
<p>Sámiin lea maid ovttasbargu ja kulturlonohallan eará álgoálbmogiiguin, sihke davviguovlluin ja riikkaidgaskasaččat muđui. Sámediggái lea deaŧalaš ahte bargojuvvo lágidit ođđa, ja nannet ovdalaš arenaid mat doibmet gávnnadanbáikin ja álbmogiidgaskasaš arenan dáiddáriidda, kulturbargiide, nuoraide ja muđui eará olbmuide davviguovlluin. Álgoálbmogiid dáidda ja kultuvra fertejit leat áŋgiruššansuorggit ja fertejit vuoruhuvvot iešguđetlágan prográmmain ja ruhtadanortnegiin, nu go Barentskult ja Norgga-Ruošša kulturovttasbargu. Álgoálbmogat fertejit beassat searvat dásseárvosaš bealálažžan iešguđetlágan ovttasbargoforumaide, ráđiide ja lávdegottiide.</p>
<p>Ráđđehusa davviguovlluid strategiijain leat álbmogiidgaskasaš ovttasbargu ja kultuvra deaŧalaš. 2009:s bođii <span type="quote" xml:lang="dan">”Mulighetenes landsdel – handlingsplan for kultur i Nordområdene”</span> (Vejolašvuođaid riikkaoassi – Davviguovlluid doaibmaplána). Doaibmaplána sisttisdoallá doaimmaid Davvi-Norgga kultureallimis, doaimmaid mat leat čadnon kulturovttasbargui Ruoššain ja doaimmaid čadnon earret eará riikkaidgaskasaš rádjerasttideaddji kulturovttasbargui. Sáme- ja álgoálbmotkultuvra leat lunddolaš bealit buot golmma dásis.</p>
<p>Norgga-Ruošša ovttasbarggus lea sáme-/álgoálbmotkultuvra okta viđa temásuorggis mat ledje deattuhuvvon kulturovttasbarggu prográmmas Ruoššain, áigodagas 2012-2012. Sámediggi lea ovddidan oainnuid ođđa golmma jagi prográmmii Norgga-Ruošša kultursoahpamuša hárrái. Iežamet cealkámušas leat mii earret eará dorjon dan oainnu ahte mánáid- ja nuoraidkultuvra ja álgoálbmotkultuvra leat deaŧalaš áššit Norgga-Ruošša ovttasbarggus, beroškeahttá prográmmaid ođastemiin. Sámediggi oaivvilda ahte álgoálbmogiid dáidda ja kultuvra ferte deattuhuvvot maiddái boahttevaš prográmmaáigodagas, ja ahte dát eandalii sáhtášii celkojuvvot eambbo konkrehta. Prográmmas 2010-2012 lea dát hábmejuvvon ná: <span type="quote">“Álgoálbmogiid dáidaga ja kultuvrra oktasaš arenat”</span>. Sámediggi oaivvilda maiddái ahte berre boahtit ovdan movt bealálaččat áigot lágidit dilálašvuođaid ovttasbargui álgoálbmotdáidaga ja -kultuvrra hárrái.</p>
<p>Lágat ja soahpamušat</p>
<p>Norgga stáhta lea geatnegahttán iežas lágidit dilálašvuođaid dasa ahte sámit sáhttet sihkkarastit ja ovddidit iežaset giela, kultuvrra ja servodateallima. Dát geatnegasvuođat leat nannejuvvon lágaid ja soahpamušaid bokte. Dat leat vuođđun min gulahallamii naššuvnnalaš, guovlulaš ja báikkálaš eiseválddiiguin ja eará beliiguin geaiguin mis lea ovttasdoaibma.</p>
<p>Vuođđolága § 100a čuodjá: <em type="italic">Lea stáhta eiseválddiid geatnegasvuohta láhčit diliid nu ahte sámi álbmotjoavku sáhttá seailluhit ja ovddidit iežas giela, kultuvrra ja servodateallima. </em>Dát mearrádus bođii Vuođđoláhkii 1988:s. Dat mearrádus mearkkaša ahte stáhta galgá leat veahkkin ovddideame positiiva ovdáneami earret eará kulturpolitihka bokte. </p>
<p><em type="italic">Sámelága (Láhka Sámedikki ja eará riektedilálašvuođaid birra, 1989) </em>ulbmil lea lágidit dilálašvuođaid dasa ahte sámi álbmotjoavku Norggas sáhttá sihkkarastit ja ovddidit iežas giela, kultuvrra ja servodateallima. </p>
<p><em type="italic">Kulturlága (2007) </em>ulbmil lea čielggasmahttit almmolaš eiseválddiid ovddasvástádusa lágidit dilálašvuođaid ja ovddidit máŋggabealat kulturfálaldagaid, nu ahte buohkain galgá leat vejolašvuohta searvat kulturdoaimmaide ja vásihit girjás kultureallima. 3. §:s daddjo ahte stáhta galgá ovddidit ja lágidit dilálašvuođaid viiddis kulturfálaldagaide miehtá riikka rievttálaš, ekonomalaš, organisatuvrralaš, dieđiheaddji ja eará heivvolaš váikkuhangaskaomiid ja doaimmaid bokte. Stáhta galgá hábmet váikkuhangaskaomiid ja čađahit doaimmaid mat ovddidit ja suodjalit máŋggabealat kulturovdanbuktimiid riikkaidgaskasaš vuoigatvuođaid ja geatnegasvuođaid olis. </p>
<p><em type="italic">ON` julggaštus álgoálbmogiid vuoigatvuođaid birra, </em>man ON` váldočoahkkin mearridii 2007:s, mielddisbuktá álgoálbmogiid olmmošvuoigatvuođaid ja vuođđofriddjavuođaid doahttaleami. Julggaštus čielgasit dohkkeha álgoálbmogiid iešmearridanvuoigatvuođa, dás maiddái sámi álbmoga rievtti friddja mearridit iežas ekonomalaš, sosiála ja kultuvrralaš ovdáneami. Dát vuoigatvuohta sisttisdoallá maiddái rievtti friddja mearridit iežas politihkalaš sajádaga. Álgoálbmogiin lea maiddái riekti iežaset kulturárbái ja geavahit ja sirdit máhtu mii lea čadnon historjái, gillii ja máhttovuogádagaide. Dát boahtá čielgasepmosit ovdan álgoálbmotjulggaštusa artihkkaliin 11, 12, 13 ja 31. Álgoálbmogiin lea riekti čalmmustahttit, doaimmahit, ovddidit ja oahppat iežaset kultuvrra ja árbevieruid birra. </p>
<p><em type="italic">ILO-soahpamuš nr. 169 (ILO 169) álgoálbmogiid ja čearddalaš álbmogiid birra iešheanalaš stáhtain </em>guoská maiddái álgoálbmogiid kultuvrii ja álgoálbmogiid ásahusaide. 2. artihkkalis boahtá earret eará ovdan ahte ráđđehusas lea ovddasvástádus ovddidit ovttastuvvon ja systemáhtalaš doaimmaid suodjalan várás álgoálbmogiid vuoigatvuođaid, ja dáhkidit ahte sin integritehta doahttaluvvo. Guoskevaš álgoálbmot galgá searvat dien bargui. Diekkár doaimmaid gaskkas galget leat váikkuhandoaimmat mat duddjojit guoskevaš álbmogiid sosiála, ekonomalaš ja kultuvrralaš vuoigatvuođaid dievas duohtandahkama, doahttalettiin sin sosiála ja kultuvrralaš identitehta, dábiid, árbevieruid ja ásahusaid. 4. artihkkalis nannejuvvo ahte galget čađahuvvot erenoamáš doaimmat sihkkarastit guoskevaš álbmogiid ásahusaid. ILO 169 7. artihkkalis čuovvu ahte maiddái álgoálbmogiin lea riekti mearridit iežaset vuoruhemiid ovdánahttinproseassaide dan muddui go dat earret eará maiddái gusket sin ásahusaide, ja dan muddui go lea vejolaš, gozihit iežaset ekonomalaš, sosiála ja kultuvrralaš ovdáneami. Dán artihkkala ferte maiddái geahččat 6. artihkkala vuođul, mii geatnegahttá ráđđehusa konsulteret álgoálbmoga go lea áigumuš ásahit láhkamearrádusaid dahje hálddahuslaš mearrádusaid main lea mearkkašupmi sidjiide. </p>
<p><em type="italic">ON-soahpamušas 1966 siviila ja politihkalaš vuoigatvuođaid birra </em>27. artihkkalis daddjo ahte stáhtain gos gávdnojit čearddalaš, oskkoldatlaš dahje gielalaš unnitlogut, ii galgga sis geat gullet daidda, rivvejuvvot vuoigatvuohta, ovttas eará miellahtuiguin iežas joavkkus, doaimmahit iežaset kultuvrra, dovddastit iežaset oskku ja čađahit oskkudoaimmaid, dahje geavahit iežaset giela. </p>
<p>Norga lea 1991:s vuolláičállán <em type="italic">ON-soahpamuša mánáid vuoigatvuođaid birra, Mánáidkonvenšuvnna </em>. Mánáidkonvenšuvdna siskkilduvvui olmmošvuoigatvuođalága bokte 2003:s ja nappo manná dat ovdalii Norgga lágaid. 30. artihkal čujuha njuolga unnitloguid ja álgoálbmogiid mánáide: <span type="quote">“Stáhtain gos gávdnojit čearddalaš, oskkoldat-, dahje gielalaš unnitlogut dahje olbmot geat gullet álgoálbmogii, ii galgga mánás mii gullá unnitlohkui dahje álgoálbmogii, hehttejuvvot su vuoigatvuohta ovttas earáiguin geat gullet su jovkui, eallit iežas kultuvrra mielde, dovddastit iežas oskku ja doaimmahit iežas kultuvrra dahje geavahit iežas giela. Mánáidkonvenšuvnna 30. artihkal addá sámi mánáide oktagaslaš vuoigatvuođa bisuhit iežaset kultuvrra ja iežaset kultuvrralaš identitehta. Mánáidkonvenšuvnna artihkal 17 d) čujuha maiddái álgoálbmotmánáide, go doppe daddjojuvvo ahte stáhta galgá: “ávžžuhit mediahivvodaga erenoamážit váldit vuhtii daid mánáid gielalaš dárbbuid geat gullet unnitlohkui dahje álgoálbmogii”</span>. </p>
<p><em type="italic">UNESCO-soahpamuš vuoiŋŋalaš kulturárbbi birra 2003, </em>lea ráhkaduvvon dainna ulbmiliin ahte sihkkarastit ja lasihit diđolašvuođa vuoiŋŋalaš kulturárbbi mearkkašumi ja dan árvvus atnima hárrái. Norga vuolláičálii soahpamuša 2007:s. Soahpamuša ulbmil lea suodjalit vuoiŋŋalaš kulturalbmanahttimiid, ja dan bokte čalmmustahttit ja sihkkarastit guoskevaš servodagaid, joavkkuid ja ovttaskas olbmuid kultuvrra ja dan árvvus atnima. St.prp. 73 (2005-2006) <em type="italic">Om samtykke til ratifikasjon av UNESCOs konvensjon om vern av den immaterielle kulturarven </em>( <em type="italic">Mieđiheami birra vuolláičállit UNESCO konvenšuvnna vuoiŋŋalaš kulturárbbi suodjaleami hárrái </em>) deattuhii ahte lea stuorit dárbu suodjalit Norgga sámi álgoálbmoga ja naššuvnnalaš unnitloguid vuoiŋŋalaš kulturárbbi, ja ahte erenoamážit lea deaŧalaš deattuhit álgoálbmogiid ja naššuvnnalaš unnitloguid Norggas, go árvvoštallojuvvo deavdá go Norga soahpamuša gáibádusaid. </p>
<p>Norgga kulturráđđi lea Kulturdepartemeanttas ožžon gohččuma dievasmahttit UNESCOsoahpamuša vuoiŋŋalaš kulturárbbi suodjaleami hárrái, ja ášši lea leamaš ságas Sámedikki ja Norgga kulturráđi čoahkkimis. Sámediggi lea deattuhan ahte easkka ásahuvvon ráđđeaddi fágalávdegottis, mii galgá Norggas bargat vuoiŋŋalaš kulturárbbi evttohemiin Unesco golmma riikkaidgaskasaš listui, ferte leat gelbbolašvuohta álgoálbmogiid/sámiid ja naššuvnnalaš unnitloguid vuoiŋŋalaš kulturárbbi dáfus. Sámediggi lea nammadan ovtta lahtu fágalávdegoddái. Sámediggi áigu čuovvolit ságastallama ja ovttasbarggu Norgga kulturráđiin ja Kulturdepartemeanttain soahpamuša dievasmahttima hárrái.</p>
<p>Sámi dáidda ja kultureallin</p>
<p>Sámediggeráđđi lea válljen ahte dán dieđáhusa proseassas ii ovddit čielggadusa kultuvrra birra. Dán teakstaoasis áigut danne oanehaččat čilget dálá dili sámi dáidda- ja kultursuorggis. Čilgehusa vuođđun lea Sámedikki kultursuorggi bušeahtta.20022003200420052006200720082009201020112012</p>
<p><em type="bold">Juolludeamit Kulturdep.:s Sámediggái </em>29 10030 24431 73432 61344 24347 90553 54361 99365 35367 37970 379- lassáneapmi jagis1 1441 49087911 6303 6625 6388 4503 3602 0263 000- lassáneapmi jagis, % <em type="bold">3,9 %4,9 %2,80 %35,70 %8,30 %11,80 %15,80 %5,40 %3,10 %4,45 % </em></p>
<p><em type="bold">Juolludeamit Sámedikkis kultuvrii </em>18 20538 56940 02841 97344 41053 62464 78572 59777 00783 24594 587- lassáneapmi jagis20 3641 4591 9452 4379 21411 1617 8124 4106 23811 342- lassáneapmi jagis, % <em type="bold">111,9 %3,8 %4,9 %5,8 %20,7 %20,8 %12,1 %6,1 %8,1 %13,6 % </em></p>
<p>Tabealla čájeha Kulturdepartemeantta juolludeami Sámediggái (bajimus ráidu) ja juolludemiid Sámedikkis kulturdoaimmaide oktiibuot Sámedikki bušeahta bokte. Tabealla čájeha guokte beali; nubbi ahte juolludeamit Kulturdepartemeanttas Sámediggái eai vástit dan juolludeapmái maid Sámediggi addái kultuvrii, ja nubbi ahte Sámedikki bušeahtas leat ollu jagiid leamaš stuora lassáneamit.</p>
<p>Sámi kulturviesut ja kulturgaskkustanásahusat</p>
<p>Sámediggi addá jahkásaččat sámedikki bušeahta bokte njuolggodoarjagiid sámi kulturviesuide ja kulturgaskkustanásahusaide. Doarjja galgá leat veahkkin kulturgaskkustanásahusaide mat čalmmustahttet sámi kultureallima ja doibmet sámi kultuvrra ovddideami arenan.</p>
<p>Dáid kulturviesuin ja kulturgaskkustanásahusain leat oalle iešguđetlágan doaimmat. Dat boahtá muhtin muddui das go daid ásaheamis lea iešguđetlágan duogáš ja muhtin muddui leat iešguđetlágan ekonomalaš rámmaeavttut. Lea datte maiddái nu ahte ásahusain leat leamaš iešguđetlágan návccat ovdánahttit iežaset doaimma ja barggu. Muhtin ásahusat leat leamaš gievrrat ovdánit ja leat doaibman <span type="quote">“čuovgadoardnan”</span> iežaset báikkálaš servodagain, go fas eará ásahusain lea unnit doaibma, mii fas dagaha unnit ovdáneami ja stuorruma. Go leat dien meari stuora erohusat sámi kulturásahusaid gaskka, de lea lunddolaš ahte fertejit čađahuvvot iešguđetlágan doaibmabijut vai ásahusat ovdánit dohkálaččat.</p>
<p>Sámediggi dáhttu doalahit ja ovddidit doaimmaid sámi kulturviesuin, sihke čielga politihka ja jahkásaš ruhtajuolludemiid bokte. Ásahusain aldiineaset lea almmotge sierra ovddasvástádus doalahit ja ovdánahttit iežaset ásahussan, ja háhkat buori ovttasbarggu iešguđetlágan bealálaččaiguin. Danne sámediggi bidjá čielga eavttuid buot ásahusaid doibmii mat ožžot njuolggodoarjaga sámedikki bušeahta bokte.</p>
<p>Sámediggi lea 2013:s ásahan ođđa ortnega iežamet bušeahtas, man leat gohčodan dáidaga ja kulturgaskkusteami arenat, ja masa gullet prošeavttat, stipeanddat ja doaibmabijut. Sámi kulturviesut ja kulturgaskkustanásahusat mat eai oaččo njuolggodoarjaga sámedikki bokte, sáhttet dán ortnegis ohcat doarjaga.</p>
<p>Ásahusdieđáhusa (2008) čuovvoleapmin leat mii čuovvolan ollu vuoruhuvvon doaimmaid. Dat leat máŋgga sámi kulturviesu ođđasis organiseren, namalassii nuppástuhttin vuođđudussan ja oasussearvin, stivralahtuid nammadanváldi ásahusain maidda Sámediggi addá njuolggodoarjaga, ja vuođđudusaid njuolggadusrievdadeapmi. Dát doaimmat leat oassin sámi ásahusaid ovdánahttimis, ja daid deaŧalašvuođa deattuheapmi sámi demokratiija nannemis ja ovdánahttimis.</p>
<p>Sámi festiválat</p>
<p>Sámediggi addá jahkásaččat sámedikki bušeahta bokte njuolggodoarjagiid sámi festiválaide. Doarjja galgá leat mielde nanneme sámi festiválaid mat čalmmustahttet, gaskkustit ja ovdánahttet sámi kultuvrra.</p>
<p>Sámediggi bargá dan ovdii ahte sámi festiválat galget bisuhuvvot ja ovdánit deaŧalaš sámi ja eará álgoálbmogiid dáidda- ja kulturarenan, ja ahte dat galget leat jahkásaš doalut mat geasuhit gehččiid, artisttaid ja kulturgaskkusteddjiid Sámis ja eará álgoálbmotservodagain.</p>
<p>Sámi festiválat leat hui deaŧalaččat sámi servodahkii. Dain lea sihke čálgoekonomalaš ja márkanekonomalaš árvu. Festiválain lea kultuvrralaš árvu, gielalaš árvu, dat huksejit identitehta ja ásahit bargosajiid, buktet gálvojođu ja muđui ávkki servodahkii. Dat leat maiddái sámiid, iešguđet buolvvaid ja iešguđet álbmogiid gávnnadanbáikkit.</p>
<p>Kultuvrralaš fálaldagat servodagas oppalaččat mannet dan guvlui ahte festiválaid lohku sakka lassána. Eambbo fálaldatberoštupmi kultureallimis geasuha buotlágan servodatlahtuid ja lasiha vuordámušaid festiválaid kvalitehta ja sisdoalu hárrái. Sámi festiválat atnet dárbbašlažžan čuovvut dien ovdáneami, mii fas eaktuda oadjebas birgenvuođu ja bissovašvuođa, sihke ekonomalaš ja olmmošlaš resurssaid dáfus.</p>
<p>Teáhter ja lávdedáidda</p>
<p>Sámediggi addá jahkásaččat sámedikki bušeahta bokte njuolggodoarjagiid guovtti sámi teáhterii, Beaivváš Sámi Našunálateáhterii ja Åajelsaemien Teaterii. Doarjja galgá leat mielde ovdánahttime dieid sajáiduvvan sámi teáhteriid dáiddalaččat, ja leat veahkkin dasa ahte dat sáhttet buvttadit alla dási lávdedáidaga ja mátkkoštit lávdedáidagiin, nu ahte doibmet kulturvásiheami ja kulturgaskkusteami arenan, ja báikin gos sámegiella geavahuvvo ja čalmmustahttojuvvo.</p>
<p>Sámi servodagain lea teáhter čájehuvvon ođđaáigásaš lávddis oalle nuorra dáiddavuohki. Sámi lávdedáidda ja teáhterdoaibma lea deaŧalaš sámi dáidaga, kultuvrra, giela ja identitehta vásiheapmái, čalmmustahttimii ja gaskkusteapmái. Teáhter lea dáiddavuohki masa servet máŋggalágan dáiddárat: neavttárat, dánsejeaddjit, rešissevrat, dramatihkkárat, hábmejeaddjit, musihkkarat, scenográfat ja nu ain.</p>
<p>Sámediggi bargá dan ovdii ahte sámi teáhterdoaibma bisuhuvvo ja ovdána, sihke sajáiduvvan sámi teáhterat ja astoáiggeteáhterdoaibma. Mánáid ja nuoraid teáhterdoaibma lea vuoruhuvvon suorgi.</p>
<p>Sámediggi bargá ovttas Beaivváš Sámi Našunálateáhteriin oažžut ođđa teáhtervistti sámi našunálateáhterii. Sámediggi lea addán Statsbyggii bargun plánet ođđa vistti. Prográmmabargu oktan latnja- ja doaibmaprográmmain lea juo gárvvis, ja leat čađahuvvon konsultašuvnnat Kulturdepartemeanttain ođđa sámi kulturviesuid viessoláigoruhtadeami hárrái. Prošeavtta viidáset čađaheapmi dahkkojuvvo viessoláigoruhtadeami ortnega vuogádaga mielde.</p>
<p>Girjjálašvuohta</p>
<p>Sámediggi juolluda jahkásaččat doarjaga girjjálašvuođa almmuhemiide ohcanvuđot ortnega bokte. Doarjjaortnega ulbmiljoavkun leat leamaš sámi girjjálašvuođa lohkkit. Hui oallugat ohcet doarjaga girjjálašvuođa almmuhemiide, ja lohku lassána jagis jahkái. Sámediggi lea maŋemus jagiid vuoruhan mánáid ja nuoraid go juolluda ruđa girjjálašvuhtii. Dát guoská erenoamážit sámi čáppagirjjálašvuhtii, jorgaluvvon čáppagirjjálašvuhtii ja jietnagirjjiide. Movttiidahttin dihte mánáid ja nuoraid lohkat eambbo ja vai dan golmma sámegillii almmuhuvvojit eambbo, de lea Sámediggi válljen erenoamážit ovddidit girjjálašvuođa mánáide ja nuoraide.</p>
<p>Sámi dáidda- ja kulturbirrasat leat moaitán girjjálašvuođa- ja musihkkaohcamiid árvvoštallama. Dáiddáriid gáibádus lea ahte ferte earuhit politihka ja fága. Dáidda- ja kulturfágalaš árvvoštallan galgá leat vuođđun go ohccojuvvon prošeavttat árvvoštallojuvvojit.</p>
<p>Sámediggi lea dadjat áidna mii doarju sámegiel girjjálašvuođa almmuheami. Dat lea hástalussan go lea sáhka addimis sámi girječálliide dohkálaš rámmaeavttuid. Ođđa girjjálaš albmanahttinvuogit, nu mo áppát ja e-girjjit, addet vel stuorit hástalusaid daid ekonomalaš rámmaeavttuid hárrái maid Sámediggi hálddaša.</p>
<p>Musihkka</p>
<p>Sámediggi juolluda jahkásaččat doarjaga musihkkaalmmuhemiide ohcanvuđot ortnega bokte. Lea maiddái juolluduvvon doarjja musihkka-video ráhkadeapmái ja turné-doibmii. Bohtet hui ollu ohcamat. Sámediggi vuoruha jahkásaččat bušeahta bokte guđet doaimmat galget oažžut doarjaga, ja vuoruheamit sáhttet rievdat jagis jahkái.</p>
<p>Sámediggi lea maŋemus jagiid vuoruhan nuorra sámi musihkkáriid ovddideami. Erenoamážit leat dorjon nuorra musihkkáriid stuorit márkaniid guvlui, ámmátdási ja márkanfievrredeami dáfus. Sámi musihkka ođasmuvvá ja ovdána seamma ládje go musihkka muđui servodagas, mii fas lea boktán eambbo beroštumi ja bivnnutvuođa.</p>
<p>Árbevirolaš sámi juoigan ii leat vuoruhuvvon 2010 rájes. Vai leat sáhttán doarjut nuorra musihkkáriid ja mánáid ja nuoraid musihka, de lea árbevirolaš juoigan biddjon maŋŋelii, ja dat lea dahkkojuvvon ekonomalaš rámmaeavttuid geažil. Nu go girjjálašvuođadoarjagiid dáfus, de leat maiddái musihkkabirrasat moaitán váilevaš einnosteami vuoruhemiid dáfus.</p>
<p>Visuála dáidda</p>
<p>Sámediggi doarju sámi dáidaga dáiddáršiehtadusa bokte. Álggu rájes juo lea sámi dálá áigge dáidaga ja dáiddaduoji sisaoastima ortnet leamaš oassin šiehtadusas. Ulbmilin šiehtadusain lea čalmmustahttit sámi dáidaga. Dáidda galgá čohkkejuvvot boahttevaš sámi dáiddamuseii.</p>
<p>Sámediggi lea addán gulaskuddancealkámuša Stuoradiggedieđáhussii nr. 23 (2011-2012) mii lea visuála dáidaga birra. Stuoradiggedieđáhusas čielggada Kulturdepartemeanta sámi dáidaga ja ovddida departemeantta árvvoštallamiid. Departemeanta árvvoštallá earret eará ahte: <span type="quote">“Guovddáš eiseválddit galget vuhtii váldit sámi beali ollislaš kulturpolitihkas, mii galgá speadjalastit kultuvrralaš girjáivuođa mii lea Norggas. Buohkat geat orrot riikkas, galget beassat oahpásmuvvat ja dovddiidit sámi dáidaga ja kultuvrra. Suorggi nannemis ja viiddideamis lea maiddái positiiva váikkuhus sámi dáiddáriid ja sámi ásahusaid guovdu”</span>.</p>
<p>Norgga kulturráđđi definere otná visuála dáiddasuorggi iežas strategiijaplánas 2011--2014, čuovvovaš vugiin: “ <em type="italic">Otná dáiddasuorgái gullá njuhttojuvvon govva, fotografiija, sárggus, grafihkka, skulptuvra, video/filbma/dokumentára, installašuvnnat, báikái gullevaš ja relašuvdnavuđot ovdanbuktimat, jietnadáidda, performance, neahttadáidda, streetart, grafitti, govvaráiddut, artists` books, olggu ja almmolaš lanjaid geavaheapmi jna. Dáidda sáhttá leat diŋga, muhto seamma bures maiddái dahku, dáhpáhus ja dilálašvuohta. Dáiddasuorgái gullet maiddái dat deaŧalaš rollat maid digaštallan ja máhttobuvttadeapmi ovddastit, sihke olbmo iežas dáiddavuohkin, muhto maiddái semináraid ja almmuhemiid hámis.” </em></p>
<p>Duodji lea guhkes ja nanu árbevierru sámi dáiddabirrasiin. Duodjái gullet buotlágan ráhkadeaddji doaimmat nugo dipmaduodji, ámmátduodji, dáiddaduodji, garraduodji ja smávvaindustriija man vuođđun lea sámi kultuvra ja árbevierru. Odne earuhuvvo dáidda ja duodji, mas dáidda fátmmasta friddjahutkkálaš dáiddaduoji, ja duodjin ges adnojuvvo ráhkadeapmi man vuođđun lea sámi árbevierru.</p>
<p>Filbma</p>
<p>Sámedikkis lea ohcanvuđot ortnet mas vuoruhuvvojit doarjagat sámi filbma- ja mediafálaldagaide ja dokumentáraid buvttadeapmái sámi dilálašvuođaid birra.</p>
<p>Sámediggi addá njuolggodoarjaga Internašunála Sámi filbmaguovddážii AS (ISF) Guovdageainnus. Guovddáš ásahuvvui 2007:s ja dan áidna eaiggát lea Guovdageainnu suohkan.</p>
<p>Guovddážis lea riikkaidgaskasaš stáhtus, vaikko stáhtadoarjja addojuvvo ge poastta 73 (guovlulaš filbmaguovddážat) bokte. ISF hástalus lea váilevaš doaibmaruhtadeapmi. Sámediggi lea lohkan iežas mielas searvat filbmaguovddáža eaiggádin. Filbmaguovddáš háliida ahte eambbo almmolaš bealit Norggas, Ruoŧas ja Suomas berrejit searvat eaiggádin. Dat dagahivččii ahte guovddáš sáhtášii ohcat našuvnnalaš ruhtadeami diein riikkain, mii sáhtášii lasihit sámi filmmaid buvttadeami. Doaimmat ISF olis leat sakka lassánan, ja ođđa prošeavttat ja taleanttat leat ilbman mearkkašahtti láhkái. Dat ovttasbarget dasa lassin filbmabirrasiiguin Norggas, Ruoŧas Suomas ja Ruoššas. 2011:s ja 2012:s almmuhii ISF doarjagiid sámi filmmaid ovdánahttimii ja buvttadeapmái.</p>
<p>Sámi filbma lea sihke deaŧalaš kulturfálaldat ja gielladoaibma. Sámediggi lea danne bušeahta ohcanvuđot doarjagiid bokte sámegieldoaimmaide vuoruhan sámi mánáid- ja nuoraidfilmmaid dubbema. Dán ášši leat mii maiddái ovddidan ráđđehussii.</p>
<p>Museat</p>
<p>Sámediggi addá njuolggodoarjaga guđa konsoliderejuvvon sámi museii. Ulbmil dáinna ortnegiin lea seailluhit, hálddašit ja gaskkustit sámi kulturhistorjjá báikkálaš servodagain. Sámi museat doaimmahit iežaset museadoaimmaid museafágalaš prinsihpaid, našuvnnalaš mihttomeriid ja Sámedikki njuolggadusaid mielde. Sámi museadoaibma lea deaŧalaš ásahussan sámi servodagain, mas sámi museain lea guovddáš sajádat sámi demokratiija čađaheamis, vaikko stáhta ii leat ge daidda láhčán nu buriid rámmaeavttuid. Sámi museat ieža ja Sámediggi háliidit ovddidit sámi museaid ain dobbelii, muhto das leat ollu hástalusat. Leat sihke museafágalaš hástalusat, ja maiddái hástalusat dan hárrái ahte lea dárbbašlaš viiddidit ja hukset ođđa museavisttiid.</p>
<p>Lea ráhkaduvvon čielggadus Bååstede – sámi kulturárbbi máhcaheapmi, man maiddái guoskevaš bealit, Kulturhistorjjálaš musea, Norgga álbmotmusea ja Sámediggi, leat mearridan. Mearrádusas daddjo ahte sámi kulturhistorjjálaš dávvirat mat dál leat Norgga álbmotmuseas, galget máhcahuvvot sámi museaide. Diet proseassa lea áigeáddjái ja divrras, ja dasa ferte gávdnot ruhtadeapmi.</p>
<p>Sámi museadoaibma ii ovddiduvvo dán dieđáhusas, muhto gieđahallojuvvo sierra museapolitihkalaš čielggadusas.</p>
<p xml:lang="smj">Girjerádjosat</p>
<p>Sámediggi addá njuolggodoarjaga ovcci girjebussii. Dasa lassin addit mii investerendoarjaga ođđa bussiid oastimii. Mis lea maiddái iežamet girjerájus sámediggeviesus Kárášjogas.</p>
<p>Sámedikki váldomihttu sámi girjerájusbálvalusain lea ahte olles sámi álbmot galgá oažžut dohkálaš girjerájusfálaldaga. Sámis ásset olbmot bieđgguid. Sámedikki girjerájus ja sámi girjebusset leat deaŧalaččat dasa ahte lágidit girjerájusfálaldaga álbmogii. Sámedikki girjerájus galgá leat sámi girjjálašvuođa ja girjerájusbálvalusa gelbbolašvuođaguovddáš, ja dat galgá leat hálddašangirjerájus Sámedikki politihkkáriidda ja bargiide.</p>
<p>Girjerájus ja girjebusset eai gieđahallojuvvo dán dieđáhusas. Boahttevaš čielggadusas girjerádjosiid birra guorahallat mii áššesuorggi dárkileappot.</p>
<p>Valáštallan</p>
<p>Sámediggi addá jahkásaččat sámedikki bušeahta bokte njuolggodoarjagiid sámi valáštallanorganisašuvnnaide. Ulbmil dáinna ortnegiin lea bisuhit fysalaš doaimmaide arenaid ja arenaid gos sámi mánát ja nuorat besset vásihit oktavuođa, mat leat identitehta huksejeaddjit.</p>
<p>Njuolggodoarjja Sámedikkis manná organisašuvnnaid jođiheapmái ja doibmii. Dasa lassin lea Sápmi, Sámi Valáštallanlihtu (SVL) bokte 2004 rájes juohke nuppi jagi searvan guossin Arctic Winter Games lágideamis. Joavkkus mii lea mátkkoštan Canadai/Alaskai, leat mielde leamaš sihke valáštallit ja kulturovddasteaddjit. Sápmi lea gilvvuide sádden nieida- ja bárdnečuigiid ja spábbačiekčamii ges juniornieiddaid.</p>
<p>Sámediggi lea jahkásaččat 2005 rájes ožžon speallanruđaid bokte juolludeami Kulturdepartemeanttas. Dát ruđat galget juolludaneavttuid mielde mannat bisuhit ja ovdánahttit erenoamáš sámi valáštallandoaimmaid, ja erenoamážit doaimmaid mánáid ja nuoraid váste. Doarjja máksojuvvo Sámediggái, ja dat lea buot jagiid áigodagas 2005-2011 máksán dan viidáseappot SVL-N:ii.</p>
<p>Eaktodáhtolaš searvvit ja ovttastusat</p>
<p>Eaktodáhtolašvuođas lea sihke servodatlaš ja ekonomalaš mearkkašupmi. Eaktodáhtolaš organisašuvnnat leat guovddáš doaimmaheaddjit máŋgga servodatsuorggis iežaset barggu bokte, maiddái go lágidit vejolašvuođaid aktiivvalaččat searvat, ja dan sosiála oktavuođa bokte man dat ovddastit. Dain leat ollu rollat servodagas, go dat leat gávnnadansajit, oahppansajit, kulturgaskkusteaddjit, iešguđetlágan bálvalusaid buvttadeaddjit, doaibmaguovddážat, vuolggaheaddjit ja dieđusge maiddái váikkuhangaskaoamit ja <span type="quote">“bearráigeahččit”</span>. Danne lea almmolašvuođa ja eaktodáhtolašvuođa ovttasdoaibma hirbmat deaŧalaš, maiddái kultursuorggi ovddideamis.</p>
<p>Brutto nationálabuktaga ektui dagai eaktodáhtolaš organisašuvnnaid árvoháhkan, oktan eaktodáhtolaš bargguin, 3,9 % jagis 2010. Bargu man eaktodáhtolaš olbmot doaimmahit, lea meroštallojuvvon dahkat 60 miljárdda kruvnno. Seammás diehtit ahte dien doaimma ii sáhte ruđain mihtidit, go olbmot skeŋkejit iežaset áiggi. Stuora rievdamat politihkas maŋemus jagiid váikkuhit eaktodáhtolaš servviid dietnasiidda, ovdamearkka dihte speallanautomáhtaid gieldin ja buhtadusortnet mii dan sadjái bođii, rásseruohtasoassi ja lassiárvodivada buhtadusortnet 2010 rájes. Eaktodáhtolaš doaibma vásiha stuora rievdamiid, sihke viidodaga, hámi ja sisdoalu dáfus, oppalaš servodatproseassaid olis. Go olbmuid searvan kulturfálaldagaide rievdá, organisašuvdnavuogit ja demográfalaš bealit rivdet jna., de dat váikkuha eaktodáhtolaš doaimma ja movtta searvat eaktodáhtolaš bargui. Smávva servodagain lihkostuvvet buorebut oažžut stuorit osiid álbmogis searvat eaktodáhtolaš bargui.</p>
<p>Maiddái sámi oktavuođas lea eaktodáhtolašvuođas stuora mearkkašupmi kulturdoibmii. Ollu sámi ásahusat eai livčče áigái boahtán eaktodáhtolaš báikkálaš álggaheddjiid ja olbmuid haga. Eaktodáhtolaš ásahusain lea maiddái mearkkašupmi iešguđetlágan valáštallan-, dáidda- ja kulturorganisašuvnnaide, muhto maiddái nuvttábarggu ja eaktodáhtolašvuođa bokte iešguđetlágan kulturlágidemiin. Eaktodáhtolašvuođa bokte ásahuvvojit deaŧalaš gávnnadansajit, erenoamážit mánáide ja nuoraide. Sámi organisašuvdnadoaimmas lea rádjerasttideapmi maiddái mearkkašahtti.</p>
<p>Sámediggi juolluda doaibmadoarjaga iešguđetlágan kulturorganisašuvnnaide, ja juolluda ohcama vuođul doarjaga iešguđetlágan doaluide maid eaktodáhtolaš kulturbealálaččat lágidit.</p>
<p>Dál lea digaštallan eaktodáhtolašvuođa ja profešonaliserema birra eaktodáhtolašvuođas, maiddái dáidda- ja kultureallima dáfus. Lea earret eará váttis oažžut olbmuid eaktodáhtolaččat váldit ovddasvástádusa organisašuvdnadoaimmaid dáfus, ja de fertejit bálkáhit olbmuid dasa. Máŋggat doarjjaohccit muitalit ahte lea šaddan váddáseabbo oažžut olbmuid bargat nuvttá, ja danne dárbbašit sii ruđa bálkáhit/buhtadit olbmuid bargat. Sámi festiválat leat buori muddui vuođđuduvvon eaktodáhtolašvuođa ala, go servodaga rievdan dien dáfus ii vuos leat ollen dohko.</p>
<p>Mihttun lea ahte sámi eaktodáhtolaš kultureallimis galget leat buorit rámmaeavttut vai sáhttet ovdánit ja hutkat ođđa ja gelddolaš doaimmaid, mat addet movtta searvat dakkár bargui, ja mii dahká dan geasuheaddjin gilvvus eará fálaldagaiguin.</p>
<p xml:lang="smj">Media</p>
<p>Sámedikki mihttomearri mediapolitihkain leat máŋggabealat sámi mediat mat čalmmustahttet sámi giela, kultuvrra ja servodateallima. Mediat galget ieža fállat arenaid gos sámegielas, sámi kultuvrras ja servodateallimis lea sorjjasmeahttun jietna, ja mii lea identitehta huksejeaddji. Sámediggi juolluda iežas bušeahta bokte doarjagiid iešguđetlágan almmuhemiide ja NuorajTV:ii, mii lea neahtta-tv julevsámegillii ja man julevsámi nuorat doaimmahit.</p>
<p>Sámedikkis ii leat hálddašanovddasvástádus sámi mediapolitihkas. Mediabearráigeahčču hálddaša stáhtadoarjaga sámi aviissaide. Gulahallamis ráđđehusain fertet mii čielgasit ovdanbuktit maid mii atnit váilevažžan sin sámi mediapolitihkas. Lassin ráđđehusa sámi mediapolitihkkii juolluda Sámediggi doaibmadoarjagiid sámi almmuhemiide ja NuorajTV prošektii.</p>
<p>Girjjis <span type="quote">”Sámi logut muitalit 3”</span> čujuhuvvo ahte sámi mediaid ovdáneapmi lea leamaš guovddážis bealušteame ja ovddideame sámi kultuvrra. Sámi bealis lea iežaset mediaid ásaheapmái biddjojuvvon stuora fuomášupmi, ja barggu boađusin lea ahte mis odne leat beaivválaš sámegielfálaldagat radio, tv, aviissaid ja Interneahta bokte.</p>
<p>NRK Sápmi lea nannen iežas sajádaga sámi álbmoga guovdu, go lea dat media mas olbmot válljejit gullat sámi áššiid birra. Go sáddenáiggit leat lassánan ođđasiidda, mánáid-tv:ii ja magasiidnaprográmmaide, de lea das viidámus fálaldat sámi álbmogii. NRK ja Sámediggi leaba ságastallan bargat sierra tv-kanála ásaheami ovdii, mii lea ge NRK Sápmi mihttomearri.</p>
<p>Leat ain hástalusat mediafálaldagaid dáfus mat bures áimmahušaše julev- ja lullisámi giellaguovlluid, ja mat attáše julev- ja lullisámiide dohkálaš ja dásseárvosaš mediafálaldaga. Mediafálaldat lullisámegillii lea okta ášši ovttasbargošiehtadusas lullisámi guovllu dáfus. Sámediggeráđđi dáhttu oažžut áigái kártema čielggadan dihte mediafálaldaga lullisámiide ja lullisámegillii. NuorajTV bargá viiddidit seamma fálaldaga nuoraide lullisámi guovllus. Girjjis <span type="quote">“Sámi logut muitalit 3”</span> gávnnahuvvo ahte orru leame nu ahte sámit olggobealde Finnmárkku eai geavat sámi mediaid seamma aktiivvalaččat go sápmelaččat Finnmárkkus. Dát dáidá boahtit das go eanas oassi mediafálaldagas lea davvisámegillii.</p>
<p>Sosiála mediaid ja interneahta geavaheapmi lea ovdáneame nuoraid gaskkas. Sii álkit heivehit iežaset digitála ođasmuvvamiidda, ja dasa lea earret eará NuorajTV buorre ovdamearka.</p>
<p>Eai leat čađahuvvon viiddis iskkadeamit sámi mediaid birra Skogerbø raportta rájes, <span type="quote" xml:lang="nob">”Samiske medier. Innhold, bruk og rammevilkår”</span> (2000) (Sámi mediat. Sisdoallu, geavaheapmi ja rámmaeavttut, 2000). Sámediggi lei diŋgon dien raportta.</p>
<p>Artihkal sámi mediaid birra girjjis <span type="quote">“Sámi logut muitalit 3”</span> rávve ahte čađahuvvo ođđa iskkadeapmi sámi mediaid birra. Dat lea erenoamáš deaŧalaš iskan dihte man muddui sámiide olggobealde eanemus guovddáš sámi guovlluid lea dohkálaš mediafálaldat, ja erenoamážit olggobealde Sis-Finnmárkku. Berre maiddái dárkileappot guorahallojuvvot mo sámi aviissaide lea beroštupmi ja makkár rámmaeavttut dain leat. Ođđaáigásaš mediaid geavaheapmi sámiid gaskkas berre maiddái iskojuvvot, mo sámit geavahit daid, ja man muddui dat geavahuvvojit diehtogáldun sámi dilálašvuođaid hárrái.</p>
<p>Kulturealáhus</p>
<p>Sámedikkis lea iežas ealáhusdieđáhusas (2011) bidjan kulturealáhusa oktan áŋgiruššansuorgin. Dán áŋgiruššansuorggi mihttomearrin lea háhkat eambbo bargosajiid sámi kulturealáhusain ja kultuvrii vuođustuvvon ealáhusain.</p>
<p>Kulturealáhus ráddjejuvvo ealáhusdieđáhusas priváhta ealáhussan mat ráhkadit ja vuvdet kultuvrralaš gálvvuid dahje bálvalusaid. Diet leat earret eará sámi almmuhus- ja máinnusdoaimmat, arkitektuvra, girjjit, aviissat, bláđit jna, design, foto, filbma, video, duodji, dáiddalaš doaibma (čađaheaddji ja ráhkadeaddji dáidda, dáiddaduodji) ja musihkka. Mátkkoštanealáhus adnojuvvo leat sierra ealáhus, mas sámi kulturelemeanttat leat guovddáš oassin fitnodaga doaimmas. Duodjeealáhus lea deaŧalaš ealáhus mas leat guhkes árbevierut sámi servodagas. Mihttomearit ja strategiijat mátkkoštanealáhusa ja duoji hárrái leat gieđahallojuvvon Sámedikki ealáhusdieđáhusas.</p>
<p>Eará bealit dien ealáhusas leat dat dáiddalaš buktagat maid sámi dáidda- ja kulturdoaimmaheaddjit ráhkadit. Kulturealáhusas lea buori muddui sáhka sámi dáiddáriid rámmaeavttuin. Danne áigut mii maiddái dán dieđáhusas váldit ovdan ášši sierra áŋgiruššansuorgin, mas dáiddáriid doaibma erenoamážit deattuhuvvo.</p>
<p>Sámedikki áŋgiruššan kulturealáhusaid ovddas boahtá lassin dan viiddis áŋgiruššamii mii muđui lea sámi dáidaga ja kultuvrra hárrái. Lea áibbas mearrideaddji eaktu ahte mis lea ealli ja nanu sámi dáiddaja kultureallin, go dan haga ii livčče mis makkárge kulturealáhus.</p>
<p>Kulturealáhus lea hui áigeguovdilis ášši miehtá riikka. Kulturdepartemeanta, Ealáhus- ja gávpedepartemeanta ja Gielda- ja guovlodepartemeanta ovddidit 2013 mielde kulturealáhusaid doaibmaplána. Buot fylkkagielddain sámi guovlluin leat sierra doaibmaplánat iežaset kulturealáhusáŋgiruššamiidda, ja Romssas ja Finnmárkkus leat ásahuvvon sierra kulturealáhusfoanddat. Dasa lassin lea Davvi-Norgga Seastinbáŋku ásahan vuođđudusa mii galgá juohkit 100 miljovnna kruvnno kulturealáhusáigumušaide riikkaoasis.</p>
<p>Hástalusat otná kulturpolitihkas</p>
<p>Sámi dáidaga ja kultureallima dála dili guorahallan čájeha ahte mis leat ollu hástalusat kultursuorggis. Dieđáhusas eai leat vástádusat buot hástalusaide, muhto áŋgiruššansurggiid oktavuođas gieđahallat mii máŋga dain surggiin bajit dásis.</p>
<p>Sámedikki stuorimus hástalus sámi kulturpolitihkas lea min váilevaš doaibmanmunni sámi dáidaga ja kultuvrra ovddideami hárrái. Mii háliidivččiimet leat njunuš eavttuidbiddji sámi dáidaga ja kultuvrra ovddideamis. Sámedikki vejolašvuođat váldit ovddasvástádusa sámi dáidaga ja kultuvrra hárrái ráddjejuvvo dan dihte go Sámedikki ja ráđđehusa gaskka leat váilevaš bušeahttačielggadeamit. Mii fertet áigges áigái eallit daid láidestusaiguin maid ráđđehus bidjá stáhtabušeahta bokte.</p>
<p>Viidáseappot oaivvildit mii ahte sámi kultuvra ii leat ožžon iežas lunddolaš ja deaŧalaš saji eará almmolaš eiseválddiid politihkas. Sámediggi šaddá dávjá akto bargat sámi dáidaga ja kultuvrra nannemiin, ovddidemiin ja gaskkustemiin. Dát dagaha vuosttažettiin sámi dáidaga ja kultureallima doaimmaheddjiid ovdii. Dat dagaha maiddái álbmoga ovdii geat eai beasa vásihit ja muosáhit sámi dáidaga ja kultuvrra. Dat lea vahágin Norgga dáidda- ja kultureallimii.</p>
<p>Sámi dáiddár- ja kulturbiras moaitá Sámedikki das go mii bidjat politihkalaš láidestusaid dáiddáriidda sin beaivválaš dáiddalaš barggus. Lea go vejolaš earuhit dáiddalaš ja kulturfágalaš árvvoštallamiid politihkalaš árvvoštallamiin? Gokko galgá rádji mannat, ja gean vuoruheamit/árvvoštallamat galget biddjojuvvot vuođđun? Sáhttá go Sámediggi, mii lea sihke politihkalaš orgána ja hálddašanorgána, sirrejuvvot olggobeallái friddja ja sorjjasmeahttun dáidaga? Movt sáhttá Sámediggi bures hálddašit Sámedikki kulturruđaid sirrema prinsihpa vuođul, seammás go Sámediggi, mii dábálaččat šaddá akto ruhtadit sámi dáidda- ja kulturprošeavttaid, galgá sáhttit bidjat eavttuid gáibádusaide? Seammás lea ealli ja máŋggabealat dáidda- ja kultureallin Sámedikki kulturpolitihkalaš mihttomearrin. Dát mearkkaša ahte kulturpolitihkalaš árvvoštallamis galget oppalaš ja bajitdási láidestussan leat gielalaš girjávuohta ja mánáid ja nuoraid vuoruheapmi, seammás go dáiddalaš friddjavuohta galgá vuhtii váldojuvvot.</p>
<p>Dát leat deaŧalaš gažaldagat mat gusket sámi dáiddáriid rámmaeavttuide. Sámedikki deaŧaleamos reaidun dán barggus leat min doarjagat sámi dáidagii ja kultuvrii, sihke njuolggodoarjagat, ohcanvuđot doarjagat ja dáiddáršiehtadus. Vástádusat dáidda gažaldagaide fertejit gávdnot ovttasráđiid sámi dáiddárorganisašuvnnaiguin.</p>
<p>Ásahusdieđáhusa bokte 2008:s bijai Sámediggi iežas ásahuspolitihkkii vuođu. Dieđáhusas leat láidestusat earret eará ásahusaid ođđasis organiseremii. Dat bargu lea dál jođus ja galgá ain jotkojuvvot. Ásahusdieđáhusas bohtet maiddái ovdan makkár doaibmagáibádusat ásahusaide biddjojuvvojit. Mii bidjat čielgaset gáibádusaid doaimma hárrái buot ásahusaide ja organisašuvnnaide mat ožžot njuolggodoarjaga Sámedikki bušeahta bokte. Sámediggi oaidná datte ahte mii eat leat leamaš doarvái čielgasat iežamet gulahallamis ásahusaiguin doaimmaid ja vuordámušaid hárrái.</p>
<p>Sámit lea álbmot mii orru njealji riikkas. Rádjárasttideaddji bealli ferte maiddái leat kulturpolitihka vuođđun.</p>
<p>Diehtovuođđu Sámediggedieđáhus sámi dáidaga ja kultuvrra birra lea ráhkaduvvon daid dieđuid vuođul mat mis leat eará dokumeanttain, statistihkas, evalueremiin ja dutkamis, raporttain maid leat diŋgon erenoamážit dán dieđáhusa ráhkadeapmái ja dasto vel dieđuid vuođul maid kultuvrii gullevaš olbmot leat vásáhusaid bokte háhkan.</p>
<p>Dán kapihttalis addit oanehis bajilgova diein dieđuin ja čilget oanehaččat manne dat leat relevánttat.</p>
<p>Sámi kultuvrra servodatdieđalaš mearkkašupmi lea bures duođaštuvvon. Muhto sámi kultuvra servodatbeallin, ja dat makkár mearkkašupmi dáidda- ja kulturdoaimmaheamis lea servodahkii, lea unnán dutkojuvvon. Sámi dáidda- ja kulturvuđot ealáhus lea maiddái unnán dutkojuvvon. Dutkan dán suorggis attášii midjiide ávkkálaš dieđuid áiggis goas dát lea deaŧalaš áŋgiruššansuorgi riikkadásis ja okta dain ođđa ealáhusgeainnuin davvin.</p>
<p>Raporttat ja evalueremat</p>
<p>Kulturdieđáhusa bargui lea Sámediggi diŋgon guokte raportta/váikkuhusanaliissa; Telemarksforskningas <span type="quote" xml:lang="nob">“Norsk kulturindeks 2012 – Resultater fra samisk område”</span> (Norgga kulturindeaksa 2012 – Bohtosat sámi guovllus), ja Norut Álttás <span type="quote" xml:lang="nob">“Kulturnæringer i samiske områder – sysselsetting og bedriftskultur”</span> (Kulturealáhusat sámi guovlluin – bargosajit ja fitnodatvuogádat). Goappaš raporttain leat mii bivdán vuođđun atnit 24 dihto suohkana. Dát ráddjejupmi lea dahkkojuvvon SED-guovllu vuođul, mii lea Sámedikki doarjjaortnegiid ealáhusovddideami doarjagiid guovlu, ja lea nappo oalle viiddis ráddjejupmi mii fátmmasta ollu suohkaniid gos sámi álbmot iešguđet muddui lea unnitlogus.</p>
<p>Liigeváikkuhusanaliissat dadjet dávjá juoidá doaimma birra dan jagis/áigodagas goas mihtida liigeváikkuhusaid, muhto unnán ovddit ja maŋit jagiid birra. Seammás leat diekkár analiisat deaŧalaččat earret eará bealuštan dihte kulturdoaimmaid doarjuma. Vai oažžu politihkalaš dohkkeheami, de fertejit addojuvvot eambbo čilgehusat dasa manne eambbo ruhta geavahuvvo dáidda- ja kultursuorgái. Kultuvrra iešárvu ii leat doarvái ágga go suorgi galgá gilvalit ovdamearkka dihte oahpahusain, dearvvašvuođain ja ealáhusaiguin. Ávkkálašvuođa árvu mii čuovvu ekonomalaš ja servodatbealálaš váikkuhusas, lea maiddái deaŧalaš. Sámi oktavuođas leat maiddái árvovariábelat nugo identitehta, gullevašvuohta ja giella guovddážis.</p>
<p>Lea ain stuora dárbu háhkat statistihka ja vuođđodieđuid sámi servodatdilálašvuođaid birra. Sámediggi árvvoštallá oažžut ráhkaduvvot sámi kulturindeavssaid ja liigeváikkuhusiskkademiid maiddái boahtteáiggis, vai beasašeimmet čuovvut ovdáneami áiggi mielde. Lassin Sámedikki iežas bajilgovaide ja eará raporttaide ja čielggademiide attášii dat buori gova kultureallima ja bargosajiid dilálašvuođas sámi guovlluin.</p>
<p>Norgga kulturindeaksa 2012. Bohtosat sámi guovllus Norgga kulturindeaksa lea jahkásaš bajilgovva Norgga suohkaniid, guovlluid ja fylkkaid kulturfálaldagain ja kulturdoaimmain. Indeaksa ráhkaduvvo dieđuid vuođul máŋgga almmolaš ossodagas, beroštusorganisašuvnnain ja servviin. Raporttas sámi guovllu dáfus ovddida Telemarksforskning bajilgova mii sáhttá muitalit juoidá kultureallima dili birra sámi guovllus Norsk kulturindeks 2012 loguid vuođul. Ovdanbuktimis leat logut ja rehkenastimat sámi guovlluid hárrái, buohtastahttojuvvon riikka gaskameriin ja njeljiin davimus fylkkain, ja logut 24 válljejuvvon suohkanis. Vaikko Norsk kulturindeks vuođđodieđuin váilot soames áigeguovdilis dieđut sámi oktavuođas, de addá dat vuođu buohtastahttit kultureallima dilálašvuođa dán sámi guovllus eará regiovnnaiguin, ja dadjat juoidá das mo kultureallima stáhtus lea iešguđet sámi suohkaniin.</p>
<p>Raporta čájeha ahte barggaheapmi lassána kulturealáhusain sámi guovlluin, ja ahte lassáneapmi lea leamaš stuorimus vásáhus- ja aktivitehtafitnodagain ja beroštusorganisašuvnnain. Barggaheapmi lea goasii beliin lassánan ja lea stuorit lassáneapmi go riikkaoasis ja Norggas muđui. Sámi guovlluin barget 594 olbmo iešguđetlágan kulturfidnuin. 204 sis barget medias, 110 iešguđetlágan dáiddalaš bargguin, 228 olbmo leat kulturgaskkusteaddjit, omd. musea- ja girjerájusbargit, ja 52 olbmo barget dáiddaoahpahusain kulturskuvllain dahje sullasaš doaimmas.</p>
<p>Oktiibuot ásset 96 dáiddára sámi guovlluin. Dat vástida guokte dáiddára juohke duhát ássis, ja dat dáiddárlohku lea sullii bealli riikka gaskamearis. Dáiddáriid lohku sámi guovllus lea lassánan 6 % maŋemus jagi. Riikkadásis ii leat dáiddáriid lohku lassánan.</p>
<p>Sámi guovlluid suohkaniin lea Guovdageaidnu dat stuora dáiddársuohkan. Dáppe leat oktiibuot 30 dáiddára, namalassii 10,2 juohke duhát ássi nammii, namalassii lea okta proseanta álbmogis miellahttu ovtta dahje máŋgga dáiddárorganisašuvnnas. Guovdageainnus lea 17 musihkkara ja komponistta, čieža neavttára ja guhtta visuála dáiddára. Guovdageaidnu lea goalmmát sajis dáiddársuohkaniid logus.</p>
<p>Kulturealáhusat sámi guovlluin – barggaheami ovdáneapmi ja fitnodatkultuvra Ulbmil raporttain man Norut Áltá lea ráhkadan, lea analiseret barggaheami ovdáneami ja fitnodatkultuvrra kulturealáhusain sámi guovllus. Raporta čájeha earret eará ahte dáiddáriid lohku lassána sámi guovlluin, ja ahte sámi guovlluin lea stuorit lassáneapmi go muđui riikkas. Analiissat čájehit ahte kulturealáhus vástida 4,5 % barggaheamis dan 24 suohkanis maid leat rehkenastán sámi suohkanin, mii lea veahá badjelis go Davvi-Norga, ja veahá vuollelis riikkadási. Leat veahá eambbo nissonolbmot go dievddut mat barget kulturealáhusain. Bargiid lohku kulturealáhusain lea 2002 rájes lassánan 33 % otnážii, goas bargiid lohku lea 880. Dat lea stuorit lassáneapmi go riikkaoasis ja muđui riikkas. Lassáneapmi lea erenoamážit leamaš vásáhus-/aktivitehtafitnodagain, doaibmi dáidaga/musihka guovdu ja ealáhusa beroštusorganisašuvnnain, ja duot maŋemus danne go ealáhussii gullet maiddái máŋga dain giella- ja kulturguovddážiin mat leat ásahuvvon maŋemus logi jagis. Sámediggi doarju máŋga dain.</p>
<p>Sámedikki ja sámi dáiddárorganisašuvnnaid ovttasbargošiehtadusa evalueren Sámi dáiddárorganisašuvnnat ja Sámediggi ledje soahpan ahte sin gustovaš ovttasbargošiehtadus galgá evaluerejuvvot ovdal go ođđa váldošiehtadus galgá sohppojuvvot 2014 rájes. Evalueremis gehččojuvvui dáiddáršiehtadusa beaktilvuohta, mo dat lea doaibman, ja lea go dat leamaš mielde nanneme dáidaga ja dáiddáriid vejolašvuođa ovdánit sámi servodagas.</p>
<p>Evalueren čájehii ahte dáiddáršiehtadus lea leamaš deaŧalaš bissovaš ekonomalaš rámmaid ja ortnegiid lágideamis sámi dáidaga várás. Dat addá dáiddáriidda ja sin organisašuvnnaide sihkkaris vuođu mii dahká vejolažžan plánet doaimmaid guhkit áigái ovddasguvlui.</p>
<p>Dáiddáršiehtadus addá datte váilevaš ekonomalaš doaibmavejolašvuođaid. Norut Áltá čujuha ahte duogážin dasa lea šiehtadallandilálašvuohta Sámedikkiin, mii buori muddui lea mearridan ekonomalaš rámmaid ovdal go šiehtadallamat álget. Šiehtadallamiid rámmat dahket maiddái ahte lea váttis oažžut ođđa doaibmavugiid mielde šiehtadussii. Šiehtadus navdojuvvo maiddái ráddjet sámi dáiddárorganisašuvnnaid gulahallama Sámedikkiin, ja ráddje nappo sin vejolašvuođa gaskkustit iežaset dárbbuid dohko.</p>
<p>Evalueren čájeha maiddái ahte okta stuorimus hástalusain dasa ahte sáhttit dadjat maide šiehtadusa beaktilvuođas, lea ahte dáiddáršiehtadusas eai leat mearriduvvon mihttomearit. Dát ráddje vejolašvuođa sáhttit árvvoštallat ahte addet go ekonomalaš doarjagat sávvojuvvon bohtosiid ja ahte ovdána go sámi dáidda rievttes guvlui.</p>
<p>Norut Áltá ávžžuha evalueremis ahte čađahuvvo vuđolaš ságaskuššan das máid bealálaččat áigot olahit diekkár ovttasbargošiehtadusain, maid sáhttá dahkat vai sámi dáidda ovdána, ja lea go ođđa šiehtadus rievttes geaidnu ovdáneapmái.</p>
<p>Sámedikki Kulturovdáneapmi-doarjjaortnega evalueren 2010:s evaluerejuvvui Sámedikki doarjja kulturovdáneapmái áigodagas 2006-2008. Evalueremis gehččojuvvui movt váikkuhangaskaoamit geavahuvvojedje áigodagas, ja movt doarjjaortnega ohccit ledje árvvoštallan Sámedikki veahkkáivuođa bagadallamis ja áššemeannudeamis.</p>
<p>Evalueren čájehii ahte ruđat ledje adnon ollu iešguđetlágan doaimmaide mat leat ollu beroštumi boktán sámi kultureallimis. Eanas prošeavttat maidda ohccojuvvo, eai livčče čađahuvvon almmá Sámedikki doarjaga haga. Evalueren čájehii viidáseappot ahte doarjagat kulturovdáneapmái leat háhkan eambbo diđolašvuođa sámi kultuvrra seailluheami, ovddideami ja gaskkusteami hárrái. Sámedikki doarjagat leat mielde addime sámi kulturovddideddjiide árvvu ja movtta joatkit iežaset prošeavttaiguin.</p>
<p>Evalueren čájehii maiddái ahte Sámedikkis lea buoridanmunni bagadallama dáfus ja prošeavttaid čuovvoleamis ja dárkkisteamis máksimiid oktavuođas.</p>
<p>Norut-Áltá čujuhii maiddái ahte Sámedikki doarjagiin kulturovddideapmái guhkit áiggi vuollái maiddái boahtá leat bargosajiid dáfus mearkkašupmi, muhto dán evalueremis ii leat leamaš vejolaš mihtidit dienlágan váikkuhusaid.</p>
<p>Evalueren duođaštii ahte Sámedikki doarjagat kulturovddideapmái leat deaŧalaččat sámi kultuvrra ovddidanbarggus.</p>
<p>Čoahkkimat ja ávžžuhusat</p>
<p>Sámedikki vuosttaš dáiddárkonferánsa dollojuvvui Sámedikkis Kárášjogas čakčamánu 2012. Ulbmil konferánssain lei ásahit arena gos sáhttá lonohallat fágalaš vásáhusaid, sámi dáidaga ja kultuvrra muosáhusaid ja digaštallat kulturpolitihka. Prográmmas ledje logaldallamat ja dáiddalaš ovdanbuktimat buot dáiddašáŋŋeriin nugo lávdedáidda, luohti, musihkka, girjjálašvuohta, visuála dáidda ja filbma. Konferánssa loahpas ledje joavkobarggut ja ávžžuhusaid ja oainnuid ovddideapmi boahttevaš kulturpolitihkkii.</p>
<p>Ávžžuhusat leat váldojuvvon mielde viidáset barggus kulturdieđáhusain. Okta oaidnu man oallugat ovddidedje, lei ahte našuvnnalaš kulturpolitihkka lea unnán váldán vuhtii sámi dáidaga ja kultuvrra ja nu nappo ohcaluvvo našuvnnalaš sámi kulturpolitihkka. Lei stuora beroštupmi searvat konferánsii ja oasseváldiid áŋgirvuohta čájehii ahte sámi dáiddáriin ja kulturbargiin lea stuora dárbu fágalaš čoahkkananbáikkiide. Danne áigu Sámediggi maiddái boahtteáiggis doallat dáiddárkonferánssaid áigges áigái. Konferánsa lágiduvvui ovttasráđiid Sámi dáiddárráđiin ja lea okta dáiddáršiehtadusa bohtosiin.</p>
<p>Sámediggeráđđi lea maiddái doallan gulahallančoahkkimiid kulturdoaluin 2012 geasi. Gulahallančoahkkimiid olis háliideimmet mii sámi dáidda- ja kultureallima oasálaččain ja eará berošteddjiin oažžut oainnuid boahttevaš kulturpolitihkkii. Gulahallančoahkkimat leat addán Sámediggái vejolašvuođa oažžut áigái njuolggodigaštallama kulturpolitihka birra singuin geat gullet dohko ja geat beroštit das. Ovttas oainnuiguin mat leat boahtán e-poastta bokte dahket oainnut ja ávžžuhusat gulahallančoahkkimiin deaŧalaš oasi dán dieđáhusa diehtovuođus.</p>
<p>Diehtovuođđu muđui</p>
<p>Ovdalaččas gávdnojit maiddái dieđut sámi dáidaga ja kultuvrra ja Sámedikki kulturpolitihka hárrái. Mii leat geavahan soames dutkamušaid dieđáhusbarggus. Dat boahtá ovdan girjjálašvuođalisttus.</p>
<p>Kommenterejuvvon sámi statistihkka ráiddus <span type="quote">“Sámi logut muitalit”</span> addet vuđolaš dieđuid dilálašvuođaid birra sámi servodagas. 4. girjjis gehččojuvvojit erenoamážit Sámedikki juolludeamit kulturáigumušaide. Guoskevaš artihkkalis lea buorre bajilgovva Sámedikki juolludemiid sturrodagain, ohcanloguin dáidda ortnegiidda ja das gos ohcamat bohtet. 3. girjjis gieđahallojuvvojit sámi mediat.</p>
<p>Ráđđehusa politihkka lea deaŧalaš vuođđun Sámedikki kulturpolitihkkii. Sin stuoradiggedieđáhusat ja čielggadeamit oppalaš sámepolitihka ja kulturpolitihka hárrái leat maiddái deaŧalaš vuođđun dán dieđáhusbarggus.</p>
<p>Dasa lassin leat fágasuorggis ráhkaduvvon iešguđetlágan bajilgovat ekonomalaš ovdáneami hárrái Sámedikki iežas doarjagiid vuođul sámi kultuvrii.</p>
<p>Áŋgiruššansuorggit Sámediggedieđáhus sámi dáidaga ja kultuvrra birra galgá vuoruhit áŋgiruššansurggiid ja čalmmustahttit daid hástalusaid, mihttomeriid ja strategiijaid mat mis leat. Dás čuovvovaččat áigut almmuhit dan 4 áŋgiruššansuorggi. Dat ovdanbuktojuvvojit sierralagaid, muhto oktasaš mihttomearri lea dattege ealli ja máŋggabealat dáidda- ja kultureallin mas lea buorre kvalitehta ja lea buohkaide olámuttos. Dat njeallje áŋgiruššansuorggi leat: <em type="bold">1. Čielgaset ovddasvástádus sámi kultuvrra hárrái 2. Sámi dáiddáriidda buoret rámmaeavttut 3. Sámi kulturásahusat sámi kultuvrra gaskkusteami ja muosáheami arenan 4. Árvoháhkan ja ovdáneapmi kulturealáhusain </em></p>
<p>Hástalusaid identifiseren kultursuorggis lea daid vásáhusaid vuođul mat mis alddiineamet leat politihka ovddideamis ja daid máhtuid vuođul mat mis dien suorggis leat olámuttos. Erenoamážit leat mii deattuhan oainnuid ja ávžžuhusaid mat bohtet sámi dáidda- ja kulturdoaimmaheddjiin.1 Čielgaset ovddasvástádus sámi kultuvrra hárrái</p>
<p>Sámediggi ii sáhte ii ge dáhto akto guoddit ovddasvástádusa sámi dáidaga ja kultuvrra hárrái. Maiddái nášuvnnalaš, guovlulaš ja báikkálaš eiseválddiin lea ovddasvástádus das ahte sámi dáidagis ja kultuvrras leat seamma ovdánanvejolašvuođat go muđui Norgga dáidda- ja kultureallimis leat. Norgga stáhta lea vuođđuduvvon guovtti álbmoga eatnama ala, sápmelaččaid ja dáččaid. Sámegiella ja sámi kultuvra adnojuvvojit leat Norgga álgogiella ja -kultuvra ja danne lea dain seamma vuoigatvuohta suodjaluvvot ja ovddiduvvot go dárogielas ja Norgga kultuvrras lea. Sámi álbmot vásiha ahte našuvnnalaš, guovlulaš ja suohkanlaš eiseválddit eai atte sámi kultuvrii seamma suodjalan- ja ovdánaneavttuid go dáčča kultuvrii. Vuosttaš áŋgiruššansuorgi lea danne Sámedikki ovttasdoaibma eará almmolaš eiseválddiiguin kulturpolitihkas.</p>
<p>Hástalusat</p>
<p>Sámedikki ovddasvástádus Sámedikki váldobargun kulturpolitihkas lea lágidit dilálašvuođaid dasa ahte sámi dáidda- ja kulturdoaimmat sáhttet ovdánit. Min mihttomearrin lea ahte mis galgá leat buohkaide olámuttos ealli ja máŋggabealat sámi dáidda- ja kultureallin mas lea buorre kvalitehta.</p>
<p>Sámi servodat lea ain servodathuksejeaddji dásis, mas vuođđooasit kultuvrra ja giela dáfus leat vuoruhuvvon ja ain fertejit vuoruhuvvot. Dát eaktuda garra áŋgiruššama sámi servodaga iežas bealis, sámi ásahusaid, Sámedikki ja stáhtalaš eiseválddiid bealis. Sámediggi atná iežas ovddasvástádussan áimmahuššat ja ovddidit daid álgagiid ja doaimmaid maid sámi álbmot ovddasta ja áigu dán proseassas leat deaŧaleamos eavttuidbiddji. Stáhtalaš eiseválddiin lea liikká bajimus ovddasvástádus lágidit dilálašvuođaid nu ahte sámi servodat ieš sáhttá viidáseappot ovdánahttit ja hukset iežas servodaga.</p>
<p>Sámedikkis lea ovddasvástádus máŋgga hálddašandoaimma dáfus sámi dáidda- ja kultureallimis. Ovdalaččas ásahuvvon sámi ásahusaid ja ortnegiid hálddašanovddasvástádus sirdojuvvui stáhtas midjiide 2002:s. Dát guoskkai sámi museaide, Beaivváš Sámi Našunálateáhterii, sámi festiválaide, sámi valáštallamii ja máŋgga eará ekonomalaš ortnegii kultursuorggis. Dát mielddisbuvttii earret eará ahte Sámediggi dál hálddaša ja juolluda stáhtadoarjaga dieidda doaimmaide. Sámediggi lea dasa lassin siskkildan eambbo ortnegiid ja ásahusaid min kulturhálddašeapmái olahan dihte iežamet mihttomeriid dán suorggis.</p>
<p>Sámediggi bargá dan ovdii ahte ráđđehus galggašii áimmahuššat sámi dáidda- ja kultureallima ovdánahttima iežaset bajitdási politihkas. Dát guoská áššiide main Sámedikkis lea formála hálddašanovddasvástádus ja áššiide main ráđđehusas lea ovddasvástádus. Dán barggus leat min deaŧaleamos reaiddut konsultašuvdnašiehtadus ja gulahallančoahkkimat juohke jahkebealis Kulturdepartemeanttain.</p>
<p>Sámedikki ja ráđđehusa konsultašuvdnašiehtadusas boahtá ovdan ahte galgá Sámedikkiin gulahallojuvvot buot lágan áššiin mat sáhttet njuolga čuohcat sámiide. Stáhta konsultašuvdnageatnegasvuođaide gullet buot lágaid ja hálddašandoaimmaid ásaheamit, mat sáhttet njuolga váikkuhit sámiide álgoálbmogin. Lea buori muddui Sámedikki duohken mearridit guđet áššit gusket njuolga sámiide. Dat čuovvu sámelága §:s 2-1. Dat mearkkaša ahte ieš konsultašuvdna maiddái galgá čielggadit boahtá go doaibma váikkuhit sámiide njuolga. Sámediggi áigu ain garraseappot geavahit konsultašuvdnašiehtadusa iežas barggus buoridit sámi dáidaga ja kultuvrra ovdáneami.</p>
<p>Sámediggi bargá dan ovdii ahte buohkain galgá leat vejolašvuohta muosáhit sámi dáidaga ja kultuvrra. Mii leat rámis sámi historjjáin, iežamet kulturárbbiin ja iežamet dáidagiin ja kultuvrrain. Sámi ásahusat leat min deaŧaleamos báikkit gos sámi dáidda ja kultuvra gaskkustuvvo.</p>
<p>Ráđđehusa ovddasvástádus sámi dáidaga ja kultuvrra hárrái Sámi kultuvrra seailluheapmi lea naššuvnnalaš ovddasvástádus. Norgga stáhta lea Vuođđolága, láhkaásahusaid ja soahpamušaid bokte geatnegahttán iežas váldit ovddasvástádusa sámegiela, sámi kultuvrra, historjjá ja servodateallima ovddas. Sámi beroštumiid vuhtiiváldin galgá leat mielde politihkkahábmemis buot áigeguovdilis surggiin. Sámediggi ásahuvvui sihkkarastin dihte sámiide dásseárvosaš dili. Danne ferte ráđđehus hálddašit iežas ovddasvástádusa ovttasráđiid Sámedikkiin.</p>
<p>St. dieđ. nr. 28 (2007-2008) Samepolitikken (Sámepolitihkka) nanne ahte ráđđehus áigu kulturpolitihkalaččat guovtti váldolinjjá mielde doaimmahit stáhta ovddasvástádusa sámi kultuvrra hárrái. Vuosttažettiin áigu ráđđehus lágidit dilálašvuođaid dasa ahte Sámediggi sáhttá čađahit iešheanalaš kulturpolitihka. Ráđđehus áigu dasa lassin čađahit oppalaš ja bajitdási kulturpolitihka, mas maiddái sámi kultuvrras lea lunddolaš ja deaŧalaš sadji.</p>
<p>Sámediggi oaivvilda ahte ráđđehus ii fuolat dien ovddasvástádusa doarvái bures.</p>
<p>Stáhtabušeahta bokte mearrida ráđđehus rámmaid Sámedikki juolludemiide sámi dáidagii ja kultuvrii. Go ráđđehusa ja Sámedikki gaskka eai leat čielggaduvvon vuogádagat ja proseassat kultursuorggi dilálašvuođa, ovdánandárbbuid ja bušeahttavuoruhemiid birra, de lea maiddái ovddasvástádus sámi dáidaga ja kultuvrra hárrái eahpečielggas.</p>
<p>Sámedikki vejolašvuođat váldit ovddasvástádusa sámi dáidaga ja kultuvrra ovddas ráddjejuvvo das go Sámedikki ja ráđđehusa gaskka leat váilevaš bušeahttavuogádagat. Mii fertet áigges áigái doalahit iežamet daidda láidestusaide maid ráđđehus bidjá stáhtabušeahtas. Lea leamaš hástalussan ahte juolludeamit stáhtabušeahta bokte várrejuvvojit dihto doaimmaide ja ahte vejolaš lasiheamit dušše gokčet hadde- ja bálkálassáneami. Sámedikki rolla šaddá dan geažil eahpečielggas. Mis leat ollu sámi dáidda- ja kulturortnegiid dáfus hálddašanovddasvástádus, muhto juolludeamit stáhtabušeahta bokte eai atte suorgái muni ovdánit.</p>
<p>Ráđđehusa ovddasvástádussii sámi kultuvrra ovddas gullá maiddái ahte sámi kultuvrras galgá leat lunddolaš ja deaŧalaš sadji oppalaš ja bajitdási kulturpolitihkas. Ráđđehus čađaha jeavddalaččat ođđa ođastusaid, áŋgiruššamiid, čielggademiid, lávdegottiid ja prošeavttaid kultursuorggis. Čállojuvvojit stuoradiggedieđáhusat kultuvrii gullevaš fáttáin ja stuoradiggedieđáhusat eará áššesurggiin mat váikkuhit kultursuorggi. Dat lea buorre ja dárbbašlaš. Sámediggi oaivvilda ahte diekkár doaimmaid plánemis berre árvvoštallojuvvot man muddui dat maiddái guoskkahit sámi dilálašvuođaid ja kultuvrra, njuolga dahje eahpenjuolga. Dan oktavuođas sáhttá maid leat relevánta čielggadit diekkár čuolmmaid Sámedikkiin juo dalle go plánegohtet. Ovdamearkka dihte go iešguđetlágan lávdegottiide hábmejuvvo mandáhtta ja nammaduvvojit olbmot.</p>
<p>Ráđđehus lea kulturloktema oktavuođas našuvnnalaččat ovddideame kultuvrra. Kulturloktema ulbmil lea lasihit ruhtadoarjagiid kultursuorgái, addit kultureallimii ja eaktodáhtolašvuhtii eambbo ánssu ja stáhtusa, ja čielggasmahttit eiseválddiid ovddasvástádusa kultursuorggis. Sámediggi ii leat duhtavaš daid lasáhusaiguin mat dán áŋgiruššama olis leat boahtán sámi kultuvrii. Mii vásihit ahte ráđđehus bidjá meriid dasa mo ruhta galgá geavahuvvot, ja mii vásihit ahte sámi giella ja kultuvra eai čalmmustahttojuvvo ja siskkilduvvo kulturloktema eará áŋgiruššamiin. Sámediggi lea datte duhtavaš ráđđehusa signálaide 2013 stáhtabušeahtas, gos ráđđehus dieđiha sámi kultuvrii ja gillii boahtit 50 miljovnna 5 jagis.</p>
<p>Oppalaš ja bajitdási politihkka dahká oasi maiddái sámi dáiddáriid ja sámi dáiddár-organisašuvnnaid rámmaeavttuin. Dan lea Sámediggi máŋgga háve čujuhan ráđđehusa kulturpolitihka hárrái. Sámediggi vásiha dávjá ahte ii váldojuvvo mielde dakkár proseassaide, ahte eai váldde vuhtii min cealkámušaid, dahje ahte ráđđehusain sohppojuvvon áigumušaide eai čuovo doarvái ruđalaš doarjagat.</p>
<p>Okta ovdamearka duon maŋemussii lea konsultašuvdna Sámedikki ja Kulturdepartemeantta gaskka St.dieđ. nr. 32 (2007-2008) <em type="italic">Bak kulissene </em>hárrái. Konsultašuvnnaid boađusin šattai eambbo teaksta sámi kultuvrra ja sámi lávdedáidaga birra, mas ráđđehus deattuhii iežas bajimus ovddasvástádusa sámi kultuvrra guovdu ja ahte lea dárbbašlaš ahte teáhteriin leat buorit rámmaeavttut iežaset doibmii. Liikká lea dilli ain nu ahte Beaivváš Sámi Našunalateáhter lea sámi našunalteáhter, muhto das eai leat seamma resurssat go eará teáhteriin seamma institušunála dásis. Beaivváš sáhttá buohtastahttit iežas eará riikkaidgaskasaš ja guovlulaš teáhteriiguin Norggas dáiddalaš kvalitehta hárrái. Muhto teáhter ii sáhte ekonomalaš eavttuid hárrái buohtastahttit iežas eará našunála lávdedáiddaásahusaiguin, ii ge vel unnimus guovluteáhteriiguin ge. </p>
<p>Mii muittuhit ahte stáhtas lea konsultašuvdnageatnegasvuohta sámi beroštumiiguin áššiin mat konkrehta, muhtin muddui ja njuolga gusket daidda.</p>
<p>Sámediggi oaivvilda ahte ráđđehusas maiddái lea ovddasvástádus dasa ahte sámi dáidda ja kultuvra lea oidnosis ja olámuttos buohkaide. Mii oaivvildit ahte lea vahágin Norgga kultuvrii go eambbo bealálaččat kultursuorggis eai ane eambbo beroštumi dasa ahte sámi kultuvra lea deaŧalaš ja diehttelas oassi min riikka kultuvrras. Mis lea sámi našunálateáhter mii čájeha bihtáid sámegillii ja bihtáid maid duogážin leat sámi servodatdilálašvuođat. Mii háliidivččiimet oaidnit eambbo buvttademiid ovdamearkka dihte Nasjonalteáhteris dahje daid eará guovluteáhteriin main temán leat sámi servodatáššit dahje maid sámi dáiddárat leat buvttadan. Vaikko ságas dávjá leat ge sámi guovllut, de han sámit ásset miehtá Norgga. Dađistaga eanebut fárrejit gávpogiidda ja čoahkkebáikkiide. Mii jáhkkit ahte norgalaččaide muđui nai livččii hávski vásihit sámi dáidaga ja kultuvrra.</p>
<p>Ráđđehusas leat ollu ortnegat mat buoridit dáiddáriid rámmaeavttuid. Muhtimat dain eai addojuvvo sámi dáidagii ja kulturprošeavttaide danne go atnet vuođđun dušše dárogiela ja dáčča kultuvrra.</p>
<p>Okta ovdamearka lea NORLA (Norwegian Literature Abroad), mii lea dienaskeahtes informašuvdnakantuvra mii oažžu stáhtadoarjaga. Guovddáš vuovdala ja gaskkusta Norgga girjjálašvuođa olgoriikii. NORLA hálddaša iešguđetlágan doarjagiid Olgoriikkadepartemeantta (ORD) ja Kulturdepartemeantta (KUD) ovddas Norgga girjjálašvuođa jorgaleapmái ja eksporteremii. Girjjálašvuođa jorgaleami ortnet eaktuda ahte girjjálašvuohta vuos lea almmuhuvvon dárogillii. Dat mearkkaša ahte sámegiel girjjálašvuohta ii sáhte dien ortnega bokte oažžut doarjaga jorgaluvvot eará gielaide.</p>
<p>Sáhttit buohtastahttit eará doarjjaortnegiiguin mat Olgoriikkadepartemeanttas leat riikkaidgaskasaš dáidda- ja kulturovttasbargui (ovdamearkka dihte musihkkii, lávdedáidagii, dáiddaduodjái, govvadáidagii, designii ja arkitektuvrii, filbmii). Ii guđesge dáin leat eaktun ahte ohccit vuos galget buvttadan/almmuhan dárogillii.</p>
<p>Guovlulaš ja báikkálaš eiseválddiid ovddasvástádus sámi kultuvrra hárrái Maiddái guovlulaš ja báikkálaš eiseválddiid ovddasvástádus sámi dáidaga ja kultuvrra hárrái lea eahpečielggas. Sámediggi oaivvilda ahte sihke fylkkagielddain ja gielddain lea ovddasvástádus ovddidit sámi dáidaga ja kultuvrra. Dat mearkkaša ahte dat fertejit iežaset barggus maiddái váldit ovddasvástádusa das ahte sámi kultuvrras galgá leat lunddolaš ja deaŧalaš sadji sin poltihkalaš ovdánahttimis.</p>
<p>Mis leat máŋga buori ovdamearkka dasa ahte guovlulaš eiseválddit váldet dán ovddasvástádusa. Sápmi music lea prošeakta Finnmárkku fylkkagieldda olis, man mihttomearri lea suhppet sámi musihkkáriid viidát máilbmái. Sámi musihkkárat sáhttet ohcat šaddat jagi artistan ja oažžut veahki márkanfievrridit iežaset buvttademiid siskkobealde ja olggobealde Norgga rájiid, ja veahki searvat riikkaidgaskasaš festiválaide. Mis lea maiddái buorre ovttasbargu Romssa fylkkagielddain sin guovllu kulturviesuid ja festiválaid hárrái.</p>
<p>Sámediggi lea datte vásihan ahte go Sámediggi oažžu hálddašanovddasvástádusa ortnegiidda sámi kultuvrra várás, de geassádit regiovnnalaš eiseválddit. Dat dáhpáhuvai earret eará dalle go Sámediggi válddii badjelasás hálddašanovddasvástádusa sámi museaid dáfus. Muhtin fylkkagielddat eai šat atte maide sámi ásahusaid doaimmaheapmái, vaikko sis lea ge stuora sámi álbmot iežaset guovllus. Dát rihkku Kulturlága (2007), mii nanne stáhta, fylkkagieldda ja suohkana ovddasvástádusa kulturdoaimmaid hárrái. Kulturláhka cealká maiddái ahte lea geatnegasvuohta fuolahit ahte eanemus lági mielde olbmot besset muosáhit máŋggabealat kulturfálaldagaid.</p>
<p>Sámedikkis leat ovttasbargošiehtadusat fylkkagielddaiguin Hedmárkku rájes lullin gitta Finnmárkui davvin. Dat lea min deaŧaleamos reaidu ovttasdoaimmas fylkkagielddaiguin. Leat maiddái ekonomalaš váikkuhangaskaoamit čadnojuvvon šiehtadusaide ja dain eaktuduvvo ahte prošeavttaid galgat mii ovttas ruhtadit. Sámediggi lea, ovttas fylkkagielddaiguin álggahan barggu oažžut ovttasbargošiehtadusaid eambbo konkrehtan ja čielggasmahttit ulbmiliid. Mii bargat dan ovdii ahte dát sáhtášii leat mielde nanneme sámi kultureallima.</p>
<p>Fylkkagielddat eaiggáduššet ja ruhtadit dahje nammadit stivralahtuid ollu kulturásahusaide. Sámediggi oaivvilda ahte fylkkagielddat sáhtáše dien stivrenvejolašvuođa geavahit bargat dan ovdii ahte diet ásahusat ovttasbarggaše sámi ásahusaiguin dahje lágidivčče dili nu ahte diet ásahusat sáhtáše gaskkustit sámi dáidaga ja kultuvrra. Ovdamearkka dihte leat sihke Finnmárkku ja Romssa fylkkagielddat oasuseaiggádat Hålogaland teáhteris ja nammadeaba ovttas ovtta áirasa stivrii. Fylkkagielddat sáhtáše garraseappot oččodit sámi buvttademiid teáhteriidda dahje ovttasbarggu sámi ásahusaiguin. Sámediggi áigu dieđusge maiddái bargat dan ovdii.</p>
<p>Kultuvrralaš skuvlaseahkka rahpá ollu mánáide ja nuoraide geainnu máŋggalágan kulturvásáhusaide ja dat olaha oallugiid. Kultuvrralaš vázzinsoabbi ges lágida kultuvrralaš vásáhusaid vuorrasiidda. Ortnegat fertejit jotkojuvvot ja eandalii viiddiduvvot. Sámi kultuvra ferte šaddat lunddolaš ja siskkilduvvon oassin diein ortnegiin. Diekko lea Norgga kulturráđis deaŧalaš ovddasvástádus.</p>
<p>Suohkanat leat deaŧalaččat doaimmaid čađaheamis sámi álbmoga várás. Ollu suohkaniin leat sámi ásahusat, mat buktet bargosajiid smávva suohkaniidda. Suohkaniid heajos ruhtadili geažil de unnidit ollu suohkanat iežaset doarjagiid sámi kulturdoaimmaide ja -ásahusaide, ja muhtimat juo heaittihit oalát. Sámediggi šaddá ollu ovdamearkkain de akto ruhtadit ásahusaid ja festiválaid mat addet kulturfálaldagaid ja -vásáhusaid olles álbmogii, seammás go leat buorit bargosajit.</p>
<p>Suohkaniid kulturskuvllat leat buorit fálaldagat mánáide ja nuoraide, ja berreše oažžut dohkálaš vuođu iežaset doibmii. Sámi guovlluin berrejit maiddái fállojuvvot sámi kulturdoaimmat kulturskuvllain. Deanu gielddas lea iežas kulturskuvlafálaldaga bokte mánáidteáhter mii buori vuogi mielde geavaha sámegiela ja hukse iežas buvttademiid sámi duohtadiliid vuođul.</p>
<p>Sámediggi bargá dál ráhkadit ovttasbargošiehtadusa Romssa suohkaniin. Mii leat maid sáhkalaga Álttáin, Osloin ja Troanddimiin dan birra. Ulbmil šiehtadusaiguin lea lágidit dilálašvuođa bissovaš ja diehttevaš ovttasbargui bealálaččaid gaskka sámi áššiin ja ahte bealálaččat barget dan ovdii ahte sámit sáhttet gáhttet ja ovdánahttit iežaset giela, kultuvrra ja servodateallima. Ovttasbargu suohkaniiguin addá ollu vejolašvuođaid. Dat sáhttá nannet ja váikkuhit poltihkkahábmema sámi servodatsurggiin, mat ovdal eai leat leamaš lunddolaččat suohkaniidda. Kultureallimii sáhttá dat mearkkašit ahte dat olaha eambbo ja ođđa olbmuid ja gehččiid, ja nu beassá sámi kultuvra oažžut eambbo fuomášumi.</p>
<p>Mihttomearit ja strategiijat</p>
<p>Váldoulbmil: </p>
<p>Sámediggi lea sámi dáidaga ja kultuvrra ovddideami deaŧaleamos eavttuidbiddji.</p>
<p>Oasseulbmil: </p>
<p>Duohta šiehtadallamat ráđđehusain juolludemiid birra sámi dáidagii ja kultuvrii</p>
<p>Sámi kultuvrras lea lunddolaš ja deaŧalaš sadji ráđđehusa oppalaš ja bajitdási kulturpolitihkas </p>
<p>Guovlulaš ja báikkálaš eiseválddit barget ovttas ovdánahttit sámi dáidaga, kultureallima ja sámi kulturásahusaid</p>
<p>Sámi dáidda ja kultuvra galgá leat buohkaide olámuttos</p>
<p>Sámi kultuvra lea diehttelas oassi našuvnnalaš, guovlulaš ja báikkálaš dáidda- ja kulturgaskkusteamis</p>
<p>Strategiijat: </p>
<p>Ovddasvástádus sámi kultuvrra ovddas čielggasmahttojuvvo ráđđehusa ja Sámedikki bušeahttašiehtadallamiid bokte </p>
<p>Eambbo geavahit konsultašuvdnašiehtadusa kulturáššiid gulahallamis ráđđehusain</p>
<p>Ovttasbargošiehtadusaid bokte čalmmustahttit guovlulaš eiseválddiid ovddasvástádusa sámi dáidaga ja kultuvrra ovddas</p>
<p>Oččodit buori ovttasbarggu guovlulaš ja báikkálaš eiseválddiiguin sámi dáidaga ja kultuvrra ovddideami hárrái 2 Sámi dáiddáriidda buoret rámmaeavttut</p>
<p>Sámedikki ovddasvástádus sámi dáidaga ovddideamis lea fuolahit ahte dáiddáriin leat buorit ja einnostahtti rámmaeavttut sin doibmii. Mii galgat sihke lágidit dilálašvuođaid dasa ahte mis lea girjás sámi kultureallin seammás go galgat láhčit vuođu dasa ahte kvalitehta ja profešunalitehta sáhttá ovdánit. Mii galgat láhčit dili árbevirolaš ovdanbuktinvugiide, seammás go galgat láhčit dili dán áiggi sámi dáidagii. Sámit leat álbmot mas leat máŋga sámegiela. Dat riggodat galgá oidnot maiddái kulturoktavuođain. Sámedikki deaŧaleamos reaidun dán barggus leat min ekonomalaš váikkuhangaskaoamit, muhto maiddái dat váikkuhanváldi mii mis lea ságastallamiid, gulahallamiid ja ovttasbarggu bokte eará almmolaš eiseválddiiguin.</p>
<p>Dát áŋgiruššansuorgi lea Sámedikki politihkka sámi dáiddáriid guovdu. Dán dieđáhusa olis áigut čađahišgoahtit eambbo aktiiva politihka iežamet dáiddáriid guovdu.</p>
<p>Hástalusat</p>
<p>Sámedikki ohcanvuđot doarjagat Dáiddárkonferánssas, oainnuin e-poasttaid bokte ja gulahallančoahkkimiin lea Sámediggi ožžon moaitagiid min ohcanvuđot doarjagiid vuostá kultursuorggis ja dasa movt mii daid hálddašit. Vásihuvvo ahte doarjjaortnegat leat gáržžit ja unnán einnostahttit. Sii ohcalit ahte kvalitehta deattuhuvvošii eambbo ja sii ohcalit eambbo stipeanddaid. Sámi dáidda- ja kulturbirrasiid ovddasteaddjit oaivvildit ahte ruhta stivrejuvvo beare instrumentálalaččat, ja ahte Sámediggi politihkalaš orgánan bidjá politihkalaš láidestusaid dáiddáriidda ja sin dáiddalaš bargui. Dáiddáriid gáibádus lea ahte fertet earuhit politihka ja fága, ja ahte dáidda- ja kulturfágalaš árvvoštallan ferte leat vuođđun ohccojuvvon prošeavttaid gieđahallamis. Dat guoská erenoamážit girjjálašvuođa ja musihka fágasurggiide.</p>
<p>Dáid čuolmmaid ja moaitámušaid váldá Sámediggi duođas. Vai olahivččiimet iežamet mihttomeari ealli ja máŋggabealat dáidda- ja kultureallima hárrái mas lea buorre kvalitehta ja mii lea olámuttos buohkaide, de ferte leat sadji dáiddalaš friddjavuhtii. Seammás leat mis oppalaš ja bajitdási láidestusat das ahte mánát ja nuorat ja gielalaš girjáivuohta galget leat vuođđun kulturpolitihkalaš árvvoštallamis. Stáhtalaš doarjagiin leat, ja galget leat, nanu njuolggadusat vuođus.</p>
<p>Dáidda galgá leat friddja ja galgá viiddidit ovdanbuktinvejolašvuođaid servodahkii. Eambbo rabasvuohta, fágalaš lávdegottit gos dáiddafágalaš árvvoštallamat dahkkojuvvojit buriid árvvoštallamiid vuođul, ja buorit rámmaeavttut galget leat mielde ovddideame aktiiva diehtovuđot kulturpolitihka. Sámedikkis lea mihttun doalahit veahá gaskka friddja dáidda- ja kultureallimii, seammás go fertet jierpmi geavahit goappaš bealde beavddi. Sámedikkis ja sámi servodagas lea legitiima riekti stivret iežas beroštumiid dihto guvlui, muhtin kulturpolitihkalaš mihtut galget duohtan dahkkojuvvot.</p>
<p>Rabasvuohta das mo proseassat čađahuvvojit, digaštallamat árvvoštallamiid ja eavttuid birra, ja fágalaččat vuođustuvvon árvvoštallamat ohcanproseassain sáhttet leat mielde buorideame luohttámuša dasa movt Sámediggi hálddaša doarjjaortnegiid. Dáiddárat ja kulturdoaimmaheaddjit fertejit ges bealisteaset maiddái guldalit politihkalaš beallái, dáidda ii leat luvvejuvvon servodagas. Doarjut máŋggabealatvuođa sámi servodagas lea seamma go doarjut kvalitehta ja ođasmahttimiid. Dáidda lea maiddái servodatberošteaddji, dáidda lea maiddái servodatoasseváldi.</p>
<p>Sámediggi áigu dárkilit guorahallat iežamet ohcanvuđot doarjjaortnegiid. Dat dáhpáhuvvá ovttasráđiid sámi dáiddárorganisašuvnnaiguin.</p>
<p>Dáiddáršiehtadus Ovttasbargu Sámedikki ja Sámi dáiddárráđi gaskka lea regulerejuvvon Sámedikki ja sámi dáiddárorganisašuvnnaid ovttasbargošiehtadusa (dáiddáršiehtadusa) bokte. Evalueremis 2012:s deattuhuvvui ahte dáiddáršiehtadus lea hui deaŧalaš dasa ahte sámi dáidagis leat muhtin einnostahtti rámmat ja ortnegat. Dat addá dáiddáriidda ja sin organisašuvnnaide sihkarvuođa mii dahká vejolažžan guhkit áigái plánet doaimmaid. Šiehtadus sihkkarastá maiddái ahte dáiddárat ieža buori muddui besset stivret dan ruđa mii boahtá šiehtadusa olis.</p>
<p>Evalueren čájeha datte ahte dáiddáršiehtadus dovdo bisuheaddji instrumeantan mas lea unnán sadji dakkár dynamihkkii mii sáhtášii sámi dáidaga doalvut ovtta lávkki viidáseappot. Duogážin dasa lea váilevaš ekonomalaš doaibmanmunni šiehtadallandilálašvuođas, danne go Sámediggi buori muddui juo lea mearridan ekonomalaš rámmaid šiehtadallamii, ovdal go dat oba álget ge. Viidáseappot dahket šiehtadallama rámmat váttisin oažžut ođđa doaimmaid šiehtadussii. Šiehtadus navdojuvvo maiddái ráddjet sámi dáiddárorganisašuvnnaid gulahallama Sámedikkiin, ja nu nappo sin vejolašvuođa olahit dohko iežaset dárbbuiguin.</p>
<p>Okta dain stuorimus hástalusain sáhttit dadjat maide šiehtadusa váikkuhusaid birra, lea go dáiddáršiehtadusas eai leat biddjojuvvon mihttomearit mat galget olahuvvot. Dat ráddje vejolašvuođa árvvoštallat addá go ekonomalaš doarjja sávvojuvvon ávkki ja lea go sámi dáidda ovdánan rievttes guvlui. Eai leat mearriduvvon mihttomearit ovdáneami hárrái, mat sáhtáše čujuhit guđe guvlui ovdáneapmi galggašii mannat. Danne lea váttis organisašuvnnaide ákkastallat dárbbuid ovddas doaimmaide mat sáhtáše leat veahkkin olahit mihttomeriid mat leat dobbelis otná dási. Dieinna lágiin sáhttá dadjat ahte dáiddáršiehtadus lea oađđinguoddán sihke organisašuvnnaide ja Sámediggái.</p>
<p>Dáiddáršiehtadus ii leat ođasmahttojuvvon dan rájes go ásahuvvui 2004:s. Ođđa váldošiehtadus galgá sohppojuvvot ja leat gustovaš 2014 rájes. Šiehtadusa evaluerema bohtosat ja rabas gulahallan dáiddárorganisašuvnnaiguin šaddá dien barggu vuođđun. Sámediggi áigu láhčit dili dasa ahte sámi dáiddárorganisašuvnnat sáhttet leat aktiiva bealálažžan sámi kulturpolitihkas.</p>
<p>Eará rámmaeavttut sámi dáiddáriidda Gávdnojit máŋga deaŧalaš vuođu sámi dáiddáriid rámmaeavttuide. Earret eará infrastruktuvra maid sámi ásahusat dahket, našuvnnalaš eiseválddiid oppalaš kulturpolitihkka, báikkálaš ja guovlulaš eiseválddiid kulturpolitihkka, eará ruđalaš doarjjaortnegat kultuvrii, ovttasbargovejolašvuođat eará dáiddáriiguin ja eará ásahusaiguin ja kulturealáhusa ovdáneapmi. Dat gieđahallojuvvojit daid eará áŋgiruššansurggiid vuolde.</p>
<p>Mihttomearit ja strategiijat</p>
<p>Váldomihttomearri: </p>
<p>Hábmet, doaimmahit, gaskkustit ja vásihit girjás ja máŋggabealat sámi dáidda- ja kulturovdanbuktimiid</p>
<p>Oassemihttomearit: </p>
<p>Sámi dáiddáriin leat buorit ja einnostahtti rámmaeavttut iežaset bargui</p>
<p>Gievrras ja aktiiva sámi dáiddárorganisašuvnnat</p>
<p>Strategiijat: </p>
<p>Buoret mihttomearre- ja boađusstivrejupmi sámi dáidaga ja kultuvrra ohcanvuđot doarjagiidda</p>
<p>Nannet dálá áiggi sámi dáidda- ja kulturdoaimmaid</p>
<p>Gáhttet, doaimmahit ja gaskkustit árbevirolaš dáidda- ja kulturvugiid</p>
<p>Sámedikki kulturpolitihkas áimmahuššat sámi mánáid ja nuoraid ja gielalaš girjáivuođa</p>
<p>Ovdánahttit Sámedikki ja Sámi dáiddárráđi ovttasbargošiehtadusa (dáiddáršiehtadusa)</p>
<p>Háhkat guovlulaš ja riikkaidgaskasaš ovttasbargoarenaid sámi ja eará dáiddáriidda</p>
<p>Dáiddáršiehtadusa bokte addit Sámi dáiddárráđđái vejolašvuođa váldit stuorit ovddasvástádusa sámi dáidaga ja kultuvrra ovddideamis</p>
<p>Oččodit áigái guovlulaš ja riikkaidgaskasaš ovttasbargoarenaid sámi ja eará dáiddáriidda</p>
<p>Politihkkahábmen lagas gulahallama bokte dáidda- ja kultursurggiiguin</p>
<p>Oččodit áigái arenaid, fierpmádagaid ja ovttasbargoprošeavttaid mat dagahit ahte sámi dáidda ja kultuvra eambbo fállojuvvo ja vuvdojuvvo riikkaidgaskasaš márkaniin3 Sámi kulturásahusat sámi kultuvrra gaskkusteami ja muosáheami arenan 2008:s ovddidii sámediggeráđđi ásahusdieđáhusa. Dieđáhusas boahtá ovdan ahte sámediggeráđi mihttomearri ásahusaid ovddidemiin lea nannet ja ovdánahttit sámi ásahusaid guovddáš servodatsurggiin sámi demokratiija, máhtolašvuođa ja kapasitehta vuođđun, ja ávkin sámi servodahkii. Sámediggi lea dieđáhusas dovddahan iežas čielga áigumuša leat guovddážis láhčime dili sámi ásahusaid ovdánahttimii.</p>
<p>Dán áŋgiruššansuorggi olis áigu Sámediggi viidáseappot fievrredit iežas ásahuspolitihka.</p>
<p>Hástalusat</p>
<p>Sámediggi lea maŋemus jagiid geavahan olu návccaid ásahusdieđáhusa čuovvoleapmái. Mii leat atnán fuola ásahusaid huksemis ja organiseremis. Ollu ásahusat leat ođđasis organiserejuvvon, sámi kulturviesuid viessoláigoruhtadeami ortnet lea dál ásahuvvon, máŋga huksenproseassa leat joatkašuvvan ja álggahuvvon ja eambbo kulturásahusat leat boahtán mielde Sámedikki bušehttii. Norut-Álttá (2012) raporta kulturealáhusaid birra sámi guovlluin čájeha ahte almmolaččat ruhtadan sámi kulturásahusain lea lassánan barggaheapmi.</p>
<p>Bargu hukset ja nannet sámi ásahusaid organiserema lea leamaš dárbbašlaš. Dainna bargguin áigut joatkit, nu ahte olahit iežamet mihttomeriid gievrras sámi ásahusaid hárrái.</p>
<p>Ásahuspolitihka viidáset čađaheamis ferte leat čielgaset geahčastat kulturásahusaid doaimma ja fágalaš sisdoalu guvlui, ja dasa movt ásahusaid rolla kultursuorggis galgá leat. Sámediggi ferte čielgaseappot dovddahit makkár doaibmadási mii vuordit ovdamearkka dihte kulturviesuin. Mii fertet čielgasit oažžut ovdan ahte sámi ásahusat leat deaŧalaš bealálaččat ja ovttasbargoguoimmit sámi dáidda- ja kultureallima ovdánahttimis. Sámi ásahusat leat maiddái deaŧalaš infrastruktuvran sámi dáiddáriidda. Dat galget leat arenan gos ođasmahttin, gaskkusteapmi ja ovdáneapmi dáhpáhuvvá, ja gos sámegiella ja sámi kultuvra leat guovddážis. Dat ii mearkkaš ahte ásahusat eai juo leat dakkárat odne. Mii nappo háliidit čielggasmahttit daid sisdoalu ja rolla.</p>
<p>Sámi ásahusat leat maid ohcalan lagat čuovvoleami ja gulahallama Sámedikki bealis, nu ahte min vuordámušat ásahusaide boađáše čielgaseappot ovdan, earret eará doarjjajuolludemiid mihttomearreja boađusstivremis, ja nu ahte ásahusat sáhtáše čilget iežaset dárbbuid ja hástalusaid.</p>
<p>Lea ásahusaid iežaset ovddasvástádus doalahit ja ovdánahttit iežaset ásahussan ja háhkat buriid ovttasbargooktavuođaid eará bealálaččaide. Sámedikki ovddasvástádus lea earret eará láhčit dasa dili váikkuhangaskaomiidis bokte, gulahallama bokte ja go ásaha ovttasbargoarenaid. Sámediggi áigu maiddái joatkit dán barggu ráđđehusa guovdu nannen dihte sámi ásahusaid ekonomalaš rámmaeavttuid.</p>
<p>Sámediggi lea eanas ovdamearkkain sámi ásahusaid stuorimus ruhtadeaddji. Stuora oassi Sámedikki bušeahta juolludemiin kultuvrii manná sámi ásahusaid ja organisašuvnnaid doibmii. Iežamet doarjagiid bokte sáhttit mii maiddái bidjat gáibádusaid ásahusaide. Mii fertet čielgaseappot oažžugoahtit ovdan iežamet vuordámušaid dan hárrái masa njuolggodoarjagat sáhttet geavahuvvot. Sámediggi áigu aktiivvalaččabut geavahit ruhtadandoarjaga ovddidit dan eavttu ahte eambbo doaibma addá buoret bušeahttabohtosiid. Nu go boahtá ovdan ásahusdieđáhusas, de ii leat Sámedikkis dainna makkárge sávaldat stivret ásahusaid.</p>
<p>Sámediggi nammada stivralahtuid iešguđetlágan kulturásahusaide. Mii áigut dárkileappot geahčadit movt min stivranammadanrolla sáhtášii ovdánahttojuvvot. Stivračoahkkádus mas lea guoskevaš gelbbolašvuohta heivehuvvon ásahusa rollii ja ulbmilii, lea oassin ásahusa ovddideamis. Oassin ásahusaid gelbbolašvuođahuksemis lea Sámediggi ovdal doallan seminára stivralahtuide geaid mii ieža leat nammadan sámi kulturásahusaide. Mii oaidnit ahte sáhttá maiddái leat dárbbašlaš koordineret eará stivranammadeaddji orgánaiguin vai stivrrain šaddá vejolaš olahit mihttomeari unnimusat 40-60 % sohkabealovddasteami hárrái.</p>
<p>Sámi ásahusat leat deaŧalaš infrastruktuvran sámi dáiddáriidda. Sámi dáidda ja dáiddadoaimmaheapmi lea máŋgga láhkái sámi ásahusaid vuođđun. Teáhterat ja festiválat leat dat ásahusat gos diet boahtá čielgasepmosit ovdan. Boahttevaš sámi dáiddamusea šaddá hui deaŧalaš sámi dálá áiggi dáidaga gaskkusteamis. Boahttevaš sámi dáiddamusea lea deaŧalaš fágalaš, gaskkustan-, diehtojuohkin- ja koordinerejeaddji orgána máŋgga sámi dáiddárii ja dáiddaduojárii. Dutkan- ja dáiddárviessu Lásságámmi lea iežas guosseorruide inspirašuvdnan ain joatkit ja ovdánit fágalaččat. Sámediggi áigu bargat dan ovdii ahte sámi ásahusaid ja sámi dáiddáriid gaskka šaddá ain lagat ovttasbargu.</p>
<p>Sámi ásahusat lea maiddái deaŧalaččat barggaheami ja bargosajiid dáfus. Dat addet allagelbbolašvuođabargosajiid smávva sámi báikegottiide. Dás lea maiddái dásseárvobealli danne go ollu nissonolbmot barget dáin ásahusain, mii sáhttá leat mielde doalaheame sin báikkis ja eastadeame eretfárreme. Norut Álttá raporta kulturealáhusa birra sámi guovlluin čájeha ahte bargiid lohku sámi giella- ja kulturguovddážiin lea mearkkašahtti láhkái lássanan.</p>
<p>Mihttomearit ja strategiijat</p>
<p>Váldomihttomearri: </p>
<p>Sámi kulturásahusat leat deaŧalaččat sámi dáidaga ja kultuvrra ovdánahttimis</p>
<p>Oassemihttomearit: </p>
<p>Fágalaččat nanu sámi kulturásahusat</p>
<p>Sámi ásahusat leat resursan sámi dáiddáriidda ja kulturdoaimmaheddjiide</p>
<p>Sámi ásahusain lea buorre ovttasbargu gaskaneaset</p>
<p>Sámi ásahusat addet kulturbargosajiid sámi servodagaide</p>
<p>Sámi ásahusat leat sámi dáidaga ja kultuvrra deaŧalaš gaskkusteaddjit</p>
<p>Strategiijat: </p>
<p>Bargat dan ovdii ahte sámi ásahusaide leat buorit rámmaeavttut nu ahte sáhttet leat mielde ovdánahttime ja gaskkusteame sámi dáidda- ja kultureallima </p>
<p>Čielgasit ovdanbuktit iežamet vuordámušaid sámi ásahusaid ovddasvástádusa hárrái sámi dáidaga ja kultuvrra ovdánahttimis</p>
<p>Dárkileappot čuovvolit ja gulahallat ásahusaiguin stivrraid nammademiid ja doarjagiid bokte </p>
<p>Bargat ain buoret ásahusaid gaskasaš ovttasbarggu ja buoret fágalaš ovddasvástádusjuogu ovdii </p>
<p>Bargat ain buoridit ovttasbarggu sámi dáiddáriid ja sámi kulturásahusaid gaskka</p>
<p>Bargat viidáseappot hukset bajás ja ođđasis organiseret sámi kulturásahusaid4 Árvoháhkan ja ovdáneapmi kulturealáhusain</p>
<p>Kulturealáhusa ovddideapmi lea buori muddui seamma go buoridit sámi dáiddáriid rámmaeavttuid. Kulturealáhussuorggi otná dovdomearkkat leat ollu smávva bealálaččat mat leat čiekŋudan iežaset dáidda- ja kulturalbmanahttimiidda. Dán suorggis lea árvoháhkan vuosttažettiin ekonomalaš árvvut.</p>
<p>Dát áŋgiruššansuorgi lea vuosttažettiin dat movt Sámediggi sáhttá bargat dan ovdii ahte eambbo dáiddárat sáhtáše birgenlági oažžut dáidaga bokte.</p>
<p>Hástalusat</p>
<p>Kulturealáhussuorgi doaimmahuvvo garra idealismma bokte ja dábálaččat almmá ámmátlaš jođiheami haga. Ollu bealálaččain leat eará barggut lassin dahje lotnolasat eará ealáhusaiguin. Bealálaččat atnet dábálaččat iežaset dáiddárin dahje kulturdoaimmaheaddjin – eai ge ealáhusdoallin. Hástalusat mat čuožžilit go kultuvra galgá deaivvadit ealáhusdoahpagiin, leat oktasaččat dán suorggis miehtá riikka.</p>
<p>Sámi kulturbuktagiid kvalitehta lea dábálaččat hui buorre ja das lea stuora ealáhuspotensiála našuvnnalaččat ja riikkaidgaskasaččat. Hástalussan lea nannet sámi kulturealáhusa bealálaččaid, nu ahte sis livččii iešluohttámuš ja máhttu mii nagodivččii doalvut sin buktagiid máilbmái.</p>
<p>Dat mii earuha sámi kulturealáhusa bealálaččaid dáčča dakkáriin, lea erenoamážit sin oktavuohta sámi kulturárbái. Máŋga sámi kulturbealálačča hálddašit ja gaskkustit sámi servodaga árbejuvvon kulturárvvuid. Dat dahká ahte sámi kulturbealálaččain lea guovttegeardán vuordámuš čadnojuvvon sin bargui. Sii eai galgga dušše dáiddalašvuođa áimmahuššat, muhto maiddái guoddit persovnnalaš ovddasvástádusa kulturárbbi ovddas. Dasa lassin boahtá gažaldat gii galgá dinet sámi kultuvrra vuođul. Ja galgá go sáhttit vuovdit buotlágan sámi kultuvrra? Ságas lea ávkki oažžut sámi kultuvrras almmá billiskeahttá sámi kultuvrra. Hástalussan buohkaide geat barget sámi kulturealáhusas lea áimmahuššat ehtalaš beali ealáhusovddideamis.</p>
<p>Dasa lassin lea davvi guovllu bealálaččaide hástalussan ahte sin márkanguovlu lea oalle báikkálaš, ja ahte stuora márkaniidda lea nu guhkki. Liikká lea deaŧalaš geahččat kulturealáhusa stuorit oktavuođas go dušše ovttaskas bealálaččaid sierra. Sii leat dávjá oasit stuorit árvogollosis, gos čađaheaddjit dárbbašit guđet guimmiideaset iežaset buktagiid ovdandivvumis ja gaskkusteamis. Ovttaskas čađaheddjiid gelbbolašvuođa nannen nannešii olles árvogollosa ja sámi kulturealáhusa oppalohkái.</p>
<p>Kultuvra vs. ealáhus Okta dain stuorimus hástalusain čuožžila juo go deaivvada kulturealáhusdoahpagiin. Kulturpolitihkka lea vuođustuvvon dasa ahte kultuvrras lea iešárvu ja dasa leat ollu vuordámušat čadnojuvvon: nannet sámi gullevašvuođa ja identitehta, ovddidit ealli báikkálaš servodagaid ja áimmahuššat min kulturárbbi leat dušše muhtin ovdamearkkat. Ealáhuspolitihkka lea árvoháhkan, ja das leat máŋggat mihttomearit ja váikkuhangaskaoamit mat galget nannet doaimmaid ekonomalaš potensiála. Kultuvra ja ealáhus nappo eai álo huma ovtta giela, ja sáhttet čuožžilit hástalusat go moalkás kultureallin galgá geahččalit iežas heivehit gáržžes ealáhusipmárdussii mii lea hutkojuvvon áibbas eará surggiid váste. Lea maiddái deaŧalaš dovddastit ahte eai buot kulturdoaimmaheaddjit dáhto dahje galgga heivehuvvot ealáhusdoahpaga vuollái. Vai sáhttit hukset nanu kulturealáhusa, de lea vuosttaš hástalus oažžut kulturdoaimmaheddjiid dovdat iežaset gullat ealáhusdoahpaga vuollái. Ealáhusoktavuođas eai leat ceavzilis ja bistevaš bargosajit dušše almmolaš doarjagiid duohken.</p>
<p>Gelbbolašvuohta Dáidda- ja kulturdoaimmaheaddjit leat árbevirolaččat bidjan návccaideaset dasa masa leat čeahpimusat, namalassii iežaset buktagii. Nie ferte ain leat, nanu kultureallin lea bures lihkostuvvan kulturealáhusáŋgiruššama deaŧaleamos vuođđu. Liikká lea hástalussan olles árvogollosii, ja ovttaskas kulturdoaimmaheddjiide alcceseaset, ahte oallugiin lea beare unnán gelbbolašvuohta doaimma ealáhusbeliide. Dás oaivvilduvvo buot gávpedoaimma ovddideami rájes merkantiila ja ekonomalaš gelbbolašvuhtii, márkanipmárdus, buvttaovddideapmi, márkanstrategiijat jna. Muhtin sámi kulturdoaimmaheaddjit fertejit álgit álggu rájes iešluohttámuša nannemiin ja váldit oahpu fitnodatásaheamis, ja earáide lea doarvái oahppat strategiijaovdáneami oaidnin dihte iežaset doaimma potensiála. Váldohástalussan šaddá oažžut kulturdoaimmaheddjiid oaidnit iežaset deaŧalaš ealáhusbealálažžan.</p>
<p>Dáidda ja kultuvra lea kompleaksa ja allaárvosaš iežas jurddašanvuogi bokte. Hoigat kultuvrra ovdánahttinprográmmaide mat leat oaivvilduvvon ealáhuseallimii, sáhttá dahkat ahte dat buorit kreatiiva proseassat mannet duššái. Riska lea dalle ahte báhcet buorit fitnodatplánat, muhto heittot buktagat. Bures lihkostuvvan kulturealáhusáŋgiruššama huksemis lea kultuvrra iešárvvu ipmirdeapmi ja dohkkeheapmi hui deaŧalaš.</p>
<p>Sámi kulturealáhus ja kulturvuđot ealáhus lea beare unnán dutkojuvvon. Dutkan dán suorggis attášii midjiide ávkkálaš dieđuid áiggis goas diet leat deaŧalaš áŋgiruššansuorggit riikkadásis ja oassin dain ođđa ealáhusgeainnuin dáppe davvin.</p>
<p>Unna kulturealáhussuorggážis gos ollu bealálaččat dárbbašit guđet guimmiideaset lea hástalussan ahte eai gávdno ásahuvvon fierpmádagat ja ovttasbarggut. Sámi dáiddárorganisašuvnnaid ja kulturásahusaid ásahan gelbbolašvuođabirrasiin sáhttit datte viežžat ollu vásihusaid.</p>
<p>Mihttomearit ja strategiijat</p>
<p>Váldomihttomearri: </p>
<p>Ceavzilis bargosajit sámi dáidda- ja kulturvuđot ealáhusas</p>
<p>Oassemihttomearit: </p>
<p>Eambbo ruhtajorru ja gánnáheapmi kulturealáhusa doaimmaheddjide</p>
<p>Eambbo bargosajit sámi dáidda- ja kulturvuđot ealáhusa olis</p>
<p>Kulturealáhus mas jáhkehahttivuohta ja duohta kultuvra lea guovddážis</p>
<p>Kulturealáhus huksejuvvon gelbbolašvuođa ala</p>
<p>Strategiijat: </p>
<p>Ovddidit gánnáheami kulturealáhussuorggis</p>
<p>Lasihit profešunaliserema sámi kulturealáhusas </p>
<p>Lágidit gávnnadansajiid ja fierpmádagaid kulturealáhusdoaimmaheddjiide</p>
<p>Vuolggahit eambbo dutkama sámi kulturealáhusa hárrái</p>
<p>Ovttasbarggus ráđđehusain ja guovlulaš bealálaččaiguin bargat hukset kulturealáhusa oktan ođđa ealáhusgeaidnun sámiide</p>
<p>Ekonomalaš ja hálddahuslaš váikkuhusat Dieđáhusa čuovvoleapmi boahtá dahkkojuvvot jahkásaš bušeahtaid bokte mas doaimmat vuoruhuvvojit iešguđet mihttomeriid vuolde. Sámediggeráđđi áigu árvvoštallat ráhkadit sierra doaibmaplána dieđáhusa čuovvoleapmin. Dieđáhusas lea guhkesáiggi perspektiiva, ja lea lunddolaš ođđasis geahčadit dieđáhusa golmma njealji jagi geahčen, árvvoštallan dihte lea go Sámedigge olahan daid mihttomeriid maid lea bidjan dieđáhusas.</p>
<p>Kulturkapihtal lea stuorimus kapihtal Sámedikki bušeahtas, gos leat ollu njuolggo ja ohcanvuđot doarjjaortnegat. Stuora oassi min hálddahuslaš resurssain manná hálddašit dáid ortnegiid. Mii leat dieđáhusas čujuhan dárbbašlažžan ahte ásahuvvojit eambbo geatnegahtti dialogakanálat nu mo konsultašuvdnašiehtadus ja ovttasbargošiehtadusat, ovddidan dihte sámi dáidaga ja kultuvrra eará almmolaš eiseválddiid guovdu. Mii leat maid oaidnán ahte lea dárbbašlaš čielggasmahttit gulahallama sámi ásahusaiguin ja sámi dáiddárorganisašuvnnaiguin.</p>
<p>Buori gulahallama bokte guovddáš eiseválddiiguin vuordá Sámediggi ahte ekonomalaš rámmat sámi dáidda- ja kulturovddideapmái lasihuvvojit sakka. Sámi servodat ii leat ožžon oasi seamma ovddideamis dáidda- ja kultursuorggis Kulturloktema doarjagiid ja eará almmolaš doarjagiid bokte go servodat muđui, ja dál vurdojuvvo ahte sámi kultuvra oažžu dan loktema mii lea dárbbašlaš vai olahit ovdáneami ja doaibmanmuni suorggis. Sámediggi vuordá maiddái ahte guovlulaš ja báikkálaš eiseválddit váldet iežaset ovddasvástádusa sámi dáidaga ja kultuvrra ovddideami hárrái.</p>
<p>Dieđáhusa čuovvoleapmi eaktuda ekonomalaš ja hálddahuslaš resurssaid. Ásahusdieđáhusa čuovvoleapmi ja boahttevaš čilgehus sámi museaid birra ferte maiddái váldojuvvot mielde ekonomalaš ja hálddahuslaš váikkuhusaid ollislaš dárbbuid logahallamii kultursuorggis. Dárbbašuvvojit eambbo bargit, ja stuorit ekonomalaš juolludeamit sáhttit olahit mihttomeriid dán dieđáhusas daid áigemeriid sisa mat leat jurddašuvvon.</p>
<p>Girjjálašvuohta <em type="italic">Bååstede – tilbakeføring av samisk kulturarv </em>(2012). Norsk Folkemuseum, Sámediggi ja Kulturhistorjjálaš musea. </p>
<p><em type="italic">ON` julggaštus álgoálbmogiid vuoigatvuođaid birra </em>(2007) </p>
<p><em type="italic">ON` riikkaidgaskasaš soahpamuš siviila ja politihkalaš vuoigatvuođaid birra </em>(1966) </p>
<p><em type="italic">ON` soahpamuš mánáid vuoigatvuođaid birra </em>(Mánáidkonvenšuvdna) 1989. </p>
<p><em type="italic">Vuođđoláhka </em>(1814). Justiisa- ja gearggusvuođadepartemeanta. </p>
<p xml:lang="nob">Hansen, Hanna H. (2009): <em type="italic">Fra stereotypi til parabol – en fortelling om samisk samtidskunst. </em>I <em type="italic">Gierdu – Bevegelser i samisk kunstverden. </em>SKINN - samorganisasjonen for kunstformidling i Nord-Norge ja RiddoDuottarMuseat (SKINN – dáiddagaskkusteami ovttastahtti organisašuvdna Davvi-Norggas ja RiddoDuottarMuseat). </p>
<p xml:lang="nob">Hermetikken Næringshage(2010): <em type="italic">Sluttrapport, forprosjekt for samiske kulturnæringer. </em></p>
<p><em type="italic">ILO-konvenšuvdna nr. 169 (ILO 169) álgoálbmogiid ja čearddalaš álbmogiid birra iešheanalaš stáhtain. </em></p>
<p xml:lang="nob">Kintel, Thomas (2009): <em type="italic">Hva står på spill i den samiske kunstverdenen? </em>I <em type="italic">Gierdu – Bevegelser i samisk kunstverden. </em>SKINN - samorganisasjonen for kunstformidling i Nord-Norge og RiddoDuottarMuseat. (SKINN – dáiddagaskkusteami ovttastahtti organisašuvdna Davvi-Norggas) </p>
<p xml:lang="nob">Kramvig, Britt (2007): <em type="italic">Kultur som næring – møter som sammenstøter. </em>Magma 9/2009. </p>
<p xml:lang="nob">Kramvig, Britt(2012): <em type="italic">Orientalisme eller kulturmøter? Tendenser i samisk turisme og kulturnæringer </em>. I Forbord, M., Kvam, G. og Rønningen, M.: <em type="italic">Smak, kultur og opplevelser” – nye ideer om reiseliv i </em>Norge, fagbokforlaget 2011. </p>
<p><em type="italic">Kulturláhka </em>(2007). Kulturdepartemeanta. </p>
<p><em type="italic">Norsk kulturbarometer 2008. </em>Statistihkalaš guovddášdoaimmahat. </p>
<p>Norgga kulturráđđi. <em type="italic">Strategi 2011–2014 </em>. </p>
<p xml:lang="nob">Norut (2010): <em type="italic">Evaluering av Sametingets tilskuddsordning Kulturutvikling </em>. </p>
<p xml:lang="nob">Norut (2012): <em type="italic">Evaluering av samarbeidsavtalen mellom Sametinget og de samiske kunstnerorganisasjonene. </em></p>
<p xml:lang="nob">Norut (2012): <em type="italic">Kulturnæringer i samiske områder – sysselsettingsutvikling og bedriftskultur </em>. </p>
<p><em type="italic">Sámedikki bušeahtta </em>(2012). Sámediggi. </p>
<p><em type="italic">Sámedikki bušeahtta </em>(2013). Sámediggi. </p>
<p><em type="italic">Sámediggedieđáhus ealáhusovddideami birra </em>(2011). Sámediggi. </p>
<p><em type="italic">Sámediggiráđi dieđáhus sámi ásahusaid birra </em>(2008). Sámediggi. </p>
<p><em type="italic">Sámediggeráđi politihkalaš álginjulggáštus. Sámedikki eanetloguráđi politihkalaš vuođđu 2009-2013 </em>. Sámediggi. </p>
<p><em type="italic">Láhka Sámedikki ja eará sámi riektediliid birra </em>(Sámeláhka) (1987). Ođasmahttin-, hálddašan- ja girkodepartemeanta. </p>
<p><em type="italic">Sámi logut muitalit 3. Kommenterejuvvon sámi statistihkka 2010 </em>. Sámi allaskuvla ja Norden. </p>
<p><em type="italic">Sámi logut muitalit 4. Kommenterejuvvon sámi statistihkka 2011 </em>. Sámi allaskuvla ja Norden. </p>
<p xml:lang="nob">Skogerbø, Eli (2000): <em type="italic">Samiske medier. Innhold, bruk og rammevilkår. </em></p>
<p xml:lang="nob">St. dieđ. nr. 22 (2003-2004): <em type="italic">Kultur og næring </em>. </p>
<p>St. dieđ. nr. 28 (2007-2008) <em type="italic">Samepolitikken </em>. </p>
<p xml:lang="nob">St.dieđ. nr. 32 (2007-2008) <em type="italic">Bak kulissene. </em></p>
<p xml:lang="nob">St. dieđ. nr. 23 (2011-2012): <em type="italic">Visuell kunst. </em></p>
<p xml:lang="nob">St.prp.73 (2005-2006) <em type="italic">Om samtykke til ratifikasjon av UNESCOs konvensjon om vern av den immaterielle kulturarven. </em></p>
<p xml:lang="nob">Telemarksforskning (2012): <em type="italic">Norsk kulturindeks 2012. Resultater fra samisk område </em>. </p>
<p><em type="italic">UNESCO-konvenšuvdna vuoiŋŋalaš kulturárbbi suodjaleami birra </em>(2003). </p>
<p>Ealáhus- ja kulturlávdegotti árvalus</p>
<p>Álggahus</p>
<p>Sámedikki ealáhus - ja kulturlávdegoddi lea meannudan dieđáhusa dáidaga ja kultuvrra birra.</p>
<p>Mearkkašumit</p>
<p><em type="italic">Norgga sámiid riikasearvvi (NSR) lahtut Geir Tommy Pedersen, Gunn Britt Retter, Mathis Nilsen Eira, Randi A. Skum, Johttisámiid listtu lahttu Per A. Bæhr, Nordkalottfolket lahttut Toril Bakken Kåven ja Ovddádusbellodaga lahttu Aud Martinsen ovddidit čuovvovaš mearkkašumi: </em></p>
<p>Sámediggedieđáhusa sámi dáidaga ja kultuvrra birra barggu oktavuođas lea evttohuvvon 4 vuoruhansuorggi, gos okta dáin lea kulturealáhusaid árvoháhkama ja ovdáneami birra. Seammás go lávdegoddi lei meannudeamen ášši, de bijai sámediggeráđđi ovdán mearriduvvon kulturealáhusa doaibmaplána. Doaibmaplánas čujuhuvvo, ahte vuođđun plánii lea dieđáhus sámi dáidaga ja kultuvrra birra, mii galgá meannuduvvot geassemánu dievasčoahkkimis, geahča ášši 23/13. Sámediggeráđđi ii sáhte mo ge láhkai leat ovddabeale dievasčoahkkin meannudeami, mii guoská sámediggedieđáhusaide. Dát ii leat dakkár vuogi mielde mo áššit galget meannuduvvot Sámedikkis. Dákkár bargovugiin váldá sámediggeráđđi eret vejolašvuođa dievasčoahkkimis buktit mearkkašumiid áššiide mat gusket sámi dáidagii ja kultuvrii.</p>
<p>Dát lea čielga mearka sámi álbmogii, ahte ii leat ulbmilaš geavahit demokráhtalaš váikkuhangaskaoami ovddidit oainnuid, go jo sámediggeráđđi mearrida doaibmaplánaid mat eai leat vuođđuduvvon sámediggedievasčoahkkimis.</p>
<p>Dasa lassin eat oainne faktavuođu dieđáhusas lea doarvái, nu ahte sáhtašii veardidit makkár dárbbut leat álggahit iešguđege doaibmabijuid nannen dihte sámi dáidaga ja kultuvrra.</p>
<p>Dán vuođul dáhttu dát mielláhtut ahte dieđáhus sámi dáidaga ja kultuvrra birra meannuduvvo ođđasis sámediggeráđis.</p>
<p><em type="italic">Norgga sámiid riikasearvvi (NSR) lahtut Geir Tommy Pedersen, Randi A. Skum, Mathis Nilsen Eira, Gunn Britt Retter ja Johttisámiid listtu lahttu Per A. Bæhr ovddidit čuovvovaš mearkkašumi: </em></p>
<p>Dát mielláhtuid mielas lea kultursuorgi okta Sámedikki deaŧaleamos politihkkasurggiin. Kultuvra lea jurdagat, árvvut ja norpmat mat servodagas leat oktasaččat ja maid mii háliidit gaskkustit boahtte bulvii. Dát mielláhtut háliida nannet, áimmahuššat ja ovddidit sihke ođđaáiggi ja árbevirolaš sámi kulturmáhtu. Dát mielláhtut háliida movttiidahttit sámi kultureallima ovdáneami dakko bokte ahte eanedit sámi kulturbargosajiid. Ealli ja nana sámi báikegottit ja árbevirolaš ealáhusat ja eallinvuogit leat deaŧalaččat vuođđun sámi kultuvrra buvttadeapmái.</p>
<p>Dát mielláhtuid mielas lea buorre go Sámediggeráđđi viimmat lea ovddidan dieđáhusa sámi dáidaga ja kultuvrra birra.</p>
<p>Álggos áigu Sámediggi cuiggodit man unohas dat lea ahte Sámediggi muhtun sajiin dieđáhusa vállje geavahit dakkár dadjanvugiid mat sáhttet bidjat cakkiid Sámedikki ja dáidda- ja kulturdoaimmaheddjiid. Čuoggás Hástalusat otná kulturpolitihkas jearrá Sámediggeráđđi mo Diggi galgá buori láhkai hálddašit Sámedikki kulturruđaid seammás go Diggi máŋga eará oktavuođain lea sámi dáidda- ja kulturprošeavttaid áidna ruhtadangáldun. Sámedikki oaivila vuođul dat addá áibbas boasttu signálaid ahte jerrojuvvo mo Sámediggi <span type="quote">“galgá sáhttit bidjat eavttuid gáibádusaide”</span> kulturbargiid ektui almmá dan ahte dakkár gáibádusat leat ovddiduvvon dán suorgái. Dakkár dadjanvugiid ii sáhte ii ge berre Sámediggi geavahit olbmuid ektui mat buori muddui oaffaruššet ollu sin áiggi kultuvrra bálvaleapmái, eanaš eaktodáhtolaš dásis. Seamma láhkai oasis Diehtovuođđu, Sámedikki ja sámi dáiddárorganisašuvnnaid ovttasbargošiehtadusa evalueren ja áŋgiruššansuorggis 2 mas Sámediggeráđis lea dat sávaldat ahte <span type="quote">“árvvoštallat addá go ekonomalaš doarjja sávvojuvvon ávkki ja lea go sámi dáidda ovdánan rievttes guvlui”</span>. Sámediggi vuosttalda garrasit ahte Sámediggi álbmotválljen orgánan man ge láhkai háliida stivret kultuvrra <span type="quote">“rievttes guvlui”</span>.</p>
<p>Áŋgiruššansuorggit Dieđáhusas ovddiduvvojit njeallje áŋgiruššansuorggi:</p>
<p>Čielgaset ovddasvástádus sámi kultuvrra hárrái Buoret rámmaeavttut sámi dáiddáriidda Sámi kulturásahusat guovddážin sámi kultuvrra gaskkusteapmái ja muosáheapmái Árvoháhkan ja ovdáneapmi kulturealáhusain</p>
<p>Áŋgiruššansuorggis 1 Čielgaset ovddasvástádus sámi kultuvrra hárrái áigu Sámediggi čielgasit dovddahit doarjaga Sámediggeráđi ákkasteapmái ahte váilot duohta prosedyrat ja proseassat gaskal ráđđehusa ja Sámedikki kultursuorggis. Dát mielláhtut áigu dán oktavuođas čujuhit dasa ahte leat stuorra hástalusat sihke infrastruktuvrralaš dásis ja bargiid dáfus, ovdalgo sáhttá dadjat ahte sámi dáidda- ja kultureallin lea sávahahtti dásis. Dán vuođul orru Sámediggái imaš go Sámediggeráđđi orru dovddaheamen duhtavašvuođa dainna go ráđđehus 2013 stáhtabušeahtas lea dieđihan áigumuša áŋgiruššat sámi gielan ja kultuvrrain 50 miljon ruvnnuin 5 jagi badjel. Go árvvoštallá hukset earret eará</p>
<p>Beaivváža, min nationála teáhtera, ja eará kulturviesuid, de orru leamen čielggas ahte ráđđehusa ambišuvdnadássi dán suorggis lea menddo vuollin.</p>
<p>Nu mo namuhuvvon bajábealde, de vuosttalda Sámediggi garrasit daid dadjanvugiid ahte nannet kultuvrra <span type="quote">“rievttes guvlui”</span> nu mo dat dađibahábut maiddái boahtá ovdan áŋgiruššansuorggis 2. Dakkár dadjanvuogit go daid geahččá dan ektui ahte Sámediggeráđđi dieđáhusas áigu čađahit árjjaleappo politihka min dáiddáriid ektui, sáhttá bohciidahttit boasttu áddejumiid ja lea ge mielddisbuktán ahte sámi dáiddárat leat čájehan vuostehága maŋŋágo dieđáhus biddjojuvvui ovdan.</p>
<p>Sámediggi lea ovdal meannudan guokte dieđáhusa dáidda- ja kultursuorggis (2001, 2005). Dát dieđáhusat leat bidjan vuođu earret eará dáiddáršiehtadussii gaskal Sámedikki ja sámi dáiddárorganisašuvnnaid mat ásahuvvojedje 2004:s. Ortnet evaluerejuvvui 2012:s ja ođđa váldošiehtadus galgá šiehtadallojuvvot ja boahtit fápmui 2014 rájes. Evalueremis boahtá ovdan ahte šiehtadus orru doaibmamin seailluheaddjin ii ge atte olus vejolašvuođa dynamihkkii beliid gaskkas. Sámediggeráđđi čujuha dasa ahte šiehtadus várra lea ráddjen sámi dáiddárorganisašuvnna gulahallama Sámedikkiin ja maiddái sin vejolašvuođa oažžut ovdan sin dárbbuid. Sámediggi áigu maŋŋá gulahallama organisašuvnnaiguin árvvoštallat sierra fágaráđi ásaheami dán suorggi várás.</p>
<p>Sámediggeráđđi ovddida sierra áŋgiruššansuorggi mas geahččaluvvo fievrridit viidáseappot dan ásahuspolitihka mii ovddiduvvui 2008 ásahusdieđáhusas. Sámediggi lea máŋgga oktavuođas ovddidan kritihkalaš mearkkašumiid dasa mo Sámediggi orru áigumin stivret sámi ásahusaid. Politihka ulbmil lea muitalit gosa mii áigut, ja mo mii galgat beassat dohko. Sámedikki ásahusovddideami ulbmil ferte leat guovttebeallásaš. Ferte ollašuhttit Sámedikki dárbbu čorgatvuhtii organisašuvdnamálliid ja stivraovddastusaid ektui, ja einnostanvejolašvuođa bušeahttameannudeamis. Uhcimusat seamma deaŧalaš lea ahte Sámediggi árvvoštallá mo ásahusat galget nannejuvvot vai sáhttá fuolahit sihke dálá ja boahtteáiggi dárbbuid – ja mo Sámediggi galgá váikkuhit dasa rámmaeavttuid ovddideami ja politihkalaš barggus bokte. Dasa lassin ferte Sámediggi mearridit guđe ođđa ásahusaide lea dárbu sámi servodaga ovddideapmái. Dakkár strategiija boahtteáiggi várás ii sáhte ovddiduvvot almmá árjjalaš oassálastima haga siviila sámi servodaga bealis.</p>
<p>Dát mielláhtut oaivvildit ahte dat bienasta bitnii stivrejupmi mii orru leamen Sámediggeráđi áigumuš ovttaskas ásahusaid ektui, ii leat buorre. Earret eará lea ráđi áigumuš ahte dušše guokte organisašuvdnamálle leat sávahahttit Dikki bealis. Sámi ásahusat lea ovddiduvvon ja organiserejuvvon dan árvvoštallama vuođul mii orru leamen govttoleamos báikkálaš dilálašvuođaid vuođul daid ulbmiliid vuođul mat leat biddjojuvvon báikkálaččat servodaga ovdáneapmái. Sámediggi dovddaha, vuostálasvuođas Sámediggeráđiin, ahte lea luohttámuš sámi organisašuvnnaid ja ovttaskas olbmuid dáhttui ja návccaide ieža sáhttit ovddidit iežaset ásahusaid. Sámediggi ii sáhte doarjut Sámediggeráđi ásahuspolitihka nu mo dat doaimmahuvvo dál.</p>
<p>Dát mielláhtut dovddaha doarjaga Sámediggeráđi áŋgiruššamii árvoháhkamiin ja ovdánemiin kulturealáhusain nu mo boahtá ovdan áŋgiruššansuorggis 4. Lea deaŧalaš ahte Sámediggi váikkuha dasa ahte kulturdoaimmaheaddjit ja dáiddárat sáhttet eallit sin bargguin dán suorggis. Dattetge lea Sámedikki mielas dárbu čujuhit dan ahte ii leat riekta go Sámediggeráđđi hástalussan čuoččuha ahte ii leat mihkkege organiserejuvvon fierpmádat ja ovttasbargu dán suorggis. Norgga Sámiid Riikkasearvi lea oasálaš INTERREG prošeavttas Indigee - Indigenous Entrepreneurship. Prosjektet, mii lea nuoraid várás, fállá ođđaálggahuvvon fitnodagaide ja ealáhusdoaimmaheddjiide vejolašvuođa ovddidit iežaset plánaid main áigumuš lea ásahit bargosajiid ja doaimma, dávjá kultuvrra vuođul. Sámediggi áigu viidáseappot fievrridit doaibmabiju ja árjjalaččat doarju eanet dakkár vuođđudemiid.</p>
<p><em type="italic">Nordkalottfolket lahttu Toril Bakken Kåven, ovddidii čuovvovaš mearkkašumi: </em></p>
<p>Dát mielláhttu mearkkaša ahte dieđáhusas ii leat dáidda- ja kultursuorggis listejuvvon; bargiidlohku, ekonomalaš mearkkašupmi, buvttadeami sturrodat, ja mo buvttadeapmi ja kulturovdanbuktimat juohkásit geográfalaččat riikkas. Baicce válljejit čalmmustahttit maid, ja lea go Sámediggi ieš gii addá ekonomalaš ja eará veahki. Dát ii válddahala dáidda- ja kultursuorggi, ja dagaha hui váttisin mearridit mat dat leat rivttes strategiijat boahtteáigái. Nappo eat dieđe guđe guvlui sámi dáidda ja kultuvra lea mannamin. Oppa áiggi čujuhuvvo dás olggobealde raporttaide mat válddahit stáhtusa. Lea šállošahtti, go sámi álbmot ánssáša oažžut govda ja oanehis visogova das mii lea dán deaŧalaš fágasuorggi sisdoallu ja mo dat lea organiserejuvvon. Danne mis ii leat ge dat deaŧaleamos fáktavuođđu politihkkahábmemii.</p>
<p>Dát mielláhttu gávnnaha maiddái ahte dieđáhusas eai namuhuvvo sámi kultuvrra deaŧalaš bealit, muhto guđđet sámi kulturdoaimmaheddjiide ieža dovddahit ja ovddidit maid sii háliidit. Dat lea áddehahtti, ja maiddái riekta go ii galgga bidjat rájáid iešguđet dáidda- ja kulturovdanbuktimiidda – muhto ii leat riekta ahte Sámediggi galgá leat mielde doarjumin buot lágan dáidda- ja kulturovdanbuktiimiid. Baicce daddjojuvvon dieđáhusas ahte eai háliit digaštallat dan mii dat sámi dáidda lea. Dát mielláhttu oaivvilda ahte Sámedikki ovddimus ulbmil berre leat váikkuhit ahte sámi dáidda- ja kulturovdanbuktin ceavzá, nannejuvvo ja viidáseappot ovddiduvvo boahtteáigái. Muhto, jus dat ii seammás earuhuvvo eará oarjemáilmmi kultuvrras, de ii leat šat veara dan seailluhit. Sámedikkis lea eará rolla go Norgga stáhtas, mii váikkuha dáidda- ja kulturovdanbuktimii eanet oppalaš vuođus. Jus ii háliit defineret mii dat sámi dáidda- ja kulturovdanbuktin lea, de sáhttá Sámediggi adnojuvvot liiggálaš ásahussan ja bargu dáidagiin ja kultuvrrain sáhttá sirdojuvvot eará almmolaš ásahusaide. Dat livččii hui unohas Sámedikki bargui.</p>
<p>Lea maid válljejuvvon dakkár bajimus mihttomearri mii dadjá ealli ja girjás sámi dáidda- ja kultureallin mas lea buorre kvalitehta ja mii lea olámuttus buohkaide, dainna erenoamáš čalmmustemiin ahte dán vuoru háliiduvvo eanet deaddu kvalitehtii. Kvalitehta sáhttá defineret máŋgga láhkai: sihke teknihkalaš kvalitehta ja vásihuvvon kvalitehta. Ii teknihkalaš kvalitehta birra ii ge vásihuvvon kvalitehta birra leat vejolaš dadjat maidege nu guhká go ii háliit defineret mii dat deattuhuvvo sámi dáidagis ja kultuvrras. Kvalitehtadoaba šadde de juoga maid olmmoš navdá iežas persovnnalaš referánssaid vuođul.</p>
<p>Dieđáhus ii gieđahala dan mii galggašii leat sámi dáidaga ja kultuvrra geađgejuolgin. Nordkalottfolket oaivvildit ahte dat lea hui deaŧalaš vai alla kvalitehta mihttomearri šattašii nana geađgejuolgin. Sáhttá ovdamearkka dihtii dadjat ahte dat sámi dáidda- ja kulturovdanbuktin mii ruhtaduvvo, galgá speadjalastit sámi vieruid, árbedieđu, geográfalaš čatnaseami ja buolvvaid doaimmaid davviriikkain mihtilmas luonddulagašvuođa, čatnaseami lundui ealáhusaid, luonddulagaš eallivugiid ja ávkkástallanvieruid eallinoainnu, máilmmiáddejumi ja sámi máilmmi vuoiŋŋalašvuođa, sihke ođđaáiggi ja árbevirolaš oskunvugiid bokte sápmelaččaid ođđaáiggi dáiddaovdanbuktima ja sámi dáidaga ja kultuvrra ovddideami boahtteáigái sámi álbmoga oassin ođđaáiggi servodagas, ođđaáiggi ovdanbuktimiiguin ja ođđaáiggi eallinvugiin</p>
<p>Dáinna vuolggasajiin de sáhttá álggahit duohta digaštallamiid dan birra guđe dáidda- ja kulturovdanbuktimiid Sámediggi galgá doarjut ekonomiijain, buoret rámmaeavttuiguin ja eará váikkuhangaskaomiiguin.</p>
<p><em type="italic">Ovddádusbellodaga lahttu Aud Martinsen ovddidii čuovvovaš mearkkašumi: </em></p>
<p>Dát mielláhttu bidjá stuorra jearaldaga dán dieđáhussii. Ráđđi dadjá ahte Sámediggi galgá leat deháleamos premissadahkki sámi dáidaga ja kultuvrra ovdáneapmái. Seammás dadjá ráđđi ahte sii eai dieđe mii sámi dáidda ja kultuvra lea, geat leat doaimmaheaddjit, dahje mo galgá defineret sámi dáidaga ja kultuvrra!</p>
<p>Ráđđi čujuha dieđáhusas sihke dutkái Thomsas Kintelii ja dáiddadiehttái Hanne Hansenii, geat goappašagat guorahallaba mo galgá defineret sámi dáidaga ja kultuvrra.</p>
<p>Dát mielláhttu jearrá mo sáhttá ráđđi oaivvildit ahte Sámediggi galgá leat premissadahkki sámi dáidagii ja kultuvrii, go ráđđi ieš ii sáhtte defineret mii dát lea, ja go dieđáhus čielgasit dadjá ahte dán ságastallama ii áiggo váldit!</p>
<p>Dát mielláhttu oaivvilda ahte almmolašvuohta ii galgga seaguhit iežat dáidagii ja kultuvrii, ja ahte kultureallin ovdána buoremusat go ii leat čadnon almmolašvuhtii ja almmolaš doarjjaortnegiidda.</p>
<p>Lea liikká almmolašvuođa bargu veahkehit seailluhit sámi árbevieruid ja kultuvrra, muhto dát dahkko buoremusat árbevirolaš álbmotválljejuvvon orgánaiguin, gielddastivrraiguin, fylkkadikkiiguin ja stuorradikkis.</p>
<p>Lávdegotti ráva</p>
<p>Sámediggi doarju muđui Sámediggeráđi mearrádusárvalusa.</p>
<p>Evttohus 1, áirras Geir Tommy Pedersen, NSRa sámediggejoavku, Johttisápmelaččaid listu, Olgešbellodat ja Ovddádusbellodat</p>
<p>Sámedikki dieđáhusbarggus sámi dáidaga ja kultuvrra birra evttohuvvojit 4 vuoruhansuorggi, main okta lea árvoháhkan ja ovdáneapmi kulturealáhusain. Oktanaga lávdegotti meannudemiin, geigii Sámediggeráđđi doaibmaplána kulturealáhusaid birra mii lea juo mearriduvvon. Doaibmaplánas čujuhuvvo ahte plána vuođđu lea dieđáhus sámi dáidaga ja kultuvrra birra mii galgá áššin geassemánu dievasčoahkkimis, gč. ášši 23/13. Sámediggeráđii ii sáhte mohttege ovdalgihtii einnostit bohtosiid dievasčoahkkima meannudeamis ovtta sámediggedieđáhusas. Dát ii čuovo áššmeannudeami Sámedikkis. Dákkár bargovuogi mielde hilgu Sámediggeráđđi dievasčoahkkima vejolašvuođa buktit cealkámušaid áššiide mat gusket sámi dáidagii ja kultuvrii. Dasa lassin eai leat min mielas faktavuođut dieđáhusas doarvái buorit ahte sáhttá veardádallat makkár dárbbut leat vai sáhttá bidjat johtui iešguđet lágan doaibmabijuid mat nannejit sámi dáidaga ja kultuvrra. Dáinna ákkain bivdá Sámediggi ahte dieđáhus sámi dáidaga ja kltuvrra birra meannuduvvo ođđasit Sámediggeráđis.</p>
<p>III Jienasteapmi39 áirasis ledje 34 čoahkis. Jienasteapmi dahkkojuvvui čuovvovaš vuogi mielde:</p>
<p>Evttohus 1 hilgojuvvui 18 jienain. 16 jienastedje beali.</p>
<p>IV Beavdegirjelasáhusat</p>
<p>Dán áššis ii ovddiduvvon beavdegirjelasáhus.</p>
<p>V Sáhkavuorrolistu ja replihkat</p>
<p>Sáhkavuorru</p>
<p>Replihkka 1 Inga-Lill Sundset áššejođiheaddji2</p>
<p xml:lang="nob">Geir Tommy Pedersen</p>
<p>Inga-Lill Sundset Mariann Wollmann Magga</p>
<p>Aud Marthinsen čoahkkinortnegii Geir Tommy Pedersen Marianne Balto čoahkkinortnegii Geir Tommy Pedersen čoahkkinortnegii Marianne Balto3</p>
<p xml:lang="nno">Aud Marthinsen</p>
<p xml:lang="nno">Inga- Lill Sundset</p>
<p xml:lang="nno">Aud Marthinsen4</p>
<p xml:lang="nob">Mathis Nilsen Eira</p>
<p xml:lang="nno">Inga- Lill Sundset</p>
<p xml:lang="nob">Mathis Nilsen Eira5</p>
<p xml:lang="isl">Randi A. Skum</p>
<p xml:lang="nno">Inga- Lill Sundset6</p>
<p xml:lang="nno">Heidi P Greiner Haaker7</p>
<p xml:lang="isl">Per A. Bæhr</p>
<p xml:lang="nno">Gunn - Britt Retter8</p>
<p xml:lang="sma">Vibeke Larsen9</p>
<p>Mariann Wollmann Magga10 Geir Tommy Pedersen</p>
<p xml:lang="nob">Inga- Lill Sundset Ann-Mari Thomassen Ragnhild Melleby Aslaksen</p>
<p>Geir Tommy Pedersen Inga- Lill Sundset áššejođiheaddji</p>
<p>VI Sámedikki mearrádus</p>
<p>Sámediggi lea digaštallan sámediggedieđáhusa sámi dáidaga ja kultuvrra birra. Dieđahus lea mielde čoahkkingirjjis.</p>
<p>Álggahus</p>
<p>Dán dieđáhusa bokte ovddida Sámediggi láidesteaddji politihka sámi dáidaga ja kultuvrra birra, mii galgá čielggadit prinsihpalaš gažaldagaid sámi dáidaga ja kultuvrra ovdáneamis servodatsuorgin. Dat galgá maiddái leat čujuheaddjin Sámedikki boahttevaš kulturpolitihkas.</p>
<p>Sámediggi lea ovdal gieđahallan guokte dieđáhusa dáidda- ja kultursuorggis (2001, 2005). Dasa lassin lea mis ásahusdieđáhus mii ain lea min ásahuspolitihka vuođđun. Kultuvra lea suorgi man Sámediggi vuoruha. Danne lea dárbbašlaš ovddidit ođđa dáidda- ja kulturdieđáhusa.</p>
<p>Sámedikki kulturpolitihka váldomihttomearri lea dássážii leamaš ealli ja girjás sámi dáidda- ja kultureallin. Dát mihttomearri čájeha ahte Sámediggi áigu váldit ollislaš ovddasvástádusa sámi dáiddaja kultureallimis. Dien kulturpolitihkalaš áigumuša vuođđun leat oppalaš ja bajitdási láidestusat das ahte mánát ja nuorat ja gielalaš girjáivuohta galget vuoruhuvvot, seammás go galgá leat sadji dáiddalaš friddjavuhtii.</p>
<p>Dán dieđáhusa bokte áigu Sámediggi viiddidit mihttomeari dainna lágiin ahte eambbo deattuhit kvalitehta ja ahte sámi dáidda ja kultuvra galgá lea olámuttos buohkaide. Min ođđa bajimus mihttomeari sámi dáidaga ja kultuvrra dáfus lea:</p>
<p>Ealli ja girjás sámi dáidda ja kultureallin mas lea buorre kvalitehta ja mii lea olámuttos buohkaide.</p>
<p>Olahan dihte dán mihttomeari, de leat mii válljen njeallje áŋgiruššansuorggi. Dáid leat válljen daid hástalusaid vuođul mat mis lea kulturpolitihkas. Dieđáhusa áŋgiruššansuorggit leat:</p>
<p>Čielgaset ovddasvástádus sámi kultuvrra hárrái1. Buoret rámmaeavttut sámi dáiddáriidda 2. Sámi kulturásahusat guovddážin sámi kultuvrra gaskkusteapmái ja muosáheapmái 3. Árvoháhkan ja ovdáneapmi kulturealáhusain</p>
<p>Sámediggi galgá leat deaŧaleamos eavttuidbiddji sámi dáidaga ja kultuvrra ovddideapmái. Vai oažžut áigái aktiiva ja ovddideaddji kulturpolitihka, de dárbbašit mii buorebut čielggadit Sámedikki ja eará almmolaš bealálaččaid ovddasvástádusa ja rolla sámi dáidaga ja kultuvrra hárrái. Vuosttaš áŋgiruššansuorgi fátmmasta danne Sámedikki ovttasdoaimma eará almmolaš eiseválddiiguin kulturpolitihka dáfus.</p>
<p>Dáinna dieđáhusain áigu Sámediggi fuolahišgoahtit eambbo aktiiva politihka sámi dáiddáriid guovdu. Min ovddasvástádus sámi dáidaga ovdánahttimis lea fuolahit dáiddáriidda buriid ja einnostahtti eavttuid sin doibmii. Sámedikki deaŧaleamos reaidun dán barggus leat min ekonomalaš váikkuhangaskaoamit, muhto maiddái dat váikkuhanvejolašvuohta mii mis lea gulahallama, oktavuođa ja ovttasbarggu bokte eará almmolaš eiseválddiiguin. Nubbi áŋgiruššansuorgi lea ge danne Sámedikki politihkka sámi dáiddáriid guovdu.</p>
<p>Dál lea vihtta jagi áigi dan rájes go Sámediggeráđđi ovddidii ásahusdieđáhusa. Sámediggeráđđi lea dieđáhusas dovddahan čielga áigumuša leahkit guovddáš lágideaddji sámi ásahusovdáneamis. Dán viđa jagis leat mii ollen guhkás sámi ásahusaid huksemis ja ođđasisorganiseremis. Iskkadeamit čájehit earret eará ahte bargosajiid lohku sámi ásahusain lea lassánan. Dáinna dieđáhusain áigut mii giddet fuomášumi sámi kulturásahusaid doibmii ja sisdollui, sihke infrastruktuvran sámi dáidda- ja kulturdoaibmamii ja deaŧalaš bealálažžan sámi dáidaga ja kultuvrra ovddideapmái. Maiddái dákko leat min deaŧaleamos reaidun ekonomalaš váikkuhangaskaoamit ja min gulahallan, oktavuohta ja ovttasbargu eará almmolaš eiseválddiiguin ja ásahusaiguin iežaineaset. Goalmmát áŋgiruššansuorgi sisttisdoallá dan movt Sámedikki ásahuspolitihkka galgá jotkojuvvot. Go dieđáhusas namuhit sámi ásahusaid, de oaivvildit dainna maiddái sámi festiválaid.</p>
<p>Sámedikki dieđáhusas ealáhusovddideami birra (2011) lei kulturealáhus okta áŋgiruššansuorgi. Áibbas mearrideaddji eaktun kulturealáhusaid dáfus lea ahte mis lea ealli ja nanu sámi kultureallin. Seammás lea kulturealáhusa ovdáneapmi daid rámmaeavttuid duohken mat láhččojuvvojit sámi dáiddáriidda. Sámi ásahusat eai leat kulturealáhus, muhto dat addet bargosajiid mat leat kultuvrra ala vuođđuduvvon. Dát dieđáhus lea lasáhus ealáhusdieđáhussii kulturealáhusaid dáfus go geahčada ealáhusbeliid dáidda- ja kultursuorggis. Njealját áŋgiruššansuorgi lea danne sámi kulturealáhusa ovddideapmi.</p>
<p>Nu go eará dieđáhusbarggus, de lea okta dieđáhusa ulbmiliin čielggadit Sámedikki politihka dán suorggis. Mii áigut čielggadit doahpagiid, čielggasmahttit Sámedikki ovddasvástádusa ja sajádaga fágasuorggis ja háhkat buoret diehtovuođu fágasuorggis.</p>
<p>Dieđáhus lea guovtti oasis. Vuosttaš oassi válddaha Sámedikki kulturpolitihka stáhtusa, makkár eavttuid mielde mii bargat, mii Sámedikki dáidda- ja kultursuorgi lea ja makkár máhttovuođđu mis lea iežamet hálddus. Nuppi oasis ságaškuššat ovdáneami ja guhkesáiggi mihttomeriid, strategiijaid ja áŋgiruššansurggiid boahttevaš sámi kulturpolitihkas.</p>
<p>Doahpagat ja ráddjejumit</p>
<p>Sámi dáidda ja kultuvra lea viiddis áššesuorgi. Servodatdieđalašvuođas definerejuvvo kultuvra leat dat árvvut, dábit, kodat ja symbolat maid olbmot oamastit ja fievrredit viidáseappot buolvvas bulvii. Du kultuvra muitala nappo juoidá dan birra gii don leat, gos don boađát ja masa jáhkát, ja dat lea juoga mii dus lea ovttas earáiguin. Dán kulturmearkkašupmái čujuhuvvo dávjá go hupmat sámi kultuvrra birra juonin man vuođul mii galgat bargat. Digaštallan servodatdieđalaš kulturdoahpaga vuođul lea deaŧalaš debáhtta mii fátmmasta buot Sámedikki bargosurggiid. Mii hupmat vuođđoealáhusaid birra mat leat deaŧalaš kulturguoddit, mánáidgárddiid mat leat huksejuvvon sámegiela ja kultuvrra ala ja sámegiela birra, mat leat min kultuvrra vuođđun. Dien digaštallama eat váldde dán dieđáhusas.</p>
<p>Dán dieđáhusas lea kultuvra okta máŋgga servodatsuorggis. Sámi dáidda ja kultuvra lea okta min kultuvrra vuođđogeđggiin. Dát fátmmasta sihke dáiddalaš ovdanbuktimiid ja ásahusaid ja organisašuvnnaid, mat iešguđet láhkái albmanahttet diekkár kultuvrralaš beliid. Dáiddalaš albmanahttimat leat ovdamearkka dihte lávdedáidda, girjjálašvuohta, juoigan, musihkka, dánsa, filbma ja dáidda, ja ásahusat ja organisašuvnnat fas leat kulturviesut, museat, festiválat ja valáštallan. Diekkár dáiddalaš albmanahttimat ja ovdanbuktimat gohčoduvvojit dáiddan dán dieđáhusas. Dáidagis lea iešárvu. Dáidda addá midjiide muosáhusaid ja dovdama, ja dat vuolggaha suokkardallamiid, illudahttá min ja provosere min. Dáidda lea maiddái oassin sihke ásahusaid sisdoalus ja kulturealáhusa vuođđun.</p>
<p>Dávjá digaštallojuvvo mii lea sámi dáidda. Lea go sámi dáidda čadnojuvvon sámi čearddalašvuhtii, gillii dahje sisdollui? Lea go sámi filbma jus dat lea ráhkaduvvon sámi guovllus, go dáčča muđui lea dan čállán ja rešisseren? Lea go sámi girji go sámi girječálli lea dan čállán sámegillii, muhto ii leat sámi sisdoallu? Thomas Kintel (2009) jearrá lea go obage ulbmillaš ráddjet <span type="quote">“máilmmi”</span> <span type="quote">“sámi dáidaga”</span> ja <span type="quote">“sámi dáiddáriid”</span> vuođul, mii dahká sámi dáiddamáilmmi erenoamážin? Sáhttá go <span type="quote">“sámi dáidaga”</span> defineret ulbmilin, mii galgá nannet, seailluhit ja ovddidit sámi servodaga? Gávdno go dán áigásaš sierranas sámi dáidda?</p>
<p>Dáiddadiehtti Hanna H. Hansen (2009) čuoččuha ahte <span type="quote">“sámi dáidda sáhttá leat vaikko mii, muhto ii sáhte leat vaikko mii sámi dáidda”</span>. Lea mearrideaddji, gii bidjá eavttuid. Sámi dáiddadoahpagat adnojuvvojit máŋgga láhkái, ja sisdoallu rievddada dan mielde gii daid váldá atnui. Sámi dáidda gehččojuvvo dávjá etnologalaš čalmmiiguin ja otná dáiddateoriija oktavuođas biddjojuvvo dat dávjá olggobeallái dáidaga definišuvnna. Dát dagaha hástalusaid sámi dáiddáriidda, sihke naššuvnnalaččat ja riikkaidgaskasaččat. Dán dieđáhusas eat guoskkat dieid digaštallamiid.</p>
<p>Maid doaba kvalitehta sisttisdoallá, lea maiddái digaštallan masa ii gávdno čielga vástádus. Digaštallojuvvot galgá álo mii buorre kvalitehta lea. Oaivilat, árvvut, norpmat ja máhttu váikkuhit kvalitehtadigaštallama. Dat rievdá áiggi mielde, dat rievdá šáŋŋeriid mielde ja dat lea dávjá čadnojuvvon servodaga definišuvdnafápmui. Dieđáhusas leat mii geavahan dán doahpaga fáhten dihte kvalitehta dáiddalaš ámmátčehppodaga hárrái. Sámediggi áigu lágidit dilálašvuođa sámi dáidda- ja kulturfálaldagaide, maid fágalaččat gelbbolaš doaimmaheaddjit čađahit.</p>
<p>Eará stuora ja deaŧalaš digaštallan guoská árbevirolaš dáiddaovdanbuktimiid geavaheapmái ja boasttugeavaheapmái, ja man guhkás sáhttá geavaheapmi fanahuvvot ovdal go dagaha kultuvrra ovdii. Ovdamearkan dása leat gii sáhttá juoigat, gii sáhttá goarrut árbevirolaš gávtti ja gii sáhttá gávtti geavahit. Sámi kultuvrralaš ovdanbuktimat sáhttet maiddái geavahuvvot boastut mátkkoštanealáhusain, gos vuvdet ja boastut geavahit sámi-lágan- buktagiid.</p>
<p>Álgoálbmogiid vuoigatvuođat immateriála kulturárbái, árbevirolaš máhttui ja árbevirolaš kulturovdanbuktimiidda leat vuosttažettiin suodjaluvvon álbmotrievtti bokte. Maŋemus áiggiid leat álbmotrievttis leamaš guovddážis digaštallamat das makkár vuoigatvuođat álbmogiin leat iežaset erenoamáš kultuvrii. Dát digaštallamat leat leamaš erenoamážit álgoálbmogiid gaskkas. Ollu iešguđet ON-orgánat leat čalmmustahttán vuoigatvuođaid iežas kulturárbái, árbevirolaš máhttui ja árbevirolaš kulturovdanbuktimiidda. Dat lea deaŧalaš ja prinsihpalaš digaštallan mii dáhpáhuvvá iešguđetlágan riikkaidgaskasaš forumiin. Diet digaštallan ja áššečuolmmat leat beare viidát ahte sáhttet gieđahallojuvvot dán dieđáhusas.</p>
<p>Kultuvrra doarjumis lea stuora mearkkašupmi maiddái eará servodatmihttomeriide, nugo báikegottiid ovdáneapmái, integreremii ja siskkildeapmái, dearvvašvuhtii, oahppamii ja hutkkálašvuhtii. Dieđáhusas eai áiggo digaštallat kultuvrra mearkkašumi iešguđet servodatmihttomeriide, muhto guoskkahit dan gokko orru leame lunddolaš.</p>
<p>Dieđáhus bissu bajit dásis. Danne eat guoskkat ovttaskas dáiddavugiid eat ge ovttaskas ásahusaid. Jahkásaš vuoruheamit ja doaimmat, dieđáhusa mihttomeriid ja strategiijaid vuođul, bohtet ovdan Sámedikki bušeahtas. Muhtin oktavuođain lea dárbbašlaš čielggadit ja prošeavttaid čađahit. Bohtosiid olaheapmi boahtá ovdan Sámedikki jahkedieđáhusas.</p>
<p>Museaid ja girjerádjosiid birra almmuhuvvojit sierra dieđáhusat. Danne eat gieđahala daid erenoamážit dán dieđáhusas. Dieđáhus ii fátmmas lágádusaid ge, ii ge oskku- ja girkoáššiid.</p>
<p xml:lang="fin">Proseassa</p>
<p>Sámediggedieđáhus sámi dáidaga ja kultuvra birra lea boađus Sámedikki siskkáldas proseassas ja proseassain maidda sámi servodat lea searvan.</p>
<p>Sámediggeráđis leat leamaš máŋga gulahallančoahkkima gos olggobeali berošteaddjit leat buktán oaiviliid. Berošteaddjit leat maid sáhttán sáddet oaiviliid dieđáhussii e-poastta bokte. Sámi festiválat leat doallan seminára gosa Sámediggi lei bovdejuvvon, ja gos oaččuimet relevánta oaiviliid dieđáhusbargui. Sámedikki dáiddárkonferánsa dollojuvvui vuosttaš geardde čakčamánus 2012. Oaivilat mat leat boahtán čoahkkimiid, e-poasttaid ja dáiddárkonferánssa bokte dahket deaŧalaš oasi dieđáhusa diehtovuođus.</p>
<p>Sámedikki nuoraidpolitihkalaš lávdegoddi (SNPL) lea maid addán oaiviliid dieđáhussii. Iežaset cealkámušas deattuhit sii ahte lea deaŧalaš ahte sámi mánáide ja nuoraide lágiduvvojit máŋggabealat kulturfálaldagat. Dat lea deaŧalaš buori bajásšaddamii ja dat addá movtta maŋŋel eallimis bargat sámi kultuvrrain ja dáidagiin ja bargat daid ovddas. Sámi valáštallama olis besset nuorat gávnnadit ja čoahkkanit riikkarájiid rastá. SNLP deattuha maiddái iežas cealkámušas ahte kultuvra sáhttá leat bargosajiid ja fitnodatdoaimma vuođđun.</p>
<p>Sámediggeráđđi lea diŋgon guokte raportta ja ovtta evaluerema mat dahket oasi dán dieđáhusbarggu diehtovuođus. Dat leat Norut-Álttá raporta <span type="quote" xml:lang="nob">”Kulturnæringer i samiske områder – sysselsettingsutvikling og bedriftsstruktur”</span> (<span type="quote">“Kulturealáhusat sámi guovlluin – bargosajit ja fitnodatvuogádat”</span><span type="quote" xml:lang="nob">”), Telemarksforskning raporta “Norsk kulturindeks. Resultater fra samisk område”</span><span type="quote" xml:lang="nob">“Norsk kulturindeks. Resultater fra samisk område”</span> (Norgga kulturindeaksa 2012 – Bohtosat sámi guovllus) ja Norut Álttá evalueren das mo Sámedikki ja sámi dáiddárorganisašuvnnaid ovttasbargošiehtadus (dáiddáršiehtadus) lea doaibman.</p>
<p>Sámedikki kulturpolitihka stáhtus</p>
<p>Rámmat</p>
<p>Sámi kultuvrra árvovuođđu</p>
<p>Sámedikki bargu sámi servodagaid nannemis ja ovddideamis lea huksejuvvon sámi vuođđoárvvuid ala. Sámi árvvuiguin oaivvildit mii dán oktavuođas guottuid ja áddejumiid mat leat min vuoruhemiid ja válljejumiid vuođđun, ja mat sáhttet ipmirduvvot leat oktasaččat sámi servodagain. Vaikko mii muhtin árvvuid geassit ovdan erenoamáš sámi árvun, de dat ii mearkkaš ahte dat eai gávdnoše eará servodagain maid. Seamma árvvut gávdnojit máŋgga eará álbmogis maid, muhto sáhttet deattuhuvvot iešguđet ládje.</p>
<p>Ealli ja girjás sámi dáidda- ja kultureallin ii leat dušše mihttun sámepolitihkas, muhto leat maiddái deaŧalaš árvun. Dáidda ja kultuvra leat inspirašuvnna, guorahallama, máhtolašvuođa ja muosáhusa gáldun buot ahkásaččaide. Girjás kulturfálaldat sámi mánáide ja nuoraide lea deaŧalaš buori bajásšaddamis, ja dat movttiidahttá bargat sámi dáidagiin ja kultuvrrain maŋŋil eallimis ja bargat daid ovddidemiin. Sámi vuorrasat leat resursaolbmot buotlágan kulturdoaimmain ja erenoamážit árbevirolaš dáidda- ja kulturalbmanahttimis.</p>
<p>Girjás sámi kultureallin doalaha bajás ealli báikkálaš servodagaid dan bokte go duddjo doaimmaid, gullevašvuođa, loaktima ja identitehta. Vuoigatvuohta bisuhit, doaimmahit, vásihit ja ovddidit min sámi dáidda- ja kultureallima lea árvu mii lea dán dieđáhusa vuođđun.</p>
<p>Sámedikki váldomihttomeriid gaskkas lea ahte servodat galgá leat huksejuvvon dásseárvosašvuođa ala ja ahte buot olbmuin galget leat ovttalágan vejolašvuođat beroškeahttá kultuvrralaš ja sosiála duogážis. Iešguđet sámi servodagat dahket oktiibuot girjás Sámi, gos leat máŋggalágan ealáhusat, árbevierut, kultuvrrat ja gielat. Lea min árvvuid dovdomearka ahte diet girjáivuohta boahtá oidnosii sámi dáiddaja kultureallima bokte.</p>
<p>Ovttadássásašvuohta ja dásseárvu lea Sámedikki doaimma ja barggu vuođđun. Sámediggi galgá lágidit dilálašvuođaid dasa ahte sihke nissonat ja dievddut, nuorat ja boarrásat galget leat ovttadássásaš bealálaččat sámi servodagain. Sámi dáidda ja kultuvra leat deaŧalaš veahkkin dasa. Kultuvra lea eallinkvalitehta, ja mii diehtit ahte nissonolbmot geavahit eanemus kulturfálaldagaid (Norgga kulturbaromehter 2008). Sámi kulturásahusat addet dasa lassin allagelbbolašvuođabargosajiid smávva sámi báikkálaš servodagain. Sámediggái lea deaŧalaš ahte sámi álbmogis galget leat seammalágan vejolašvuođat searvat kulturfálaldagaide go álbmogis muđui. Ovttadássásaš fálaldat, ovdánahttojuvvon sámiid iežaset eavttuid mielde, lea bajitdási kulturpolitihkalaš mihttomearri.</p>
<p>Sámedikki politihkalaš stivrendokumeanttat</p>
<p>Sámediggeráđi politihkalaš álginjulggáštus áigodahkii 2009-2013 Sámediggeráđi politihkalaš álginjulggaštus lea Sámedikki doaimma vuođđu válgaáigodagas. Signálat mat leat addojuvvon álginjulggaštusas, leat heivehuvvon Sámedikki bušehttii dán áigodagas, maiddái kultursuorggis.</p>
<p>Sámedikki bušeahtta</p>
<p>Sámedikki bušeahtta lea min deaŧaleamos stivrendokumeanta. Das boahtá ovdan mo Sámediggi galgá geavahit iežas ekonomalaš ja hálddahuslaš resurssaid guoskevaš bušeahttajagis. Bušeahtas mearrida Sámediggi maiddái mihttomeriid, strategiijaid ja vuoruhemiid fágasurggiin. Juolludeamit kultuvrii bohtet Kulturdepartemeanttas. Sámedikkis eai leat duohta šiehtadallamat ráđđehusain ovdal go stáhtabušeahtta ovddiduvvo. Dát ráddje dávjá Sámedikki vejolašvuođaid ovddidit politihka kultursuorggis. Sámedikki bušeahtta čujuha movt váikkuhangaskaoamit galget geavahuvvot kultuvrra ovddideapmái ja lea deaŧalaš reaidu kulturovddideami doarjagiid hálddašeapmái. Dainna lágiin lea bušeahtta sihke politihkalaš stivrendokumeanta ja reaidu doarjjaortnegiid hálddašeamis. Dáiddáršiehtadus Sámediggi ja sámi dáiddárorganisašuvnnat, maid Sámi dáiddárráđđi ovddasta, dahke 2004:s ovttasbargošiehtadusa. Šiehtadusas leat guokte oasi, váldošiehtadus ja dáiddáršiehtadus.</p>
<p>Sámi dáiddárráđđi šiehtadallá viđa iešguđet sámi dáiddarorganisašuvnna ovddas, ja doaibmá Sámi dáiddárfoandda, Sámi girječálliid searvvi, Sámi teáhtersearvvi, Sámi komponisttaid searvvi ja Juigiid searvvi ovddasteaddjin. Organisašuvnnain leat oktiibuot sullii 260 miellahtu Norggas, Ruoŧas, Suomas ja Ruoššas.</p>
<p>Váldošiehtadusa ulbmilin lea ásahit njuolggadusaid, ovddasvástádusa ja geatnegasvuođaid Sámedikki ja sámi dáiddáriid šiehtadallamiidda sámi dáiddáršiehtadusa birra. Bealálaččat nannejit ahte lea deaŧalaš áimmahuššat ja ain čađahit máŋga doaibmabiju maid ulbmil lea ovddidit boahttevaš dáidda- ja kulturpolitihka. Bealálaččat nannejit maiddái ahte lea dárbbašlaš ahte dilálašvuođat lágiduvvojit dasa ahte sáhttet hábmet ja gaskkustit sámi girjjálašvuođa, musihkka, dánssa ja teáhtera, filmma ja govvideaddji dáidaga ja dáiddaduoji, ja ahte leat stuora vejolašvuođat atnit kultuvrra vuođđun sámi servodaga ovddideapmái. Dat guoská juohke diŋgii, árbevieruid rájes filmma, mátkkoštanealáhusa, designa ja kulturbuvttadeami rádjái. Ovttasbargošiehtadus galgá maiddái fátmmastit dáidda- ja kulturpolitihka mánáid ja nuoraid várás.</p>
<p>Dáiddáršiehtadusas boahtá ovdan ahte bealálaččat leat soahpan ahte galget čađahuvvot jahkásaš šiehtadallamat sámi dáiddáršiehtadusa hárrái. Bušeahttajagis 2006 ja dan rájes leaba Sámediggi ja Sámi dáiddárráđđi čađahan jahkásaš šiehtadallamiid dáiddáršiehtadusa sisdoalu ja ekonomalaš rámmaid hárrái. 2012 dáiddáršiehtadusa rámma lea 6 295 000 kr. Dat sisttisdoallá doaibmadoarjagiid dáiddárorganisašuvnnaide ja Sámi dáiddárráđđái, dáiddárstipeanddaid, ruđa govvadáidagiid ja dáiddadujiid oastimii, sámi čáppagirjjálašvuođa oastimii, musihkkii ja luohtái ja juolludemiid čájáhusbuhtadussii, fágakonsuleanttaide ja dáiddárfondii.</p>
<p>Dáiddáršiehtadus lea evaluerejuvvon 2012:s. Maŋŋelis dán dieđáhusas lea eambbo evaluerema sisdoalu birra.</p>
<p>Bealálaččat leat soahpan ahte ođđa dáiddáršiehtadus galgá leat fámus 01.01.2014 rájes.</p>
<p>Konsultašuvdnasoahpamuš Soahpamuš stáhta eiseválddiid ja Sámedikki konsultašuvnnaid čađaheami ja vuogi birra dohkkehuvvui Sámedikkis 2005:s ja nannejuvvui gonagaslaš resolušuvnna bokte 2006:s. Álgoálbmogin lea sámiin vuoigatvuohta guldaluvvot áššiin main sáhttá leat njuolga guoskevašvuohta sidjiide. Konsultašuvdnasoahpamuša ulbmil lea olahit ovttamielalašvuođa stáhta eiseválddiid ja Sámedikki gaskka go jurdda lea ásahit lágaid dahje doaimmaid mat sáhttet váikkuhit sámi beroštumiide. Sámedikkis lea maiddái vejolašvuohta ieš ovddidit áššiid.</p>
<p>Konsultašuvdnasoahpamuš ii atte Sámediggái vetovuoigatvuođa áššiin mat váikkuhit sámi beroštumiide. Leat ain stáhta eiseválddit ja Stuoradiggi mat dahket formála mearrádusaid. Ortnet addá datte Sámediggái váikkuhanválddi ja vejolašvuođa oaiviliid ovddidit, mii lea ge soahpamuša ulbmil. Jus Sámediggi ja stáhta eiseválddit eai leat ovttaoaivilis, de boahtá dat ovdan go áššit gieđahallojuvvojit ráđđehusas ja stuoradikkis.</p>
<p>Stáhtalaš eiseválddiin lea geatnegasvuohta maiddái konsulteret sámi báikkálaš servodagaid ja/dahje sámi beroštumiid áššiin mat konkrehta, erenoamážit ja njuolga gusket daidda. Stáhta galgá ovttastahttit diekkár konsultašuvnnaid daid konsultašuvnnaiguin mat sis leat Sámedikkiin.</p>
<p>Vaikko konsultašuvdnasoahpamuš čielggasmahttá gulahallama vuogi ja njuolggadusaid, de lea stáhta geatnegasvuohta konsulteret nannejuvvon ILO-soahpamušas nr. 169 álgoálbmogiid ja čearddalaš álbmogiid birra iešheanalaš stáhtain, ON` 1966` julggaštusas siviila ja politihkalaš vuoigatvuođaid birra ja ON` 2007 julggaštusas álgoálbmogiid vuoigatvuođaid birra.</p>
<p>Ovttasbargu</p>
<p>Ovttasbargu guovlulaš ja báikkálaš eiseválddiiguin Sámediggi lea dahkan ovttasbargošiehtadusaid sámi guovllu fylkkagielddaiguin. Šiehtadusaid bajimus ulbmil lea nannet ja čalmmustahttit sámi kultuvrra, giela ja servodateallima. Ovttasbargošiehtadusat geatnegahttet goappašagaid gulahallat ja ovttasbargat earret eará kultuvrra, valáštallama, ásahusaid ja museaid hárrái. Ovttasbargošiehtadusaid olis leat mii čađahan máŋga buori prošeavtta ja doaimma. Saemien Sijte huksen, doaibmadoarjja NuorajTV:ii, ovttasbargu Riddu Riđđu ja Davviálbmogiid guovddáža hárrái, leat dušše moadde dain ollu buriid ovdamearkkain. Ovttasbargošiehtadusat galget dál ođasmahttojuvvot vai doaibma boahtá eambbo guovddážii. Soahpamuš Finnmárkku fylkkagielddain lea easkka ođasmahttojuvvon. Soahpamušas lea bajit, strategalaš oassi ja jahkásaš doaibmaplána. Soahpamuša bajit mihttomeari ulbmil lea váikkuhit positiiva ovdáneami Finnmárkkus, erenoamážit sámegiela, kultuvrra ja earáhuseallima ja muđui servodateallima dáfus.</p>
<p>Dađistaga eanebut válljejit fárret eret árbevirolaš sámi ássanguovlluin stuorit čoahkkebáikkiide ja gávpogiidda. Sámediggi dáhttu danne nannet barggu gávpotsuohkaniin, ja doarju aktiivvalaččat iešguđetlágan kulturdoaimmaid, festiválaid, sámi viesuid ja nu ain. Seammás rahppojuvvo vejolašvuohta juolludit doarjagiid ealáhusovddidandoaimmaide gávpogiin. Seammás lasihuvvo áŋgiruššan sámi mánáidgárddiid ja sámi oahpahusa dáfus gávpogiin.</p>
<p>Mii leat dál ovttasbargošiehtadusaid bokte formalisereme ovttasbarggu gávpotsuohkaniiguin gos orrot ollu sámit. Mihttomearrin lea čalmmustahttit sámi álbmoga diein gávpotsuohkaniin, ja sihkkarastit sin vuoigatvuođaid geavahit sámegiela, doaimmahit kultuvrra ja oažžut oahpahusa. Sámediggi lea bures boahtán johtui ovttasbargošiehtadusain Romssa suohkaniin, ja mii leat sáhkalaga Troanddimiin ja Osloin ovttasbargošiehtadusaid ja eará ovttasbargoprošeavttaid birra.</p>
<p>Eará ovttasbargu Sámedikkis leat áigges áigái čoahkkimat politihkalaš dásis Sámi girkoráđiin gos áigeguovdilis áššit leat leamaš ovdan. Dasa lassin leaba Sámediggi ja Sámi girkoráđđi dahkan ovttasbargošiehtadusa mii mielddisbuktá ahte bealit galget jahkásaččat doallat čoahkkimiid hálddahuslaš dásis. Ulbmil čoahkkimiin lea goabbat guoibmáseaskka addit dieđuid áššiin mat gusket goappašagaide. Áigeguovdilis áššit sáhttet leat sámi girkoeallin ja girkolaš álgoálbmotovttasbargu, ja servodatdilálašvuohta ja olmmošvuoigatvuođadilálašvuođat sámiid ja álgoálbmogiid guovdu.</p>
<p>Davvi-Norgga kultursoahpamuš lea Finnmárkku, Romssa ja Nordlándda fylkkagielddaid soahpamuš. Ulbmil soahpamušain lea joatkit ja viidáseappot ovdánahttit kulturovttasbarggu Davvi-Norggas. Dálá kultursoahpamuš gusto áigodahkii 2010-2013, ja fátmmasta višuvnna, mihttomeriid ja strategiijaid Davvi-Norgga kulturovttasbarggus. Šiehtadus ođasmahttojuvvo automáhtalaččat juohke njealját jagi dan oktavuođas go fylkkaplánat ođasmahttojuvvojit. Davvi-Norgga kulturovttasbargu galgá šiehtadusáigodagas 2010-2013 erenoamážit deattuhit golbma suorggi: ámmátdási musihka, filmma ja visuála dáidaga, ja riikkaidgaskasaš ovttasbarggu mas erenoamážit Davviguovllut ja Barentsguovlu deattuhuvvojit.</p>
<p>Lea ásahuvvon sierra riikkaoasseráđđi kultuvrra váste, nannen dihte kulturovttasbarggu. Riikkaoasseráđđi lea politihkalaš ráđđi, mii lagas ovttasbarggus dáidda- ja kultursurggiin galgá bargat Kulturlága (2007) ulbmila ovddas <span type="quote">“viidát ovddidit ja lágidit dilálašvuođaid buotlágan kulturdoaimmaide, nu ahte buohkain galgá leat vejolašvuohta searvat kulturdoaimmaide ja vásihit girjás kulturfálaldagaid”</span>. Riikkaoasseráđđi áigu, ovtta máŋgga áŋgiruššamis, nannet ovttasbarggu Sámedikkiin ja sámi ásahusaiguin, dás maiddái Sámi dáiddaguovddážiin. Sámedikkis leat vuordámušat dasa ahte dát áŋgiruššan čuovvoluvvo, ja ahte sámi dáidda- ja kulturbealli boahtá eambbo ovddastuvvot soahpamuša boahttevaš ođasteami olis.</p>
<p>Ovttasbargu Statsbyggain (Stáhta huksendoaimmain) lea vuođđuduvvon konsultašuvdnasoahpamuššii sámi kulturviesuid viessoláigoruhtadeami birra. Dat mielddisbuktá ahte Sámediggi sáhttá mearriduvvon konsultašuvdnavuogádagaid vuođul t gohččunreivve bokte addit Statsbyggii barggu, doaimmahit ođđa huksenprošeavttaid. Ovttasbarggu mihttomearrin lea ahte ođđa sámi kulturvisttit sáhttet čađahuvvot Statsbygg prošeaktamodealla ja viessoláigoortnega bokte.</p>
<p>Norgga kulturráđđi addá doarjagiid dáidagii ja kultuvrii miehtá riikka, ovddida ođđa dáidda- ja kulturprošeavttaid, doaimmaha ovddidanbarggu ja lea stáhtii ráđđeaddin kulturáššiin. Kulturráđis leat máŋga hálddašanovddasvástádusa mat vuosttažettiin gullet museadoibmii, arkiivii ja kultursuodjaleapmái, dán vuolde maiddái doaimmat digitála čađahemiid ja bálvalusaid dáfus. Kulturráđis lea sierra dutkan- ja ovdánahttinossodat mii vuolggaha ja čađaha dutkan-, čielggadan- ja evaluerenprošeavttaid, ja bargá dutkangaskkustemiin. Kulturráđis leat máŋggat riikkaidgaskasaš doaimmat, earret eará bargojuvvo EU kulturprográmmain ja EEO kulturlonohallamiin. Fágahálddahusas lea dasa lassin ovddasvástádus oppalaččat čuovvut Kultuvrralaš skuvlaseahka. 2013:s juolluda Norgga kulturráđđi 577 mill. kr Norgga kulturfoandda bokte. Kulturdepartemeanta bidjá láidestusaid jahkásaš juolludanreivve bokte, go celkojuvvo ahte <span type="quote">“Norgga kulturráđđi galgá ain bargat dan ovdii ahte ovddidit sámi kultuvrra ja sámi kultuvrralaš girjáivuođa”</span>.</p>
<p>Sámedikkis leat jahkásaččat gulahallančoahkkimat Norgga kulturráđiin gos lonohallat dieđuid áigeguovdilis áššiid birra. Sámediggi ovddida maiddái oainnuid áššiide mat guoskkahit sámi kultursuorggi. Erenoamážit leat guovddážis áššit mat gusket museadoibmii ja kulturárbbiide. Sámediggi oaidná ahte ovttasbargu Norgga kulturráđiin sáhtášii ain ovdánahttojuvvot. Dasa lassin lea kulturráđis gelbbolašvuohta máŋgga fágasuorggis, mii sáhtášii boahtit ávkin sámi dáidda- ja kultureallimii. Sámi ásahusat ja sámi kultureallin ohcá, ja oažžu juolludemiid Norgga kulturráđis.</p>
<p>Rájiidrasttideaddji kulturovttasbargu Sámi dáidda- ja kultureallimis lea maid rájiidrasttideaddji bealli, go sámit orrot njealji riikkas. Sámedikkis lea sajáiduvvon ovttasbargu Suoma, Ruoŧa ja Norgga sámedikkiiguin Sámi parlamentáralaš ráđi (SPR) bokte. Ráđđi gieđahallá áššiid mat gusket sámiide njealji riikkas dahje sámiide oktan álbmogin. Ruošša beale sámiin lea vuoigatvuohta čuovvut ráđi čoahkkimiid. SPR ovttasbargá earret eará evttohasaid ovddidit davviriikkaid ráđi girjjálašvuođabálkkašupmái.</p>
<p>Norgga sámedikkis leat, daid eará davviriikkaid sámedikkiid ektui, eambbo resurssat, maiddái dáiddaja kultursuorggis. Danne leat Norgga sámedikkis stuorát vejolašvuođat bargat sámi vuoigatvuođaid ovddas Davviriikkain. Ovttas Suoma ja Ruoŧa sámedikkiiguin lea ge danne deaŧalaš ahte Norgga sámedikkis lea diđolaš rolla áimmahuššat ollessámi álgoálbmotberoštumiid. Norgga sámediggi lea maid váldán ovddasvástádusa sámi kultuvrra ovddas olles Sámis. Dan leat mii dahkan earret eará ovttasbargošiehtadusa bokte Sámi dáiddárráđiin, mas leat miellahtut miehtá Sámi ja iežamet doarjaga bokte Arctic Winter Games lágidemiide, gosa Sápmi sádde oasseváldiid buot sámi guovlluin.</p>
<p>Sámedikkis lea maid ortnet mas sáhttá ohcat doarjaga riikkaidgaskasaš doaimmaide, mat galget leat mielde nanneme álgoálbmogiid kultuvrra ja servodateallima. Earret eará lea Riikkaidgaskasaš sámi filbmaguovddáš ožžon prošeaktadoarjaga dán ortnega bokte.</p>
<p>Interreg lea EU` prográmma ovddidit sosiála ja ekonomalaš integrašuvnna riikkarájiid rastá guovlluid ovttasbarggu bokte. Prográmma ásahuvvui nannen dihte ovttasbarggu ránnjáguovlluid gaskka, maid EU siskkáldas rájit ja ránnjáriikkaid rájiid sirrejit. Sápmi oasseprográmma ulbmil lea nannet sámi kultur- ja ealáhuseallima dan bokte ahte buoridit eavttuid viidát ja eambbo strukturerejuvvon ealáhusovttasbargui ja deattuhit oktasaš čovdosiid sámi kultuvrra erenoamáš beliid ovddideapmái.</p>
<p>Sámiin lea maid ovttasbargu ja kulturlonohallan eará álgoálbmogiiguin, sihke davviguovlluin ja riikkaidgaskasaččat muđui. Sámediggái lea deaŧalaš ahte bargojuvvo lágidit ođđa, ja nannet ovdalaš arenaid mat doibmet gávnnadanbáikin ja álbmogiidgaskasaš arenan dáiddáriidda, kulturbargiide, nuoraide ja muđui eará olbmuide davviguovlluin. Álgoálbmogiid dáidda ja kultuvra fertejit leat áŋgiruššansuorggit ja fertejit vuoruhuvvot iešguđetlágan prográmmain ja ruhtadanortnegiin, nu go Barentskult ja Norgga-Ruošša kulturovttasbargu. Álgoálbmogat fertejit beassat searvat dásseárvosaš bealálažžan iešguđetlágan ovttasbargoforumaide, ráđiide ja lávdegottiide.</p>
<p>Ráđđehusa davviguovlluid strategiijain leat álbmogiidgaskasaš ovttasbargu ja kultuvra deaŧalaš. 2009:s bođii <span type="quote" xml:lang="dan">”Mulighetenes landsdel – handlingsplan for kultur i Nordområdene”</span> (Vejolašvuođaid riikkaoassi – Davviguovlluid doaibmaplána). Doaibmaplána sisttisdoallá doaimmaid Davvi-Norgga kultureallimis, doaimmaid mat leat čadnon kulturovttasbargui Ruoššain ja doaimmaid čadnon earret eará riikkaidgaskasaš rádjerasttideaddji kulturovttasbargui. Sáme- ja álgoálbmotkultuvra leat lunddolaš bealit buot golmma dásis.</p>
<p>Norgga-Ruošša ovttasbarggus lea sáme-/álgoálbmotkultuvra okta viđa temásuorggis mat ledje deattuhuvvon kulturovttasbarggu prográmmas Ruoššain, áigodagas 2012-2012. Sámediggi lea ovddidan oainnuid ođđa golmma jagi prográmmii Norgga-Ruošša kultursoahpamuša hárrái. Iežamet cealkámušas leat mii earret eará dorjon dan oainnu ahte mánáid- ja nuoraidkultuvra ja álgoálbmotkultuvra leat deaŧalaš áššit Norgga-Ruošša ovttasbarggus, beroškeahttá prográmmaid ođastemiin. Sámediggi oaivvilda ahte álgoálbmogiid dáidda ja kultuvra ferte deattuhuvvot maiddái boahttevaš prográmmaáigodagas, ja ahte dát eandalii sáhtášii celkojuvvot eambbo konkrehta. Prográmmas 2010-2012 lea dát hábmejuvvon ná: <span type="quote">“Álgoálbmogiid dáidaga ja kultuvrra oktasaš arenat”</span>. Sámediggi oaivvilda maiddái ahte berre boahtit ovdan movt bealálaččat áigot lágidit dilálašvuođaid ovttasbargui álgoálbmotdáidaga ja -kultuvrra hárrái.</p>
<p>Lágat ja soahpamušat</p>
<p>Norgga stáhta lea geatnegahttán iežas lágidit dilálašvuođaid dasa ahte sámit sáhttet sihkkarastit ja ovddidit iežaset giela, kultuvrra ja servodateallima. Dát geatnegasvuođat leat nannejuvvon lágaid ja soahpamušaid bokte. Dat leat vuođđun min gulahallamii naššuvnnalaš, guovlulaš ja báikkálaš eiseválddiiguin ja eará beliiguin geaiguin mis lea ovttasdoaibma.</p>
<p>Vuođđolága § 100a čuodjá: Lea stáhta eiseválddiid geatnegasvuohta láhčit diliid nu ahte sámi álbmotjoavku sáhttá seailluhit ja ovddidit iežas giela, kultuvrra ja servodateallima. Dát mearrádus bođii Vuođđoláhkii 1988:s. Dat mearrádus mearkkaša ahte stáhta galgá leat veahkkin ovddideame positiiva ovdáneami earret eará kulturpolitihka bokte.</p>
<p>Sámelága (Láhka Sámedikki ja eará riektedilálašvuođaid birra, 1989) ulbmil lea lágidit dilálašvuođaid dasa ahte sámi álbmotjoavku Norggas sáhttá sihkkarastit ja ovddidit iežas giela, kultuvrra ja servodateallima. Kulturlága (2007) ulbmil lea čielggasmahttit almmolaš eiseválddiid ovddasvástádusa lágidit dilálašvuođaid ja ovddidit máŋggabealat kulturfálaldagaid, nu ahte buohkain galgá leat vejolašvuohta searvat kulturdoaimmaide ja vásihit girjás kultureallima. 3. §:s daddjo ahte stáhta galgá ovddidit ja lágidit dilálašvuođaid viiddis kulturfálaldagaide miehtá riikka rievttálaš, ekonomalaš, organisatuvrralaš, dieđiheaddji ja eará heivvolaš váikkuhangaskaomiid ja doaimmaid bokte. Stáhta galgá hábmet váikkuhangaskaomiid ja čađahit doaimmaid mat ovddidit ja suodjalit máŋggabealat kulturovdanbuktimiid riikkaidgaskasaš vuoigatvuođaid ja geatnegasvuođaid olis.</p>
<p>ON` julggaštus álgoálbmogiid vuoigatvuođaid birra, man ON` váldočoahkkin mearridii 2007:s, mielddisbuktá álgoálbmogiid olmmošvuoigatvuođaid ja vuođđofriddjavuođaid doahttaleami. Julggaštus čielgasit dohkkeha álgoálbmogiid iešmearridanvuoigatvuođa, dás maiddái sámi álbmoga rievtti friddja mearridit iežas ekonomalaš, sosiála ja kultuvrralaš ovdáneami. Dát vuoigatvuohta sisttisdoallá maiddái rievtti friddja mearridit iežas politihkalaš sajádaga. Álgoálbmogiin lea maiddái riekti iežaset kulturárbái ja geavahit ja sirdit máhtu mii lea čadnon historjái, gillii ja máhttovuogádagaide. Dát boahtá čielgasepmosit ovdan álgoálbmotjulggaštusa artihkkaliin 11, 12, 13 ja 31. Álgoálbmogiin lea riekti čalmmustahttit, doaimmahit, ovddidit ja oahppat iežaset kultuvrra ja árbevieruid birra. ILO-soahpamuš nr. 169 (ILO 169) álgoálbmogiid ja čearddalaš álbmogiid birra iešheanalaš stáhtain guoská maiddái álgoálbmogiid kultuvrii ja álgoálbmogiid ásahusaide. 2. artihkkalis boahtá earret eará ovdan ahte ráđđehusas lea ovddasvástádus ovddidit ovttastuvvon ja systemáhtalaš doaimmaid suodjalan várás álgoálbmogiid vuoigatvuođaid, ja dáhkidit ahte sin integritehta doahttaluvvo. Guoskevaš álgoálbmot galgá searvat dien bargui. Diekkár doaimmaid gaskkas galget leat váikkuhandoaimmat mat duddjojit guoskevaš álbmogiid sosiála, ekonomalaš ja kultuvrralaš vuoigatvuođaid dievas duohtandahkama, doahttalettiin sin sosiála ja kultuvrralaš identitehta, dábiid, árbevieruid ja ásahusaid. 4. artihkkalis nannejuvvo ahte galget čađahuvvot erenoamáš doaimmat sihkkarastit guoskevaš álbmogiid ásahusaid. ILO 169 7. artihkkalis čuovvu ahte maiddái álgoálbmogiin lea riekti mearridit iežaset vuoruhemiid ovdánahttinproseassaide dan muddui go dat earret eará maiddái gusket sin ásahusaide, ja dan muddui go lea vejolaš, gozihit iežaset ekonomalaš, sosiála ja kultuvrralaš ovdáneami. Dán artihkkala ferte maiddái geahččat 6. artihkkala vuođul, mii geatnegahttá ráđđehusa konsulteret álgoálbmoga go lea áigumuš ásahit láhkamearrádusaid dahje hálddahuslaš mearrádusaid main lea mearkkašupmi sidjiide. ON-soahpamušas 1966 siviila ja politihkalaš vuoigatvuođaid birra 27. artihkkalis daddjo ahte stáhtain gos gávdnojit čearddalaš, oskkoldatlaš dahje gielalaš unnitlogut, ii galgga sis geat gullet daidda, rivvejuvvot vuoigatvuohta, ovttas eará miellahtuiguin iežas joavkkus, doaimmahit iežaset kultuvrra, dovddastit iežaset oskku ja čađahit oskkudoaimmaid, dahje geavahit iežaset giela. Norga lea 1991:s vuolláičállán ON-soahpamuša mánáid vuoigatvuođaid birra, Mánáidkonvenšuvnna. Mánáidkonvenšuvdna siskkilduvvui olmmošvuoigatvuođalága bokte 2003:s ja nappo manná dat ovdalii Norgga lágaid. 30. artihkal čujuha njuolga unnitloguid ja álgoálbmogiid mánáide: <span type="quote">“Stáhtain gos gávdnojit čearddalaš, oskkoldat-, dahje gielalaš unnitlogut dahje olbmot geat gullet álgoálbmogii, ii galgga mánás mii gullá unnitlohkui dahje álgoálbmogii, hehttejuvvot su vuoigatvuohta ovttas earáiguin geat gullet su jovkui, eallit iežas kultuvrra mielde, dovddastit iežas oskku ja doaimmahit iežas kultuvrra dahje geavahit iežas giela. Mánáidkonvenšuvnna 30. artihkal addá sámi mánáide oktagaslaš vuoigatvuođa bisuhit iežaset kultuvrra ja iežaset kultuvrralaš identitehta. Mánáidkonvenšuvnna artihkal 17 d) čujuha maiddái álgoálbmotmánáide, go doppe daddjojuvvo ahte stáhta galgá: “ávžžuhit mediahivvodaga erenoamážit váldit vuhtii daid mánáid gielalaš dárbbuid geat gullet unnitlohkui dahje álgoálbmogii”</span>. UNESCO-soahpamuš vuoiŋŋalaš kulturárbbi birra 2003, lea ráhkaduvvon dainna ulbmiliin ahte sihkkarastit ja lasihit diđolašvuođa vuoiŋŋalaš kulturárbbi mearkkašumi ja dan árvvus atnima hárrái. Norga vuolláičálii soahpamuša 2007:s. Soahpamuša ulbmil lea suodjalit vuoiŋŋalaš kulturalbmanahttimiid, ja dan bokte čalmmustahttit ja sihkkarastit guoskevaš servodagaid, joavkkuid ja ovttaskas olbmuid kultuvrra ja dan árvvus atnima. St.prp. 73 (2005-2006) Om samtykke til ratifikasjon av UNESCOs konvensjon om vern av den immaterielle kulturarven (Mieđiheami birra vuolláičállit UNESCO konvenšuvnna vuoiŋŋalaš kulturárbbi suodjaleami hárrái) deattuhii ahte lea stuorit dárbu suodjalit Norgga sámi álgoálbmoga ja naššuvnnalaš unnitloguid vuoiŋŋalaš kulturárbbi, ja ahte erenoamážit lea deaŧalaš deattuhit álgoálbmogiid ja naššuvnnalaš unnitloguid Norggas, go árvvoštallojuvvo deavdá go Norga soahpamuša gáibádusaid. Norgga kulturráđđi lea Kulturdepartemeanttas ožžon gohččuma dievasmahttit UNESCOsoahpamuša vuoiŋŋalaš kulturárbbi suodjaleami hárrái, ja ášši lea leamaš ságas Sámedikki ja Norgga kulturráđi čoahkkimis. Sámediggi lea deattuhan ahte easkka ásahuvvon ráđđeaddi fágalávdegottis, mii galgá Norggas bargat vuoiŋŋalaš kulturárbbi evttohemiin Unesco golmma riikkaidgaskasaš listui, ferte leat gelbbolašvuohta álgoálbmogiid/sámiid ja naššuvnnalaš unnitloguid vuoiŋŋalaš kulturárbbi dáfus.</p>
<p>Sámediggi lea nammadan ovtta lahtu fágalávdegoddái. Sámediggi áigu čuovvolit ságastallama ja ovttasbarggu Norgga kulturráđiin ja Kulturdepartemeanttain soahpamuša dievasmahttima hárrái.</p>
<p>Sámi dáidda ja kultureallin</p>
<p>Sámediggeráđđi lea válljen ahte dán dieđáhusa proseassas ii ovddit čielggadusa kultuvrra birra. Dán teakstaoasis áigut danne oanehaččat čilget dálá dili sámi dáidda- ja kultursuorggis. Čilgehusa vuođđun lea Sámedikki kultursuorggi bušeahtta.20022003200420052006200720082009201020112012</p>
<p>Juolludeamit Kulturdep.:s Sámediggái29 10030 24431 73432 61344 24347 90553 54361 99365 35367 37970 379- lassáneapmi jagis1 1441 49087911 6303 6625 6388 4503 3602 0263 000- lassáneapmi jagis, %3,9 % 4,9 % 2,80 %35,70 %8,30 %11,80 %15,80 %5,40 %3,10 %4,45 %</p>
<p>Juolludeamit Sámedikkis kultuvrii18 20538 56940 02841 97344 41053 62464 78572 59777 00783 24594 587- lassáneapmi jagis20 3641 4591 9452 4379 21411 1617 8124 4106 23811 342- lassáneapmi jagis, %111,9 %3,8 % 4,9 % 5,8 % 20,7 %20,8 %12,1 %6,1 % 8,1 % 13,6 %</p>
<p>Tabealla čájeha Kulturdepartemeantta juolludeami Sámediggái (bajimus ráidu) ja juolludemiid Sámedikkis kulturdoaimmaide oktiibuot Sámedikki bušeahta bokte. Tabealla čájeha guokte beali; nubbi ahte juolludeamit Kulturdepartemeanttas Sámediggái eai vástit dan juolludeapmái maid Sámediggi addái kultuvrii, ja nubbi ahte Sámedikki bušeahtas leat ollu jagiid leamaš stuora lassáneamit.</p>
<p>Sámi kulturviesut ja kulturgaskkustanásahusat</p>
<p>Sámediggi addá jahkásaččat sámedikki bušeahta bokte njuolggodoarjagiid sámi kulturviesuide ja kulturgaskkustanásahusaide. Doarjja galgá leat veahkkin kulturgaskkustanásahusaide mat čalmmustahttet sámi kultureallima ja doibmet sámi kultuvrra ovddideami arenan. Dáid kulturviesuin ja kulturgaskkustanásahusain leat oalle iešguđetlágan doaimmat. Dat boahtá muhtin muddui das go daid ásaheamis lea iešguđetlágan duogáš ja muhtin muddui leat iešguđetlágan ekonomalaš rámmaeavttut. Lea datte maiddái nu ahte ásahusain leat leamaš iešguđetlágan návccat ovdánahttit iežaset doaimma ja barggu. Muhtin ásahusat leat leamaš gievrrat ovdánit ja leat doaibman <span type="quote">“čuovgadoardnan”</span> iežaset báikkálaš servodagain, go fas eará ásahusain lea unnit doaibma, mii fas dagaha unnit ovdáneami ja stuorruma. Go leat dien meari stuora erohusat sámi kulturásahusaid gaskka, de lea lunddolaš ahte fertejit čađahuvvot iešguđetlágan doaibmabijut vai ásahusat ovdánit dohkálaččat. Sámediggi dáhttu doalahit ja ovddidit doaimmaid sámi kulturviesuin, sihke čielga politihka ja jahkásaš ruhtajuolludemiid bokte. Ásahusain aldiineaset lea almmotge sierra ovddasvástádus doalahit ja ovdánahttit iežaset ásahussan, ja háhkat buori ovttasbarggu iešguđetlágan bealálaččaiguin. Danne sámediggi bidjá čielga eavttuid buot ásahusaid doibmii mat ožžot njuolggodoarjaga sámedikki bušeahta bokte.</p>
<p>Sámediggi lea 2013:s ásahan ođđa ortnega iežamet bušeahtas, man leat gohčodan dáidaga ja kulturgaskkusteami arenat, ja masa gullet prošeavttat, stipeanddat ja doaibmabijut. Sámi kulturviesut ja kulturgaskkustanásahusat mat eai oaččo njuolggodoarjaga sámedikki bokte, sáhttet dán ortnegis ohcat doarjaga.</p>
<p>Ásahusdieđáhusa (2008) čuovvoleapmin leat mii čuovvolan ollu vuoruhuvvon doaimmaid. Dat leat máŋgga sámi kulturviesu ođđasis organiseren, namalassii nuppástuhttin vuođđudussan ja oasussearvin, stivralahtuid nammadanváldi ásahusain maidda Sámediggi addá njuolggodoarjaga, ja vuođđudusaid njuolggadusrievdadeapmi. Dát doaimmat leat oassin sámi ásahusaid ovdánahttimis, ja daid deaŧalašvuođa deattuheapmi sámi demokratiija nannemis ja ovdánahttimis.</p>
<p>Sámi festiválat</p>
<p>Sámediggi addá jahkásaččat sámedikki bušeahta bokte njuolggodoarjagiid sámi festiválaide. Doarjja galgá leat mielde nanneme sámi festiválaid mat čalmmustahttet, gaskkustit ja ovdánahttet sámi kultuvrra.</p>
<p>Sámediggi bargá dan ovdii ahte sámi festiválat galget bisuhuvvot ja ovdánit deaŧalaš sámi ja eará álgoálbmogiid dáidda- ja kulturarenan, ja ahte dat galget leat jahkásaš doalut mat geasuhit gehččiid, artisttaid ja kulturgaskkusteddjiid Sámis ja eará álgoálbmotservodagain.</p>
<p>Sámi festiválat leat hui deaŧalaččat sámi servodahkii. Dain lea sihke čálgoekonomalaš ja márkanekonomalaš árvu. Festiválain lea kultuvrralaš árvu, gielalaš árvu, dat huksejit identitehta ja ásahit bargosajiid, buktet gálvojođu ja muđui ávkki servodahkii. Dat leat maiddái sámiid, iešguđet buolvvaid ja iešguđet álbmogiid gávnnadanbáikkit.</p>
<p>Kultuvrralaš fálaldagat servodagas oppalaččat mannet dan guvlui ahte festiválaid lohku sakka lassána. Eambbo fálaldatberoštupmi kultureallimis geasuha buotlágan servodatlahtuid ja lasiha vuordámušaid festiválaid kvalitehta ja sisdoalu hárrái. Sámi festiválat atnet dárbbašlažžan čuovvut dien ovdáneami, mii fas eaktuda oadjebas birgenvuođu ja bissovašvuođa, sihke ekonomalaš ja olmmošlaš resurssaid dáfus.</p>
<p>Teáhter ja lávdedáidda</p>
<p>Sámediggi addá jahkásaččat sámedikki bušeahta bokte njuolggodoarjagiid guovtti sámi teáhterii, Beaivváš Sámi Našunálateáhterii ja Åajelsaemien Teaterii. Doarjja galgá leat mielde ovdánahttime dieid sajáiduvvan sámi teáhteriid dáiddalaččat, ja leat veahkkin dasa ahte dat sáhttet buvttadit alla dási lávdedáidaga ja mátkkoštit lávdedáidagiin, nu ahte doibmet kulturvásiheami ja kulturgaskkusteami arenan, ja báikin gos sámegiella geavahuvvo ja čalmmustahttojuvvo.</p>
<p>Sámi servodagain lea teáhter čájehuvvon ođđaáigásaš lávddis oalle nuorra dáiddavuohki. Sámi lávdedáidda ja teáhterdoaibma lea deaŧalaš sámi dáidaga, kultuvrra, giela ja identitehta vásiheapmái, čalmmustahttimii ja gaskkusteapmái. Teáhter lea dáiddavuohki masa servet máŋggalágan dáiddárat: neavttárat, dánsejeaddjit, rešissevrat, dramatihkkárat, hábmejeaddjit, musihkkarat, scenográfat ja nu ain.</p>
<p>Sámediggi bargá dan ovdii ahte sámi teáhterdoaibma bisuhuvvo ja ovdána, sihke sajáiduvvan sámi teáhterat ja astoáiggeteáhterdoaibma. Mánáid ja nuoraid teáhterdoaibma lea vuoruhuvvon suorgi.</p>
<p>Sámediggi bargá ovttas Beaivváš Sámi Našunálateáhteriin oažžut ođđa teáhtervistti sámi našunálateáhterii. Sámediggi lea addán Statsbyggii bargun plánet ođđa vistti. Prográmmabargu oktan latnja- ja doaibmaprográmmain lea juo gárvvis, ja leat čađahuvvon konsultašuvnnat Kulturdepartemeanttain ođđa sámi kulturviesuid viessoláigoruhtadeami hárrái. Prošeavtta viidáset čađaheapmi dahkkojuvvo viessoláigoruhtadeami ortnega vuogádaga mielde.</p>
<p>Girjjálašvuohta</p>
<p>Sámediggi juolluda jahkásaččat doarjaga girjjálašvuođa almmuhemiide ohcanvuđot ortnega bokte. Doarjjaortnega ulbmiljoavkun leat leamaš sámi girjjálašvuođa lohkkit. Hui oallugat ohcet doarjaga girjjálašvuođa almmuhemiide, ja lohku lassána jagis jahkái. Sámediggi lea maŋemus jagiid vuoruhan mánáid ja nuoraid go juolluda ruđa girjjálašvuhtii. Dát guoská erenoamážit sámi čáppagirjjálašvuhtii, jorgaluvvon čáppagirjjálašvuhtii ja jietnagirjjiide. Movttiidahttin dihte mánáid ja nuoraid lohkat eambbo ja vai dan golmma sámegillii almmuhuvvojit eambbo, de lea Sámediggi válljen erenoamážit ovddidit girjjálašvuođa mánáide ja nuoraide.</p>
<p>Sámi dáidda- ja kulturbirrasat leat moaitán girjjálašvuođa- ja musihkkaohcamiid árvvoštallama. Dáiddáriid gáibádus lea ahte ferte earuhit politihka ja fága. Dáidda- ja kulturfágalaš árvvoštallan galgá leat vuođđun go ohccojuvvon prošeavttat árvvoštallojuvvojit.</p>
<p>Sámediggi lea dadjat áidna mii doarju sámegiel girjjálašvuođa almmuheami. Dat lea hástalussan go lea sáhka addimis sámi girječálliide dohkálaš rámmaeavttuid. Ođđa girjjálaš albmanahttinvuogit, nu mo áppát ja e-girjjit, addet vel stuorit hástalusaid daid ekonomalaš rámmaeavttuid hárrái maid Sámediggi hálddaša.</p>
<p>Musihkka</p>
<p>Sámediggi juolluda jahkásaččat doarjaga musihkkaalmmuhemiide ohcanvuđot ortnega bokte. Lea maiddái juolluduvvon doarjja musihkka-video ráhkadeapmái ja turné-doibmii. Bohtet hui ollu ohcamat. Sámediggi vuoruha jahkásaččat bušeahta bokte guđet doaimmat galget oažžut doarjaga, ja vuoruheamit sáhttet rievdat jagis jahkái.</p>
<p>Sámediggi lea maŋemus jagiid vuoruhan nuorra sámi musihkkáriid ovddideami. Erenoamážit leat dorjon nuorra musihkkáriid stuorit márkaniid guvlui, ámmátdási ja márkanfievrredeami dáfus. Sámi musihkka ođasmuvvá ja ovdána seamma ládje go musihkka muđui servodagas, mii fas lea boktán eambbo beroštumi ja bivnnutvuođa.</p>
<p>Árbevirolaš sámi juoigan ii leat vuoruhuvvon 2010 rájes. Vai leat sáhttán doarjut nuorra musihkkáriid ja mánáid ja nuoraid musihka, de lea árbevirolaš juoigan biddjon maŋŋelii, ja dat lea dahkkojuvvon ekonomalaš rámmaeavttuid geažil. Nu go girjjálašvuođadoarjagiid dáfus, de leat maiddái musihkkabirrasat moaitán váilevaš einnosteami vuoruhemiid dáfus.</p>
<p>Visuála dáidda</p>
<p>Sámediggi doarju sámi dáidaga dáiddáršiehtadusa bokte. Álggu rájes juo lea sámi dálá áigge dáidaga ja dáiddaduoji sisaoastima ortnet leamaš oassin šiehtadusas. Ulbmilin šiehtadusain lea čalmmustahttit sámi dáidaga. Dáidda galgá čohkkejuvvot boahttevaš sámi dáiddamuseii.</p>
<p>Sámediggi lea addán gulaskuddancealkámuša Stuoradiggedieđáhussii nr. 23 (2011-2012) mii lea visuála dáidaga birra. Stuoradiggedieđáhusas čielggada Kulturdepartemeanta sámi dáidaga ja ovddida departemeantta árvvoštallamiid. Departemeanta árvvoštallá earret eará ahte: <span type="quote">“Guovddáš eiseválddit galget vuhtii váldit sámi beali ollislaš kulturpolitihkas, mii galgá speadjalastit kultuvrralaš girjáivuođa mii lea Norggas. Buohkat geat orrot riikkas, galget beassat oahpásmuvvat ja dovddiidit sámi dáidaga ja kultuvrra. Suorggi nannemis ja viiddideamis lea maiddái positiiva váikkuhus sámi dáiddáriid ja sámi ásahusaid guovdu”</span>.</p>
<p>Norgga kulturráđđi definere otná visuála dáiddasuorggi iežas strategiijaplánas 2011--2014, čuovvovaš vugiin: <span type="quote">“Otná dáiddasuorgái gullá njuhttojuvvon govva, fotografiija, sárggus, grafihkka, skulptuvra, video/filbma/dokumentára, installašuvnnat, báikái gullevaš ja relašuvdnavuđot ovdanbuktimat, jietnadáidda, performance, neahttadáidda, streetart, grafitti, govvaráiddut, artists` books, olggu ja almmolaš lanjaid geavaheapmi jna. Dáidda sáhttá leat diŋga, muhto seamma bures maiddái dahku, dáhpáhus ja dilálašvuohta. Dáiddasuorgái gullet maiddái dat deaŧalaš rollat maid digaštallan ja máhttobuvttadeapmi ovddastit, sihke olbmo iežas dáiddavuohkin, muhto maiddái semináraid ja almmuhemiid hámis.”</span></p>
<p>Duodji lea guhkes ja nanu árbevierru sámi dáiddabirrasiin. Duodjái gullet buotlágan ráhkadeaddji doaimmat nugo dipmaduodji, ámmátduodji, dáiddaduodji, garraduodji ja smávvaindustriija man vuođđun lea sámi kultuvra ja árbevierru. Odne earuhuvvo dáidda ja duodji, mas dáidda fátmmasta friddjahutkkálaš dáiddaduoji, ja duodjin ges adnojuvvo ráhkadeapmi man vuođđun lea sámi árbevierru.</p>
<p>Filbma</p>
<p>Sámedikkis lea ohcanvuđot ortnet mas vuoruhuvvojit doarjagat sámi filbma- ja mediafálaldagaide ja dokumentáraid buvttadeapmái sámi dilálašvuođaid birra.</p>
<p>Sámediggi addá njuolggodoarjaga Internašunála Sámi filbmaguovddážii AS (ISF) Guovdageainnus. Guovddáš ásahuvvui 2007:s ja dan áidna eaiggát lea Guovdageainnu suohkan.</p>
<p>Guovddážis lea riikkaidgaskasaš stáhtus, vaikko stáhtadoarjja addojuvvo ge poastta 73 (guovlulaš filbmaguovddážat) bokte. ISF hástalus lea váilevaš doaibmaruhtadeapmi. Sámediggi lea lohkan iežas mielas searvat filbmaguovddáža eaiggádin. Filbmaguovddáš háliida ahte eambbo almmolaš bealit Norggas, Ruoŧas ja Suomas berrejit searvat eaiggádin. Dat dagahivččii ahte guovddáš sáhtášii ohcat našuvnnalaš ruhtadeami diein riikkain, mii sáhtášii lasihit sámi filmmaid buvttadeami. Doaimmat ISF olis leat sakka lassánan, ja ođđa prošeavttat ja taleanttat leat ilbman mearkkašahtti láhkái. Dat ovttasbarget dasa lassin filbmabirrasiiguin Norggas, Ruoŧas Suomas ja Ruoššas. 2011:s ja 2012:s almmuhii ISF doarjagiid sámi filmmaid ovdánahttimii ja buvttadeapmái.</p>
<p>Sámi filbma lea sihke deaŧalaš kulturfálaldat ja gielladoaibma. Sámediggi lea danne bušeahta ohcanvuđot doarjagiid bokte sámegieldoaimmaide vuoruhan sámi mánáid- ja nuoraidfilmmaid dubbema. Dán ášši leat mii maiddái ovddidan ráđđehussii.</p>
<p>Museat</p>
<p>Sámediggi addá njuolggodoarjaga guđa konsoliderejuvvon sámi museii. Ulbmil dáinna ortnegiin lea seailluhit, hálddašit ja gaskkustit sámi kulturhistorjjá báikkálaš servodagain. Sámi museat doaimmahit iežaset museadoaimmaid museafágalaš prinsihpaid, našuvnnalaš mihttomeriid ja Sámedikki njuolggadusaid mielde. Sámi museadoaibma lea deaŧalaš ásahussan sámi servodagain, mas sámi museain lea guovddáš sajádat sámi demokratiija čađaheamis, vaikko stáhta ii leat ge daidda láhčán nu buriid rámmaeavttuid. Sámi museat ieža ja Sámediggi háliidit ovddidit sámi museaid ain dobbelii, muhto das leat ollu hástalusat. Leat sihke museafágalaš hástalusat, ja maiddái hástalusat dan hárrái ahte lea dárbbašlaš viiddidit ja hukset ođđa museavisttiid.</p>
<p>Lea ráhkaduvvon čielggadus Bååstede – sámi kulturárbbi máhcaheapmi, man maiddái guoskevaš bealit, Kulturhistorjjálaš musea, Norgga álbmotmusea ja Sámediggi, leat mearridan. Mearrádusas daddjo ahte sámi kulturhistorjjálaš dávvirat mat dál leat Norgga álbmotmuseas, galget máhcahuvvot sámi museaide. Diet proseassa lea áigeáddjái ja divrras, ja dasa ferte gávdnot ruhtadeapmi.</p>
<p>Sámi museadoaibma ii ovddiduvvo dán dieđáhusas, muhto gieđahallojuvvo sierra museapolitihkalaš čielggadusas.</p>
<p xml:lang="smj">Girjerádjosat</p>
<p>Sámediggi addá njuolggodoarjaga ovcci girjebussii. Dasa lassin addit mii investerendoarjaga ođđa bussiid oastimii. Mis lea maiddái iežamet girjerájus sámediggeviesus Kárášjogas.</p>
<p>Sámedikki váldomihttu sámi girjerájusbálvalusain lea ahte olles sámi álbmot galgá oažžut dohkálaš girjerájusfálaldaga. Sámis ásset olbmot bieđgguid. Sámedikki girjerájus ja sámi girjebusset leat deaŧalaččat dasa ahte lágidit girjerájusfálaldaga álbmogii. Sámedikki girjerájus galgá leat sámi girjjálašvuođa ja girjerájusbálvalusa gelbbolašvuođaguovddáš, ja dat galgá leat hálddašangirjerájus Sámedikki politihkkáriidda ja bargiide.</p>
<p>Girjerájus ja girjebusset eai gieđahallojuvvo dán dieđáhusas. Boahttevaš čielggadusas girjerádjosiid birra guorahallat mii áššesuorggi dárkileappot.</p>
<p>Valáštallan</p>
<p>Sámediggi addá jahkásaččat sámedikki bušeahta bokte njuolggodoarjagiid sámi valáštallanorganisašuvnnaide. Ulbmil dáinna ortnegiin lea bisuhit fysalaš doaimmaide arenaid ja arenaid gos sámi mánát ja nuorat besset vásihit oktavuođa, mat leat identitehta huksejeaddjit.</p>
<p>Njuolggodoarjja Sámedikkis manná organisašuvnnaid jođiheapmái ja doibmii. Dasa lassin lea Sápmi, Sámi Valáštallanlihtu (SVL) bokte 2004 rájes juohke nuppi jagi searvan guossin Arctic Winter Games lágideamis. Joavkkus mii lea mátkkoštan Canadai/Alaskai, leat mielde leamaš sihke valáštallit ja kulturovddasteaddjit. Sápmi lea gilvvuide sádden nieida- ja bárdnečuigiid ja spábbačiekčamii ges juniornieiddaid.</p>
<p>Sámediggi lea jahkásaččat 2005 rájes ožžon speallanruđaid bokte juolludeami Kulturdepartemeanttas. Dát ruđat galget juolludaneavttuid mielde mannat bisuhit ja ovdánahttit erenoamáš sámi valáštallandoaimmaid, ja erenoamážit doaimmaid mánáid ja nuoraid váste. Doarjja máksojuvvo Sámediggái, ja dat lea buot jagiid áigodagas 2005-2011 máksán dan viidáseappot SVL-N:ii.</p>
<p>Eaktodáhtolaš searvvit ja ovttastusat</p>
<p>Eaktodáhtolašvuođas lea sihke servodatlaš ja ekonomalaš mearkkašupmi. Eaktodáhtolaš organisašuvnnat leat guovddáš doaimmaheaddjit máŋgga servodatsuorggis iežaset barggu bokte, maiddái go lágidit vejolašvuođaid aktiivvalaččat searvat, ja dan sosiála oktavuođa bokte man dat ovddastit. Dain leat ollu rollat servodagas, go dat leat gávnnadansajit, oahppansajit, kulturgaskkusteaddjit, iešguđetlágan bálvalusaid buvttadeaddjit, doaibmaguovddážat, vuolggaheaddjit ja dieđusge maiddái váikkuhangaskaoamit ja <span type="quote">“bearráigeahččit”</span>. Danne lea almmolašvuođa ja eaktodáhtolašvuođa ovttasdoaibma hirbmat deaŧalaš, maiddái kultursuorggi ovddideamis.</p>
<p>Brutto nationálabuktaga ektui dagai eaktodáhtolaš organisašuvnnaid árvoháhkan, oktan eaktodáhtolaš bargguin, 3,9 % jagis 2010. Bargu man eaktodáhtolaš olbmot doaimmahit, lea meroštallojuvvon dahkat 60 miljárdda kruvnno. Seammás diehtit ahte dien doaimma ii sáhte ruđain mihtidit, go olbmot skeŋkejit iežaset áiggi. Stuora rievdamat politihkas maŋemus jagiid váikkuhit eaktodáhtolaš servviid dietnasiidda, ovdamearkka dihte speallanautomáhtaid gieldin ja buhtadusortnet mii dan sadjái bođii, rásseruohtasoassi ja lassiárvodivada buhtadusortnet 2010 rájes. Eaktodáhtolaš doaibma vásiha stuora rievdamiid, sihke viidodaga, hámi ja sisdoalu dáfus, oppalaš servodatproseassaid olis. Go olbmuid searvan kulturfálaldagaide rievdá, organisašuvdnavuogit ja demográfalaš bealit rivdet jna., de dat váikkuha eaktodáhtolaš doaimma ja movtta searvat eaktodáhtolaš bargui. Smávva servodagain lihkostuvvet buorebut oažžut stuorit osiid álbmogis searvat eaktodáhtolaš bargui.</p>
<p>Maiddái sámi oktavuođas lea eaktodáhtolašvuođas stuora mearkkašupmi kulturdoibmii. Ollu sámi ásahusat eai livčče áigái boahtán eaktodáhtolaš báikkálaš álggaheddjiid ja olbmuid haga. Eaktodáhtolaš ásahusain lea maiddái mearkkašupmi iešguđetlágan valáštallan-, dáidda- ja kulturorganisašuvnnaide, muhto maiddái nuvttábarggu ja eaktodáhtolašvuođa bokte iešguđetlágan kulturlágidemiin. Eaktodáhtolašvuođa bokte ásahuvvojit deaŧalaš gávnnadansajit, erenoamážit mánáide ja nuoraide. Sámi organisašuvdnadoaimmas lea rádjerasttideapmi maiddái mearkkašahtti.</p>
<p>Sámediggi juolluda doaibmadoarjaga iešguđetlágan kulturorganisašuvnnaide, ja juolluda ohcama vuođul doarjaga iešguđetlágan doaluide maid eaktodáhtolaš kulturbealálaččat lágidit.</p>
<p>Dál lea digaštallan eaktodáhtolašvuođa ja profešonaliserema birra eaktodáhtolašvuođas, maiddái dáidda- ja kultureallima dáfus. Lea earret eará váttis oažžut olbmuid eaktodáhtolaččat váldit ovddasvástádusa organisašuvdnadoaimmaid dáfus, ja de fertejit bálkáhit olbmuid dasa. Máŋggat doarjjaohccit muitalit ahte lea šaddan váddáseabbo oažžut olbmuid bargat nuvttá, ja danne dárbbašit sii ruđa bálkáhit/buhtadit olbmuid bargat. Sámi festiválat leat buori muddui vuođđuduvvon eaktodáhtolašvuođa ala, go servodaga rievdan dien dáfus ii vuos leat ollen dohko.</p>
<p>Mihttun lea ahte sámi eaktodáhtolaš kultureallimis galget leat buorit rámmaeavttut vai sáhttet ovdánit ja hutkat ođđa ja gelddolaš doaimmaid, mat addet movtta searvat dakkár bargui, ja mii dahká dan geasuheaddjin gilvvus eará fálaldagaiguin.</p>
<p xml:lang="smj">Media</p>
<p>Sámedikki mihttomearri mediapolitihkain leat máŋggabealat sámi mediat mat čalmmustahttet sámi giela, kultuvrra ja servodateallima. Mediat galget ieža fállat arenaid gos sámegielas, sámi kultuvrras ja servodateallimis lea sorjjasmeahttun jietna, ja mii lea identitehta huksejeaddji. Sámediggi juolluda iežas bušeahta bokte doarjagiid iešguđetlágan almmuhemiide ja NuorajTV:ii, mii lea neahtta-tv julevsámegillii ja man julevsámi nuorat doaimmahit.</p>
<p>Sámedikkis ii leat hálddašanovddasvástádus sámi mediapolitihkas. Mediabearráigeahčču hálddaša stáhtadoarjaga sámi aviissaide. Gulahallamis ráđđehusain fertet mii čielgasit ovdanbuktit maid mii atnit váilevažžan sin sámi mediapolitihkas. Lassin ráđđehusa sámi mediapolitihkkii juolluda Sámediggi doaibmadoarjagiid sámi almmuhemiide ja NuorajTV prošektii.</p>
<p>Girjjis <span type="quote">”Sámi logut muitalit 3”</span> čujuhuvvo ahte sámi mediaid ovdáneapmi lea leamaš guovddážis bealušteame ja ovddideame sámi kultuvrra. Sámi bealis lea iežaset mediaid ásaheapmái biddjojuvvon stuora fuomášupmi, ja barggu boađusin lea ahte mis odne leat beaivválaš sámegielfálaldagat radio, tv, aviissaid ja Interneahta bokte.</p>
<p>NRK Sápmi lea nannen iežas sajádaga sámi álbmoga guovdu, go lea dat media mas olbmot válljejit gullat sámi áššiid birra. Go sáddenáiggit leat lassánan ođđasiidda, mánáid-tv:ii ja magasiidnaprográmmaide, de lea das viidámus fálaldat sámi álbmogii. NRK ja Sámediggi leaba ságastallan bargat sierra tv-kanála ásaheami ovdii, mii lea ge NRK Sápmi mihttomearri.</p>
<p>Leat ain hástalusat mediafálaldagaid dáfus mat bures áimmahušaše julev- ja lullisámi giellaguovlluid, ja mat attáše julev- ja lullisámiide dohkálaš ja dásseárvosaš mediafálaldaga. Mediafálaldat lullisámegillii lea okta ášši ovttasbargošiehtadusas lullisámi guovllu dáfus. Sámediggeráđđi dáhttu oažžut áigái kártema čielggadan dihte mediafálaldaga lullisámiide ja lullisámegillii. NuorajTV bargá viiddidit seamma fálaldaga nuoraide lullisámi guovllus. Girjjis <span type="quote">“Sámi logut muitalit 3”</span> gávnnahuvvo ahte orru leame nu ahte sámit olggobealde Finnmárkku eai geavat sámi mediaid seamma aktiivvalaččat go sápmelaččat Finnmárkkus. Dát dáidá boahtit das go eanas oassi mediafálaldagas lea davvisámegillii.</p>
<p>Sosiála mediaid ja interneahta geavaheapmi lea ovdáneame nuoraid gaskkas. Sii álkit heivehit iežaset digitála ođasmuvvamiidda, ja dasa lea earret eará NuorajTV buorre ovdamearka.</p>
<p>Eai leat čađahuvvon viiddis iskkadeamit sámi mediaid birra Skogerbø raportta rájes, <span type="quote" xml:lang="nob">”Samiske medier. Innhold, bruk og rammevilkår”</span> (2000) (Sámi mediat. Sisdoallu, geavaheapmi ja rámmaeavttut, 2000). Sámediggi lei diŋgon dien raportta.</p>
<p>Artihkal sámi mediaid birra girjjis <span type="quote">“Sámi logut muitalit 3”</span> rávve ahte čađahuvvo ođđa iskkadeapmi sámi mediaid birra. Dat lea erenoamáš deaŧalaš iskan dihte man muddui sámiide olggobealde eanemus guovddáš sámi guovlluid lea dohkálaš mediafálaldat, ja erenoamážit olggobealde Sis-Finnmárkku. Berre maiddái dárkileappot guorahallojuvvot mo sámi aviissaide lea beroštupmi ja makkár rámmaeavttut dain leat. Ođđaáigásaš mediaid geavaheapmi sámiid gaskkas berre maiddái iskojuvvot, mo sámit geavahit daid, ja man muddui dat geavahuvvojit diehtogáldun sámi dilálašvuođaid hárrái.</p>
<p>Kulturealáhus</p>
<p>Sámedikkis lea iežas ealáhusdieđáhusas (2011) bidjan kulturealáhusa oktan áŋgiruššansuorgin. Dán áŋgiruššansuorggi mihttomearrin lea háhkat eambbo bargosajiid sámi kulturealáhusain ja kultuvrii vuođustuvvon ealáhusain.</p>
<p>Kulturealáhus ráddjejuvvo ealáhusdieđáhusas priváhta ealáhussan mat ráhkadit ja vuvdet kultuvrralaš gálvvuid dahje bálvalusaid. Diet leat earret eará sámi almmuhus- ja máinnusdoaimmat, arkitektuvra, girjjit, aviissat, bláđit jna, design, foto, filbma, video, duodji, dáiddalaš doaibma (čađaheaddji ja ráhkadeaddji dáidda, dáiddaduodji) ja musihkka. Mátkkoštanealáhus adnojuvvo leat sierra ealáhus, mas sámi kulturelemeanttat leat guovddáš oassin fitnodaga doaimmas. Duodjeealáhus lea deaŧalaš ealáhus mas leat guhkes árbevierut sámi servodagas. Mihttomearit ja strategiijat mátkkoštanealáhusa ja duoji hárrái leat gieđahallojuvvon Sámedikki ealáhusdieđáhusas.</p>
<p>Eará bealit dien ealáhusas leat dat dáiddalaš buktagat maid sámi dáidda- ja kulturdoaimmaheaddjit ráhkadit. Kulturealáhusas lea buori muddui sáhka sámi dáiddáriid rámmaeavttuin. Danne áigut mii maiddái dán dieđáhusas váldit ovdan ášši sierra áŋgiruššansuorgin, mas dáiddáriid doaibma erenoamážit deattuhuvvo.</p>
<p>Sámedikki áŋgiruššan kulturealáhusaid ovddas boahtá lassin dan viiddis áŋgiruššamii mii muđui lea sámi dáidaga ja kultuvrra hárrái. Lea áibbas mearrideaddji eaktu ahte mis lea ealli ja nanu sámi dáiddaja kultureallin, go dan haga ii livčče mis makkárge kulturealáhus.</p>
<p>Kulturealáhus lea hui áigeguovdilis ášši miehtá riikka. Kulturdepartemeanta, Ealáhus- ja gávpedepartemeanta ja Gielda- ja guovlodepartemeanta ovddidit 2013 mielde kulturealáhusaid doaibmaplána. Buot fylkkagielddain sámi guovlluin leat sierra doaibmaplánat iežaset kulturealáhusáŋgiruššamiidda, ja Romssas ja Finnmárkkus leat ásahuvvon sierra kulturealáhusfoanddat. Dasa lassin lea Davvi-Norgga Seastinbáŋku ásahan vuođđudusa mii galgá juohkit 100 miljovnna kruvnno kulturealáhusáigumušaide riikkaoasis.</p>
<p>Hástalusat otná kulturpolitihkas</p>
<p>Sámi dáidaga ja kultureallima dála dili guorahallan čájeha ahte mis leat ollu hástalusat kultursuorggis. Dieđáhusas eai leat vástádusat buot hástalusaide, muhto áŋgiruššansurggiid oktavuođas gieđahallat mii máŋga dain surggiin bajit dásis.</p>
<p>Sámedikki stuorimus hástalus sámi kulturpolitihkas lea min váilevaš doaibmanmunni sámi dáidaga ja kultuvrra ovddideami hárrái. Mii háliidivččiimet leat njunuš eavttuidbiddji sámi dáidaga ja kultuvrra ovddideamis. Sámedikki vejolašvuođat váldit ovddasvástádusa sámi dáidaga ja kultuvrra hárrái ráddjejuvvo dan dihte go Sámedikki ja ráđđehusa gaskka leat váilevaš bušeahttačielggadeamit. Mii fertet áigges áigái eallit daid láidestusaiguin maid ráđđehus bidjá stáhtabušeahta bokte.</p>
<p>Viidáseappot oaivvildit mii ahte sámi kultuvra ii leat ožžon iežas lunddolaš ja deaŧalaš saji eará almmolaš eiseválddiid politihkas. Sámediggi šaddá dávjá akto bargat sámi dáidaga ja kultuvrra nannemiin, ovddidemiin ja gaskkustemiin. Dát dagaha vuosttažettiin sámi dáidaga ja kultureallima doaimmaheddjiid ovdii. Dat dagaha maiddái álbmoga ovdii geat eai beasa vásihit ja muosáhit sámi dáidaga ja kultuvrra. Dat lea vahágin Norgga dáidda- ja kultureallimii.</p>
<p>Sámi dáiddár- ja kulturbiras moaitá Sámedikki das go mii bidjat politihkalaš láidestusaid dáiddáriidda sin beaivválaš dáiddalaš barggus. Lea go vejolaš earuhit dáiddalaš ja kulturfágalaš árvvoštallamiid politihkalaš árvvoštallamiin? Gokko galgá rádji mannat, ja gean vuoruheamit/árvvoštallamat galget biddjojuvvot vuođđun? Sáhttá go Sámediggi, mii lea sihke politihkalaš orgána ja hálddašanorgána, sirrejuvvot olggobeallái friddja ja sorjjasmeahttun dáidaga? Movt sáhttá Sámediggi bures hálddašit Sámedikki kulturruđaid sirrema prinsihpa vuođul, seammás go Sámediggi, mii dábálaččat šaddá akto ruhtadit sámi dáidda- ja kulturprošeavttaid, galgá sáhttit bidjat eavttuid gáibádusaide? Seammás lea ealli ja máŋggabealat dáidda- ja kultureallin Sámedikki kulturpolitihkalaš mihttomearrin. Dát mearkkaša ahte kulturpolitihkalaš árvvoštallamis galget oppalaš ja bajitdási láidestussan leat gielalaš girjáivuohta ja mánáid ja nuoraid vuoruheapmi, seammás go dáiddalaš friddjavuohta galgá vuhtii váldojuvvot.</p>
<p>Dát leat deaŧalaš gažaldagat mat gusket sámi dáiddáriid rámmaeavttuide. Sámedikki deaŧaleamos reaidun dán barggus leat min doarjagat sámi dáidagii ja kultuvrii, sihke njuolggodoarjagat, ohcanvuđot doarjagat ja dáiddáršiehtadus. Vástádusat dáidda gažaldagaide fertejit gávdnot ovttasráđiid sámi dáiddárorganisašuvnnaiguin.</p>
<p>Ásahusdieđáhusa bokte 2008:s bijai Sámediggi iežas ásahuspolitihkkii vuođu. Dieđáhusas leat láidestusat earret eará ásahusaid ođđasis organiseremii. Dat bargu lea dál jođus ja galgá ain jotkojuvvot. Ásahusdieđáhusas bohtet maiddái ovdan makkár doaibmagáibádusat ásahusaide biddjojuvvojit. Mii bidjat čielgaset gáibádusaid doaimma hárrái buot ásahusaide ja organisašuvnnaide mat ožžot njuolggodoarjaga Sámedikki bušeahta bokte. Sámediggi oaidná datte ahte mii eat leat leamaš doarvái čielgasat iežamet gulahallamis ásahusaiguin doaimmaid ja vuordámušaid hárrái.</p>
<p>Sámit lea álbmot mii orru njealji riikkas. Rádjárasttideaddji bealli ferte maiddái leat kulturpolitihka vuođđun.</p>
<p>Diehtovuođđu</p>
<p>Sámediggedieđáhus sámi dáidaga ja kultuvrra birra lea ráhkaduvvon daid dieđuid vuođul mat mis leat eará dokumeanttain, statistihkas, evalueremiin ja dutkamis, raporttain maid leat diŋgon erenoamážit dán dieđáhusa ráhkadeapmái ja dasto vel dieđuid vuođul maid kultuvrii gullevaš olbmot leat vásáhusaid bokte háhkan.</p>
<p>Dán kapihttalis addit oanehis bajilgova diein dieđuin ja čilget oanehaččat manne dat leat relevánttat.</p>
<p>Sámi kultuvrra servodatdieđalaš mearkkašupmi lea bures duođaštuvvon. Muhto sámi kultuvra servodatbeallin, ja dat makkár mearkkašupmi dáidda- ja kulturdoaimmaheamis lea servodahkii, lea unnán dutkojuvvon. Sámi dáidda- ja kulturvuđot ealáhus lea maiddái unnán dutkojuvvon. Dutkan dán suorggis attášii midjiide ávkkálaš dieđuid áiggis goas dát lea deaŧalaš áŋgiruššansuorgi riikkadásis ja okta dain ođđa ealáhusgeainnuin davvin.</p>
<p>Raporttat ja evalueremat</p>
<p>Kulturdieđáhusa bargui lea Sámediggi diŋgon guokte raportta/váikkuhusanaliissa; Telemarksforskningas <span type="quote" xml:lang="nob">“Norsk kulturindeks 2012 – Resultater fra samisk område”</span> (Norgga kulturindeaksa 2012 – Bohtosat sámi guovllus), ja Norut Álttás <span type="quote" xml:lang="nob">“Kulturnæringer i samiske områder – sysselsetting og bedriftskultur”</span> (Kulturealáhusat sámi guovlluin – bargosajit ja fitnodatvuogádat).</p>
<p>Goappaš raporttain leat mii bivdán vuođđun atnit 24 dihto suohkana. Dát ráddjejupmi lea dahkkojuvvon SED-guovllu vuođul, mii lea Sámedikki doarjjaortnegiid ealáhusovddideami doarjagiid guovlu, ja lea nappo oalle viiddis ráddjejupmi mii fátmmasta ollu suohkaniid gos sámi álbmot iešguđet muddui lea unnitlogus.</p>
<p>Liigeváikkuhusanaliissat dadjet dávjá juoidá doaimma birra dan jagis/áigodagas goas mihtida liigeváikkuhusaid, muhto unnán ovddit ja maŋit jagiid birra. Seammás leat diekkár analiisat deaŧalaččat earret eará bealuštan dihte kulturdoaimmaid doarjuma. Vai oažžu politihkalaš dohkkeheami, de fertejit addojuvvot eambbo čilgehusat dasa manne eambbo ruhta geavahuvvo dáidda- ja kultursuorgái. Kultuvrra iešárvu ii leat doarvái ágga go suorgi galgá gilvalit ovdamearkka dihte oahpahusain, dearvvašvuođain ja ealáhusaiguin. Ávkkálašvuođa árvu mii čuovvu ekonomalaš ja servodatbealálaš váikkuhusas, lea maiddái deaŧalaš. Sámi oktavuođas leat maiddái árvovariábelat nugo identitehta, gullevašvuohta ja giella guovddážis.</p>
<p>Lea ain stuora dárbu háhkat statistihka ja vuođđodieđuid sámi servodatdilálašvuođaid birra. Sámediggi árvvoštallá oažžut ráhkaduvvot sámi kulturindeavssaid ja liigeváikkuhusiskkademiid maiddái boahtteáiggis, vai beasašeimmet čuovvut ovdáneami áiggi mielde. Lassin Sámedikki iežas bajilgovaide ja eará raporttaide ja čielggademiide attášii dat buori gova kultureallima ja bargosajiid dilálašvuođas sámi guovlluin.</p>
<p>Norgga kulturindeaksa 2012. Bohtosat sámi guovllus Norgga kulturindeaksa lea jahkásaš bajilgovva Norgga suohkaniid, guovlluid ja fylkkaid kulturfálaldagain ja kulturdoaimmain. Indeaksa ráhkaduvvo dieđuid vuođul máŋgga almmolaš ossodagas, beroštusorganisašuvnnain ja servviin. Raporttas sámi guovllu dáfus ovddida Telemarksforskning bajilgova mii sáhttá muitalit juoidá kultureallima dili birra sámi guovllus Norsk kulturindeks 2012 loguid vuođul. Ovdanbuktimis leat logut ja rehkenastimat sámi guovlluid hárrái, buohtastahttojuvvon riikka gaskameriin ja njeljiin davimus fylkkain, ja logut 24 válljejuvvon suohkanis. Vaikko Norsk kulturindeks vuođđodieđuin váilot soames áigeguovdilis dieđut sámi oktavuođas, de addá dat vuođu buohtastahttit kultureallima dilálašvuođa dán sámi guovllus eará regiovnnaiguin, ja dadjat juoidá das mo kultureallima stáhtus lea iešguđet sámi suohkaniin.</p>
<p>Raporta čájeha ahte barggaheapmi lassána kulturealáhusain sámi guovlluin, ja ahte lassáneapmi lea leamaš stuorimus vásáhus- ja aktivitehtafitnodagain ja beroštusorganisašuvnnain. Barggaheapmi lea goasii beliin lassánan ja lea stuorit lassáneapmi go riikkaoasis ja Norggas muđui. Sámi guovlluin barget 594 olbmo iešguđetlágan kulturfidnuin. 204 sis barget medias, 110 iešguđetlágan dáiddalaš bargguin, 228 olbmo leat kulturgaskkusteaddjit, omd. musea- ja girjerájusbargit, ja 52 olbmo barget dáiddaoahpahusain kulturskuvllain dahje sullasaš doaimmas.</p>
<p>Oktiibuot ásset 96 dáiddára sámi guovlluin. Dat vástida guokte dáiddára juohke duhát ássis, ja dat dáiddárlohku lea sullii bealli riikka gaskamearis. Dáiddáriid lohku sámi guovllus lea lassánan 6 % maŋemus jagi. Riikkadásis ii leat dáiddáriid lohku lassánan.</p>
<p>Sámi guovlluid suohkaniin lea Guovdageaidnu dat stuora dáiddársuohkan. Dáppe leat oktiibuot 30 dáiddára, namalassii 10,2 juohke duhát ássi nammii, namalassii lea okta proseanta álbmogis miellahttu ovtta dahje máŋgga dáiddárorganisašuvnnas. Guovdageainnus lea 17 musihkkara ja komponistta, čieža neavttára ja guhtta visuála dáiddára. Guovdageaidnu lea goalmmát sajis dáiddársuohkaniid logus.</p>
<p>Kulturealáhusat sámi guovlluin – barggaheami ovdáneapmi ja fitnodatkultuvra Ulbmil raporttain man Norut Áltá lea ráhkadan, lea analiseret barggaheami ovdáneami ja fitnodatkultuvrra kulturealáhusain sámi guovllus. Raporta čájeha earret eará ahte dáiddáriid lohku lassána sámi guovlluin, ja ahte sámi guovlluin lea stuorit lassáneapmi go muđui riikkas. Analiissat čájehit ahte kulturealáhus vástida 4,5 % barggaheamis dan 24 suohkanis maid leat rehkenastán sámi suohkanin, mii lea veahá badjelis go Davvi-Norga, ja veahá vuollelis riikkadási. Leat veahá eambbo nissonolbmot go dievddut mat barget kulturealáhusain. Bargiid lohku kulturealáhusain lea 2002 rájes lassánan 33 % otnážii, goas bargiid lohku lea 880. Dat lea stuorit lassáneapmi go riikkaoasis ja muđui riikkas. Lassáneapmi lea erenoamážit leamaš vásáhus-/aktivitehtafitnodagain, doaibmi dáidaga/musihka guovdu ja ealáhusa beroštusorganisašuvnnain, ja duot maŋemus danne go ealáhussii gullet maiddái máŋga dain giella- ja kulturguovddážiin mat leat ásahuvvon maŋemus logi jagis. Sámediggi doarju máŋga dain.</p>
<p>Sámedikki ja sámi dáiddárorganisašuvnnaid ovttasbargošiehtadusa evalueren Sámi dáiddárorganisašuvnnat ja Sámediggi ledje soahpan ahte sin gustovaš ovttasbargošiehtadus galgá evaluerejuvvot ovdal go ođđa váldošiehtadus galgá sohppojuvvot 2014 rájes. Evalueremis gehččojuvvui dáiddáršiehtadusa beaktilvuohta, mo dat lea doaibman, ja lea go dat leamaš mielde nanneme dáidaga ja dáiddáriid vejolašvuođa ovdánit sámi servodagas.</p>
<p>Evalueren čájehii ahte dáiddáršiehtadus lea leamaš deaŧalaš bissovaš ekonomalaš rámmaid ja ortnegiid lágideamis sámi dáidaga várás. Dat addá dáiddáriidda ja sin organisašuvnnaide sihkkaris vuođu mii dahká vejolažžan plánet doaimmaid guhkit áigái ovddasguvlui.</p>
<p>Dáiddáršiehtadus addá datte váilevaš ekonomalaš doaibmavejolašvuođaid. Norut Áltá čujuha ahte duogážin dasa lea šiehtadallandilálašvuohta Sámedikkiin, mii buori muddui lea mearridan ekonomalaš rámmaid ovdal go šiehtadallamat álget. Šiehtadallamiid rámmat dahket maiddái ahte lea váttis oažžut ođđa doaibmavugiid mielde šiehtadussii. Šiehtadus navdojuvvo maiddái ráddjet sámi dáiddárorganisašuvnnaid gulahallama Sámedikkiin, ja ráddje nappo sin vejolašvuođa gaskkustit iežaset dárbbuid dohko.</p>
<p>Evalueren čájeha maiddái ahte okta stuorimus hástalusain dasa ahte sáhttit dadjat maide šiehtadusa beaktilvuođas, lea ahte dáiddáršiehtadusas eai leat mearriduvvon mihttomearit. Dát ráddje vejolašvuođa sáhttit árvvoštallat ahte addet go ekonomalaš doarjagat sávvojuvvon bohtosiid ja ahte ovdána go sámi dáidda rievttes guvlui.</p>
<p>Norut Áltá ávžžuha evalueremis ahte čađahuvvo vuđolaš ságaskuššan das máid bealálaččat áigot olahit diekkár ovttasbargošiehtadusain, maid sáhttá dahkat vai sámi dáidda ovdána, ja lea go ođđa šiehtadus rievttes geaidnu ovdáneapmái.</p>
<p>Sámedikki Kulturovdáneapmi-doarjjaortnega evalueren 2010:s evaluerejuvvui Sámedikki doarjja kulturovdáneapmái áigodagas 2006-2008. Evalueremis gehččojuvvui movt váikkuhangaskaoamit geavahuvvojedje áigodagas, ja movt doarjjaortnega ohccit ledje árvvoštallan Sámedikki veahkkáivuođa bagadallamis ja áššemeannudeamis.</p>
<p>Evalueren čájehii ahte ruđat ledje adnon ollu iešguđetlágan doaimmaide mat leat ollu beroštumi boktán sámi kultureallimis. Eanas prošeavttat maidda ohccojuvvo, eai livčče čađahuvvon almmá Sámedikki doarjaga haga. Evalueren čájehii viidáseappot ahte doarjagat kulturovdáneapmái leat háhkan eambbo diđolašvuođa sámi kultuvrra seailluheami, ovddideami ja gaskkusteami hárrái. Sámedikki doarjagat leat mielde addime sámi kulturovddideddjiide árvvu ja movtta joatkit iežaset prošeavttaiguin.</p>
<p>Evalueren čájehii maiddái ahte Sámedikkis lea buoridanmunni bagadallama dáfus ja prošeavttaid čuovvoleamis ja dárkkisteamis máksimiid oktavuođas.</p>
<p>Norut-Áltá čujuhii maiddái ahte Sámedikki doarjagiin kulturovddideapmái guhkit áiggi vuollái maiddái boahtá leat bargosajiid dáfus mearkkašupmi, muhto dán evalueremis ii leat leamaš vejolaš mihtidit dienlágan váikkuhusaid.</p>
<p>Evalueren duođaštii ahte Sámedikki doarjagat kulturovddideapmái leat deaŧalaččat sámi kultuvrra ovddidanbarggus.</p>
<p>Čoahkkimat ja ávžžuhusat</p>
<p>Sámedikki vuosttaš dáiddárkonferánsa dollojuvvui Sámedikkis Kárášjogas čakčamánu 2012. Ulbmil konferánssain lei ásahit arena gos sáhttá lonohallat fágalaš vásáhusaid, sámi dáidaga ja kultuvrra muosáhusaid ja digaštallat kulturpolitihka. Prográmmas ledje logaldallamat ja dáiddalaš ovdanbuktimat buot dáiddašáŋŋeriin nugo lávdedáidda, luohti, musihkka, girjjálašvuohta, visuála dáidda ja filbma. Konferánssa loahpas ledje joavkobarggut ja ávžžuhusaid ja oainnuid ovddideapmi boahttevaš kulturpolitihkkii.</p>
<p>Ávžžuhusat leat váldojuvvon mielde viidáset barggus kulturdieđáhusain. Okta oaidnu man oallugat ovddidedje, lei ahte našuvnnalaš kulturpolitihkka lea unnán váldán vuhtii sámi dáidaga ja kultuvrra ja nu nappo ohcaluvvo našuvnnalaš sámi kulturpolitihkka. Lei stuora beroštupmi searvat konferánsii ja oasseváldiid áŋgirvuohta čájehii ahte sámi dáiddáriin ja kulturbargiin lea stuora dárbu fágalaš čoahkkananbáikkiide. Danne áigu Sámediggi maiddái boahtteáiggis doallat dáiddárkonferánssaid áigges áigái. Konferánsa lágiduvvui ovttasráđiid Sámi dáiddárráđiin ja lea okta dáiddáršiehtadusa bohtosiin.</p>
<p>Sámediggeráđđi lea maiddái doallan gulahallančoahkkimiid kulturdoaluin 2012 geasi. Gulahallančoahkkimiid olis háliideimmet mii sámi dáidda- ja kultureallima oasálaččain ja eará berošteddjiin oažžut oainnuid boahttevaš kulturpolitihkkii. Gulahallančoahkkimat leat addán Sámediggái vejolašvuođa oažžut áigái njuolggodigaštallama kulturpolitihka birra singuin geat gullet dohko ja geat beroštit das. Ovttas oainnuiguin mat leat boahtán e-poastta bokte dahket oainnut ja ávžžuhusat gulahallančoahkkimiin deaŧalaš oasi dán dieđáhusa diehtovuođus.</p>
<p>Diehtovuođđu muđui</p>
<p>Ovdalaččas gávdnojit maiddái dieđut sámi dáidaga ja kultuvrra ja Sámedikki kulturpolitihka hárrái. Mii leat geavahan soames dutkamušaid dieđáhusbarggus. Dat boahtá ovdan girjjálašvuođalisttus.</p>
<p>Kommenterejuvvon sámi statistihkka ráiddus <span type="quote">“Sámi logut muitalit”</span> addet vuđolaš dieđuid dilálašvuođaid birra sámi servodagas. 4. girjjis gehččojuvvojit erenoamážit Sámedikki juolludeamit kulturáigumušaide. Guoskevaš artihkkalis lea buorre bajilgovva Sámedikki juolludemiid sturrodagain, ohcanloguin dáidda ortnegiidda ja das gos ohcamat bohtet. 3. girjjis gieđahallojuvvojit sámi mediat.</p>
<p>Ráđđehusa politihkka lea deaŧalaš vuođđun Sámedikki kulturpolitihkkii. Sin stuoradiggedieđáhusat ja čielggadeamit oppalaš sámepolitihka ja kulturpolitihka hárrái leat maiddái deaŧalaš vuođđun dán dieđáhusbarggus.</p>
<p>Dasa lassin leat fágasuorggis ráhkaduvvon iešguđetlágan bajilgovat ekonomalaš ovdáneami hárrái Sámedikki iežas doarjagiid vuođul sámi kultuvrii.</p>
<p>Áŋgiruššansuorggit</p>
<p>Sámediggedieđáhus sámi dáidaga ja kultuvrra birra galgá vuoruhit áŋgiruššansurggiid ja čalmmustahttit daid hástalusaid, mihttomeriid ja strategiijaid mat mis leat. Dás čuovvovaččat áigut almmuhit dan 4 áŋgiruššansuorggi. Dat ovdanbuktojuvvojit sierralagaid, muhto oktasaš mihttomearri lea dattege ealli ja máŋggabealat dáidda- ja kultureallin mas lea buorre kvalitehta ja lea buohkaide olámuttos. Dat njeallje áŋgiruššansuorggi leat: <em type="bold">1. Čielgaset ovddasvástádus sámi kultuvrra hárrái 2. Sámi dáiddáriidda buoret rámmaeavttut 3. Sámi kulturásahusat sámi kultuvrra gaskkusteami ja muosáheami arenan4. Árvoháhkan ja ovdáneapmi kulturealáhusain </em></p>
<p>Hástalusaid identifiseren kultursuorggis lea daid vásáhusaid vuođul mat mis alddiineamet leat politihka ovddideamis ja daid máhtuid vuođul mat mis dien suorggis leat olámuttos. Erenoamážit leat mii deattuhan oainnuid ja ávžžuhusaid mat bohtet sámi dáidda- ja kulturdoaimmaheddjiin.1 Čielgaset ovddasvástádus sámi kultuvrra hárrái</p>
<p>Sámediggi ii sáhte ii ge dáhto akto guoddit ovddasvástádusa sámi dáidaga ja kultuvrra hárrái. Maiddái nášuvnnalaš, guovlulaš ja báikkálaš eiseválddiin lea ovddasvástádus das ahte sámi dáidagis ja kultuvrras leat seamma ovdánanvejolašvuođat go muđui Norgga dáidda- ja kultureallimis leat. Norgga stáhta lea vuođđuduvvon guovtti álbmoga eatnama ala, sápmelaččaid ja dáččaid. Sámegiella ja sámi kultuvra adnojuvvojit leat Norgga álgogiella ja -kultuvra ja danne lea dain seamma vuoigatvuohta suodjaluvvot ja ovddiduvvot go dárogielas ja Norgga kultuvrras lea. Sámi álbmot vásiha ahte našuvnnalaš, guovlulaš ja suohkanlaš eiseválddit eai atte sámi kultuvrii seamma suodjalan- ja ovdánaneavttuid go dáčča kultuvrii. Vuosttaš áŋgiruššansuorgi lea danne Sámedikki ovttasdoaibma eará almmolaš eiseválddiiguin kulturpolitihkas.</p>
<p>Hástalusat</p>
<p>Sámedikki ovddasvástádus Sámedikki váldobargun kulturpolitihkas lea lágidit dilálašvuođaid dasa ahte sámi dáidda- ja kulturdoaimmat sáhttet ovdánit. Min mihttomearrin lea ahte mis galgá leat buohkaide olámuttos ealli ja máŋggabealat sámi dáidda- ja kultureallin mas lea buorre kvalitehta.</p>
<p>Sámi servodat lea ain servodathuksejeaddji dásis, mas vuođđooasit kultuvrra ja giela dáfus leat vuoruhuvvon ja ain fertejit vuoruhuvvot. Dát eaktuda garra áŋgiruššama sámi servodaga iežas bealis, sámi ásahusaid, Sámedikki ja stáhtalaš eiseválddiid bealis. Sámediggi atná iežas ovddasvástádussan áimmahuššat ja ovddidit daid álgagiid ja doaimmaid maid sámi álbmot ovddasta ja áigu dán proseassas leat deaŧaleamos eavttuidbiddji. Stáhtalaš eiseválddiin lea liikká bajimus ovddasvástádus lágidit dilálašvuođaid nu ahte sámi servodat ieš sáhttá viidáseappot ovdánahttit ja hukset iežas servodaga.</p>
<p>Sámedikkis lea ovddasvástádus máŋgga hálddašandoaimma dáfus sámi dáidda- ja kultureallimis. Ovdalaččas ásahuvvon sámi ásahusaid ja ortnegiid hálddašanovddasvástádus sirdojuvvui stáhtas midjiide 2002:s. Dát guoskkai sámi museaide, Beaivváš Sámi Našunálateáhterii, sámi festiválaide, sámi valáštallamii ja máŋgga eará ekonomalaš ortnegii kultursuorggis. Dát mielddisbuvttii earret eará ahte Sámediggi dál hálddaša ja juolluda stáhtadoarjaga dieidda doaimmaide. Sámediggi lea dasa lassin siskkildan eambbo ortnegiid ja ásahusaid min kulturhálddašeapmái olahan dihte iežamet mihttomeriid dán suorggis.</p>
<p>Sámediggi bargá dan ovdii ahte ráđđehus galggašii áimmahuššat sámi dáidda- ja kultureallima ovdánahttima iežaset bajitdási politihkas. Dát guoská áššiide main Sámedikkis lea formála hálddašanovddasvástádus ja áššiide main ráđđehusas lea ovddasvástádus. Dán barggus leat min deaŧaleamos reaiddut konsultašuvdnašiehtadus ja gulahallančoahkkimat juohke jahkebealis Kulturdepartemeanttain.</p>
<p>Sámedikki ja ráđđehusa konsultašuvdnašiehtadusas boahtá ovdan ahte galgá Sámedikkiin gulahallojuvvot buot lágan áššiin mat sáhttet njuolga čuohcat sámiide. Stáhta konsultašuvdnageatnegasvuođaide gullet buot lágaid ja hálddašandoaimmaid ásaheamit, mat sáhttet njuolga váikkuhit sámiide álgoálbmogin. Lea buori muddui Sámedikki duohken mearridit guđet áššit gusket njuolga sámiide. Dat čuovvu sámelága §:s 2-1. Dat mearkkaša ahte ieš konsultašuvdna maiddái galgá čielggadit boahtá go doaibma váikkuhit sámiide njuolga. Sámediggi áigu ain garraseappot geavahit konsultašuvdnašiehtadusa iežas barggus buoridit sámi dáidaga ja kultuvrra ovdáneami.</p>
<p>Sámediggi bargá dan ovdii ahte buohkain galgá leat vejolašvuohta muosáhit sámi dáidaga ja kultuvrra. Mii leat rámis sámi historjjáin, iežamet kulturárbbiin ja iežamet dáidagiin ja kultuvrrain. Sámi ásahusat leat min deaŧaleamos báikkit gos sámi dáidda ja kultuvra gaskkustuvvo.</p>
<p>Ráđđehusa ovddasvástádus sámi dáidaga ja kultuvrra hárrái Sámi kultuvrra seailluheapmi lea naššuvnnalaš ovddasvástádus. Norgga stáhta lea Vuođđolága, láhkaásahusaid ja soahpamušaid bokte geatnegahttán iežas váldit ovddasvástádusa sámegiela, sámi kultuvrra, historjjá ja servodateallima ovddas. Sámi beroštumiid vuhtiiváldin galgá leat mielde politihkkahábmemis buot áigeguovdilis surggiin. Sámediggi ásahuvvui sihkkarastin dihte sámiide dásseárvosaš dili. Danne ferte ráđđehus hálddašit iežas ovddasvástádusa ovttasráđiid Sámedikkiin.</p>
<p>St. dieđ. nr. 28 (2007-2008) Samepolitikken (Sámepolitihkka) nanne ahte ráđđehus áigu kulturpolitihkalaččat guovtti váldolinjjá mielde doaimmahit stáhta ovddasvástádusa sámi kultuvrra hárrái. Vuosttažettiin áigu ráđđehus lágidit dilálašvuođaid dasa ahte Sámediggi sáhttá čađahit iešheanalaš kulturpolitihka. Ráđđehus áigu dasa lassin čađahit oppalaš ja bajitdási kulturpolitihka, mas maiddái sámi kultuvrras lea lunddolaš ja deaŧalaš sadji.</p>
<p>Sámediggi oaivvilda ahte ráđđehus ii fuolat dien ovddasvástádusa doarvái bures.</p>
<p>Stáhtabušeahta bokte mearrida ráđđehus rámmaid Sámedikki juolludemiide sámi dáidagii ja kultuvrii. Go ráđđehusa ja Sámedikki gaskka eai leat čielggaduvvon vuogádagat ja proseassat kultursuorggi dilálašvuođa, ovdánandárbbuid ja bušeahttavuoruhemiid birra, de lea maiddái ovddasvástádus sámi dáidaga ja kultuvrra hárrái eahpečielggas.</p>
<p>Sámedikki vejolašvuođat váldit ovddasvástádusa sámi dáidaga ja kultuvrra ovddas ráddjejuvvo das go Sámedikki ja ráđđehusa gaskka leat váilevaš bušeahttavuogádagat. Mii fertet áigges áigái doalahit iežamet daidda láidestusaide maid ráđđehus bidjá stáhtabušeahtas. Lea leamaš hástalussan ahte juolludeamit stáhtabušeahta bokte várrejuvvojit dihto doaimmaide ja ahte vejolaš lasiheamit dušše gokčet hadde- ja bálkálassáneami. Sámedikki rolla šaddá dan geažil eahpečielggas. Mis leat ollu sámi dáidda- ja kulturortnegiid dáfus hálddašanovddasvástádus, muhto juolludeamit stáhtabušeahta bokte eai atte suorgái muni ovdánit.</p>
<p>Ráđđehusa ovddasvástádussii sámi kultuvrra ovddas gullá maiddái ahte sámi kultuvrras galgá leat lunddolaš ja deaŧalaš sadji oppalaš ja bajitdási kulturpolitihkas. Ráđđehus čađaha jeavddalaččat ođđa ođastusaid, áŋgiruššamiid, čielggademiid, lávdegottiid ja prošeavttaid kultursuorggis. Čállojuvvojit stuoradiggedieđáhusat kultuvrii gullevaš fáttáin ja stuoradiggedieđáhusat eará áššesurggiin mat váikkuhit kultursuorggi. Dat lea buorre ja dárbbašlaš. Sámediggi oaivvilda ahte diekkár doaimmaid plánemis berre árvvoštallojuvvot man muddui dat maiddái guoskkahit sámi dilálašvuođaid ja kultuvrra, njuolga dahje eahpenjuolga. Dan oktavuođas sáhttá maid leat relevánta čielggadit diekkár čuolmmaid Sámedikkiin juo dalle go plánegohtet. Ovdamearkka dihte go iešguđetlágan lávdegottiide hábmejuvvo mandáhtta ja nammaduvvojit olbmot.</p>
<p>Ráđđehus lea kulturloktema oktavuođas našuvnnalaččat ovddideame kultuvrra. Kulturloktema ulbmil lea lasihit ruhtadoarjagiid kultursuorgái, addit kultureallimii ja eaktodáhtolašvuhtii eambbo ánssu ja stáhtusa, ja čielggasmahttit eiseválddiid ovddasvástádusa kultursuorggis. Sámediggi ii leat duhtavaš daid lasáhusaiguin mat dán áŋgiruššama olis leat boahtán sámi kultuvrii. Mii vásihit ahte ráđđehus bidjá meriid dasa mo ruhta galgá geavahuvvot, ja mii vásihit ahte sámi giella ja kultuvra eai čalmmustahttojuvvo ja siskkilduvvo kulturloktema eará áŋgiruššamiin. Sámediggi lea datte duhtavaš ráđđehusa signálaide 2013 stáhtabušeahtas, gos ráđđehus dieđiha sámi kultuvrii ja gillii boahtit 50 miljovnna 5 jagis.</p>
<p>Oppalaš ja bajitdási politihkka dahká oasi maiddái sámi dáiddáriid ja sámi dáiddár-organisašuvnnaid rámmaeavttuin. Dan lea Sámediggi máŋgga háve čujuhan ráđđehusa kulturpolitihka hárrái. Sámediggi vásiha dávjá ahte ii váldojuvvo mielde dakkár proseassaide, ahte eai váldde vuhtii min cealkámušaid, dahje ahte ráđđehusain sohppojuvvon áigumušaide eai čuovo doarvái ruđalaš doarjagat.</p>
<p>Okta ovdamearka duon maŋemussii lea konsultašuvdna Sámedikki ja Kulturdepartemeantta gaskka St.dieđ. nr. 32 (2007-2008) Bak kulissene hárrái. Konsultašuvnnaid boađusin šattai eambbo teaksta sámi kultuvrra ja sámi lávdedáidaga birra, mas ráđđehus deattuhii iežas bajimus ovddasvástádusa sámi kultuvrra guovdu ja ahte lea dárbbašlaš ahte teáhteriin leat buorit rámmaeavttut iežaset doibmii. Liikká lea dilli ain nu ahte Beaivváš Sámi Našunálateáhter lea sámi našunálateáhter, muhto das eai leat seamma resurssat go eará teáhteriin seamma institušunála dásis. Beaivváš sáhttá buohtastahttit iežas eará riikkaidgaskasaš ja guovlulaš teáhteriiguin Norggas dáiddalaš kvalitehta hárrái. Muhto teáhter ii sáhte ekonomalaš eavttuid hárrái buohtastahttit iežas eará našunála lávdedáiddaásahusaiguin, ii ge vel unnimus guovlluteáhteriiguin ge.</p>
<p>Mii muittuhit ahte stáhtas lea konsultašuvdnageatnegasvuohta sámi beroštumiiguin áššiin mat konkrehta, muhtin muddui ja njuolga gusket daidda.</p>
<p>Sámediggi oaivvilda ahte ráđđehusas maiddái lea ovddasvástádus dasa ahte sámi dáidda ja kultuvra lea oidnosis ja olámuttos buohkaide. Mii oaivvildit ahte lea vahágin Norgga kultuvrii go eambbo bealálaččat kultursuorggis eai ane eambbo beroštumi dasa ahte sámi kultuvra lea deaŧalaš ja diehttelas oassi min riikka kultuvrras. Mis lea sámi našunálateáhter mii čájeha bihtáid sámegillii ja bihtáid maid duogážin leat sámi servodatdilálašvuođat. Mii háliidivččiimet oaidnit eambbo buvttademiid ovdamearkka dihte Nasjonalteáhteris dahje daid eará guovlluteáhteriin main temán leat sámi servodatáššit dahje maid sámi dáiddárat leat buvttadan. Vaikko ságas dávjá leat ge sámi guovllut, de han sámit ásset miehtá Norgga. Dađistaga eanebut fárrejit gávpogiidda ja čoahkkebáikkiide. Mii jáhkkit ahte norgalaččaide muđui nai livččii hávski vásihit sámi dáidaga ja kultuvrra.</p>
<p>Ráđđehusas leat ollu ortnegat mat buoridit dáiddáriid rámmaeavttuid. Muhtimat dain eai addojuvvo sámi dáidagii ja kulturprošeavttaide danne go atnet vuođđun dušše dárogiela ja dáčča kultuvrra.</p>
<p>Okta ovdamearka lea NORLA (Norwegian Literature Abroad), mii lea dienaskeahtes informašuvdnakantuvra mii oažžu stáhtadoarjaga. Guovddáš vuovdala ja gaskkusta Norgga girjjálašvuođa olgoriikii. NORLA hálddaša iešguđetlágan doarjagiid Olgoriikkadepartemeantta (ORD) ja Kulturdepartemeantta (KUD) ovddas Norgga girjjálašvuođa jorgaleapmái ja eksporteremii. Girjjálašvuođa jorgaleami ortnet eaktuda ahte girjjálašvuohta vuos lea almmuhuvvon dárogillii. Dat mearkkaša ahte sámegiel girjjálašvuohta ii sáhte dien ortnega bokte oažžut doarjaga jorgaluvvot eará gielaide.</p>
<p>Sáhttit buohtastahttit eará doarjjaortnegiiguin mat Olgoriikkadepartemeanttas leat riikkaidgaskasaš dáidda- ja kulturovttasbargui (ovdamearkka dihte musihkkii, lávdedáidagii, dáiddaduodjái, govvadáidagii, designii ja arkitektuvrii, filbmii). Ii guđesge dáin leat eaktun ahte ohccit vuos galget buvttadan/almmuhan dárogillii.</p>
<p>Guovlulaš ja báikkálaš eiseválddiid ovddasvástádus sámi kultuvrra hárrái Maiddái guovlulaš ja báikkálaš eiseválddiid ovddasvástádus sámi dáidaga ja kultuvrra hárrái lea eahpečielggas. Sámediggi oaivvilda ahte sihke fylkkagielddain ja gielddain lea ovddasvástádus ovddidit sámi dáidaga ja kultuvrra. Dat mearkkaša ahte dat fertejit iežaset barggus maiddái váldit ovddasvástádusa das ahte sámi kultuvrras galgá leat lunddolaš ja deaŧalaš sadji sin politihkalaš ovdánahttimis.</p>
<p>Mis leat máŋga buori ovdamearkka dasa ahte guovlulaš eiseválddit váldet dán ovddasvástádusa. Sápmi music lea prošeakta Finnmárkku fylkkagieldda olis, man mihttomearri lea suhppet sámi musihkkáriid viidát máilbmái. Sámi musihkkárat sáhttet ohcat šaddat jagi artistan ja oažžut veahki márkanfievrridit iežaset buvttademiid siskkobealde ja olggobealde Norgga rájiid, ja veahki searvat riikkaidgaskasaš festiválaide. Mis lea maiddái buorre ovttasbargu Romssa fylkkagielddain sin guovllu kulturviesuid ja festiválaid hárrái.</p>
<p>Sámediggi lea datte vásihan ahte go Sámediggi oažžu hálddašanovddasvástádusa ortnegiidda sámi kultuvrra várás, de geassádit regiovnnalaš eiseválddit. Dat dáhpáhuvai earret eará dalle go Sámediggi válddii badjelasás hálddašanovddasvástádusa sámi museaid dáfus. Muhtin fylkkagielddat eai šat atte maide sámi ásahusaid doaimmaheapmái, vaikko sis lea ge stuora sámi álbmot iežaset guovllus. Dát rihkku Kulturlága (2007), mii nanne stáhta, fylkkagieldda ja suohkana ovddasvástádusa kulturdoaimmaid hárrái. Kulturláhka cealká maiddái ahte lea geatnegasvuohta fuolahit ahte eanemus lági mielde olbmot besset muosáhit máŋggabealat kulturfálaldagaid.</p>
<p>Sámedikkis leat ovttasbargošiehtadusat fylkkagielddaiguin Hedmárkku rájes lullin gitta Finnmárkui davvin. Dat lea min deaŧaleamos reaidu ovttasdoaimmas fylkkagielddaiguin. Leat maiddái ekonomalaš váikkuhangaskaoamit čadnojuvvon šiehtadusaide ja dain eaktuduvvo ahte prošeavttaid galgat mii ovttas ruhtadit. Sámediggi lea, ovttas fylkkagielddaiguin álggahan barggu oažžut ovttasbargošiehtadusaid eambbo konkrehtan ja čielggasmahttit ulbmiliid. Mii bargat dan ovdii ahte dát sáhtášii leat mielde nanneme sámi kultureallima.</p>
<p>Fylkkagielddat eaiggáduššet ja ruhtadit dahje nammadit stivralahtuid ollu kulturásahusaide. Sámediggi oaivvilda ahte fylkkagielddat sáhtáše dien stivrenvejolašvuođa geavahit bargat dan ovdii ahte diet ásahusat ovttasbarggaše sámi ásahusaiguin dahje lágidivčče dili nu ahte diet ásahusat sáhtáše gaskkustit sámi dáidaga ja kultuvrra. Ovdamearkka dihte leat sihke Finnmárkku ja Romssa fylkkagielddat oasuseaiggádat Hålogaland teáhteris ja nammadeaba ovttas ovtta áirasa stivrii. Fylkkagielddat sáhtáše garraseappot oččodit sámi buvttademiid teáhteriidda dahje ovttasbarggu sámi ásahusaiguin. Sámediggi áigu dieđusge maiddái bargat dan ovdii.</p>
<p>Kultuvrralaš skuvlaseahkka rahpá ollu mánáide ja nuoraide geainnu máŋggalágan kulturvásáhusaide ja dat olaha oallugiid. Kultuvrralaš vázzinsoabbi ges lágida kultuvrralaš vásáhusaid vuorrasiidda. Ortnegat fertejit jotkojuvvot ja eandalii viiddiduvvot. Sámi kultuvra ferte šaddat lunddolaš ja siskkilduvvon oassin diein ortnegiin. Diekko lea Norgga kulturráđis deaŧalaš ovddasvástádus.</p>
<p>Suohkanat leat deaŧalaččat doaimmaid čađaheamis sámi álbmoga várás. Ollu suohkaniin leat sámi ásahusat, mat buktet bargosajiid smávva suohkaniidda. Suohkaniid heajos ruhtadili geažil de unnidit ollu suohkanat iežaset doarjagiid sámi kulturdoaimmaide ja -ásahusaide, ja muhtimat juo heaittihit oalát. Sámediggi šaddá ollu ovdamearkkain de akto ruhtadit ásahusaid ja festiválaid mat addet kulturfálaldagaid ja -vásáhusaid olles álbmogii, seammás go leat buorit bargosajit.</p>
<p>Suohkaniid kulturskuvllat leat buorit fálaldagat mánáide ja nuoraide, ja berreše oažžut dohkálaš vuođu iežaset doibmii. Sámi guovlluin berrejit maiddái fállojuvvot sámi kulturdoaimmat kulturskuvllain. Deanu gielddas lea iežas kulturskuvlafálaldaga bokte mánáidteáhter mii buori vuogi mielde geavaha sámegiela ja hukse iežas buvttademiid sámi duohtadiliid vuođul.</p>
<p>Sámediggi bargá dál ráhkadit ovttasbargošiehtadusa Romssa suohkaniin. Mii leat maid sáhkalaga Álttáin, Osloin ja Troanddimiin dan birra. Ulbmil šiehtadusaiguin lea lágidit dilálašvuođa bissovaš ja diehttevaš ovttasbargui bealálaččaid gaskka sámi áššiin ja ahte bealálaččat barget dan ovdii ahte sámit sáhttet gáhttet ja ovdánahttit iežaset giela, kultuvrra ja servodateallima. Ovttasbargu suohkaniiguin addá ollu vejolašvuođaid. Dat sáhttá nannet ja váikkuhit politihkkahábmema sámi servodatsurggiin, mat ovdal eai leat leamaš lunddolaččat suohkaniidda. Kultureallimii sáhttá dat mearkkašit ahte dat olaha eambbo ja ođđa olbmuid ja gehččiid, ja nu beassá sámi kultuvra oažžut eambbo fuomášumi.</p>
<p>Mihttomearit ja strategiijat</p>
<p>Váldoulbmil: </p>
<p>Sámediggi lea sámi dáidaga ja kultuvrra ovddideami deaŧaleamos eavttuidbiddji.</p>
<p>Oasseulbmil: </p>
<p>Duohta šiehtadallamat ráđđehusain juolludemiid birra sámi dáidagii ja kultuvrii</p>
<p>Sámi kultuvrras lea lunddolaš ja deaŧalaš sadji ráđđehusa oppalaš ja bajitdási kulturpolitihkas </p>
<p>Guovlulaš ja báikkálaš eiseválddit barget ovttas ovdánahttit sámi dáidaga, kultureallima ja sámi kulturásahusaid</p>
<p>Sámi dáidda ja kultuvra galgá leat buohkaide olámuttos</p>
<p>Sámi kultuvra lea diehttelas oassi našuvnnalaš, guovlulaš ja báikkálaš dáidda- ja kulturgaskkusteamis</p>
<p>Strategiijat: </p>
<p>Ovddasvástádus sámi kultuvrra ovddas čielggasmahttojuvvo ráđđehusa ja Sámedikki bušeahttašiehtadallamiid bokte </p>
<p>Eambbo geavahit konsultašuvdnašiehtadusa kulturáššiid gulahallamis ráđđehusain</p>
<p>Ovttasbargošiehtadusaid bokte čalmmustahttit guovlulaš eiseválddiid ovddasvástádusa sámi dáidaga ja kultuvrra ovddas</p>
<p>Oččodit buori ovttasbarggu guovlulaš ja báikkálaš eiseválddiiguin sámi dáidaga ja kultuvrra ovddideami hárrái 2 Sámi dáiddáriidda buoret rámmaeavttut</p>
<p>Sámedikki ovddasvástádus sámi dáidaga ovddideamis lea fuolahit ahte dáiddáriin leat buorit ja einnostahtti rámmaeavttut sin doibmii. Mii galgat sihke lágidit dilálašvuođaid dasa ahte mis lea girjás sámi kultureallin seammás go galgat láhčit vuođu dasa ahte kvalitehta ja profešunalitehta sáhttá ovdánit. Mii galgat láhčit dili árbevirolaš ovdanbuktinvugiide, seammás go galgat láhčit dili dán áiggi sámi dáidagii. Sámit leat álbmot mas leat máŋga sámegiela. Dat riggodat galgá oidnot maiddái kulturoktavuođain. Sámedikki deaŧaleamos reaidun dán barggus leat min ekonomalaš váikkuhangaskaoamit, muhto maiddái dat váikkuhanváldi mii mis lea ságastallamiid, gulahallamiid ja ovttasbarggu bokte eará almmolaš eiseválddiiguin.</p>
<p>Dát áŋgiruššansuorgi lea Sámedikki politihkka sámi dáiddáriid guovdu. Dán dieđáhusa olis áigut čađahišgoahtit eambbo aktiiva politihka iežamet dáiddáriid guovdu.</p>
<p>Hástalusat</p>
<p>Sámedikki ohcanvuđot doarjagat Dáiddárkonferánssas, oainnuin e-poasttaid bokte ja gulahallančoahkkimiin lea Sámediggi ožžon moaitagiid min ohcanvuđot doarjagiid vuostá kultursuorggis ja dasa movt mii daid hálddašit. Vásihuvvo ahte doarjjaortnegat leat gáržžit ja unnán einnostahttit. Sii ohcalit ahte kvalitehta deattuhuvvošii eambbo ja sii ohcalit eambbo stipeanddaid. Sámi dáidda- ja kulturbirrasiid ovddasteaddjit oaivvildit ahte ruhta stivrejuvvo beare instrumentálalaččat, ja ahte Sámediggi politihkalaš orgánan bidjá politihkalaš láidestusaid dáiddáriidda ja sin dáiddalaš bargui. Dáiddáriid gáibádus lea ahte fertet earuhit politihka ja fága, ja ahte dáidda- ja kulturfágalaš árvvoštallan ferte leat vuođđun ohccojuvvon prošeavttaid gieđahallamis. Dat guoská erenoamážit girjjálašvuođa ja musihka fágasurggiide.</p>
<p>Dáid čuolmmaid ja moaitámušaid váldá Sámediggi duođas. Vai olahivččiimet iežamet mihttomeari ealli ja máŋggabealat dáidda- ja kultureallima hárrái mas lea buorre kvalitehta ja mii lea olámuttos buohkaide, de ferte leat sadji dáiddalaš friddjavuhtii. Seammás leat mis oppalaš ja bajitdási láidestusat das ahte mánát ja nuorat ja gielalaš girjáivuohta galget leat vuođđun kulturpolitihkalaš árvvoštallamis. Stáhtalaš doarjagiin leat, ja galget leat, nanu njuolggadusat vuođus.</p>
<p>Dáidda galgá leat friddja ja galgá viiddidit ovdanbuktinvejolašvuođaid servodahkii. Eambbo rabasvuohta, fágalaš lávdegottit gos dáiddafágalaš árvvoštallamat dahkkojuvvojit buriid árvvoštallamiid vuođul, ja buorit rámmaeavttut galget leat mielde ovddideame aktiiva diehtovuđot kulturpolitihka. Sámedikkis lea mihttun doalahit veahá gaskka friddja dáidda- ja kultureallimii, seammás go fertet jierpmi geavahit goappaš bealde beavddi. Sámedikkis ja sámi servodagas lea legitiima riekti stivret iežas beroštumiid dihto guvlui, muhtin kulturpolitihkalaš mihtut galget duohtan dahkkojuvvot.</p>
<p>Rabasvuohta das mo proseassat čađahuvvojit, digaštallamat árvvoštallamiid ja eavttuid birra, ja fágalaččat vuođustuvvon árvvoštallamat ohcanproseassain sáhttet leat mielde buorideame luohttámuša dasa movt Sámediggi hálddaša doarjjaortnegiid. Dáiddárat ja kulturdoaimmaheaddjit fertejit ges bealisteaset maiddái guldalit politihkalaš beallái, dáidda ii leat luvvejuvvon servodagas. Doarjut máŋggabealatvuođa sámi servodagas lea seamma go doarjut kvalitehta ja ođasmahttimiid. Dáidda lea maiddái servodatberošteaddji, dáidda lea maiddái servodatoasseváldi.</p>
<p>Sámediggi áigu dárkilit guorahallat iežamet ohcanvuđot doarjjaortnegiid. Dat dáhpáhuvvá ovttasráđiid sámi dáiddárorganisašuvnnaiguin.</p>
<p>Dáiddáršiehtadus Ovttasbargu Sámedikki ja Sámi dáiddárráđi gaskka lea regulerejuvvon Sámedikki ja sámi dáiddárorganisašuvnnaid ovttasbargošiehtadusa (dáiddáršiehtadusa) bokte. Evalueremis 2012:s deattuhuvvui ahte dáiddáršiehtadus lea hui deaŧalaš dasa ahte sámi dáidagis leat muhtin einnostahtti rámmat ja ortnegat. Dat addá dáiddáriidda ja sin organisašuvnnaide sihkarvuođa mii dahká vejolažžan guhkit áigái plánet doaimmaid. Šiehtadus sihkkarastá maiddái ahte dáiddárat ieža buori muddui besset stivret dan ruđa mii boahtá šiehtadusa olis.</p>
<p>Evalueren čájeha datte ahte dáiddáršiehtadus dovdo bisuheaddji instrumeantan mas lea unnán sadji dakkár dynamihkkii mii sáhtášii sámi dáidaga doalvut ovtta lávkki viidáseappot. Duogážin dasa lea váilevaš ekonomalaš doaibmanmunni šiehtadallandilálašvuođas, danne go Sámediggi buori muddui juo lea mearridan ekonomalaš rámmaid šiehtadallamii, ovdal go dat oba álget ge. Viidáseappot dahket šiehtadallama rámmat váttisin oažžut ođđa doaimmaid šiehtadussii. Šiehtadus navdojuvvo maiddái ráddjet sámi dáiddárorganisašuvnnaid gulahallama Sámedikkiin, ja nu nappo sin vejolašvuođa olahit dohko iežaset dárbbuiguin.</p>
<p>Okta dain stuorimus hástalusain sáhttit dadjat maide šiehtadusa váikkuhusaid birra, lea go dáiddáršiehtadusas eai leat biddjojuvvon mihttomearit mat galget olahuvvot. Dat ráddje vejolašvuođa árvvoštallat addá go ekonomalaš doarjja sávvojuvvon ávkki ja lea go sámi dáidda ovdánan rievttes guvlui. Eai leat mearriduvvon mihttomearit ovdáneami hárrái, mat sáhtáše čujuhit guđe guvlui ovdáneapmi galggašii mannat. Danne lea váttis organisašuvnnaide ákkastallat dárbbuid ovddas doaimmaide mat sáhtáše leat veahkkin olahit mihttomeriid mat leat dobbelis otná dási. Dieinna lágiin sáhttá dadjat ahte dáiddáršiehtadus lea oađđinguoddán sihke organisašuvnnaide ja Sámediggái.</p>
<p>Dáiddáršiehtadus ii leat ođasmahttojuvvon dan rájes go ásahuvvui 2004:s. Ođđa váldošiehtadus galgá sohppojuvvot ja leat gustovaš 2014 rájes. Šiehtadusa evaluerema bohtosat ja rabas gulahallan dáiddárorganisašuvnnaiguin šaddá dien barggu vuođđun. Sámediggi áigu láhčit dili dasa ahte sámi dáiddárorganisašuvnnat sáhttet leat aktiiva bealálažžan sámi kulturpolitihkas.</p>
<p>Eará rámmaeavttut sámi dáiddáriidda Gávdnojit máŋga deaŧalaš vuođu sámi dáiddáriid rámmaeavttuide. Earret eará infrastruktuvra maid sámi ásahusat dahket, našuvnnalaš eiseválddiid oppalaš kulturpolitihkka, báikkálaš ja guovlulaš eiseválddiid kulturpolitihkka, eará ruđalaš doarjjaortnegat kultuvrii, ovttasbargovejolašvuođat eará dáiddáriiguin ja eará ásahusaiguin ja kulturealáhusa ovdáneapmi. Dat gieđahallojuvvojit daid eará áŋgiruššansurggiid vuolde.</p>
<p>Mihttomearit ja strategiijat</p>
<p>Váldomihttomearri: </p>
<p>Hábmet, doaimmahit, gaskkustit ja vásihit girjás ja máŋggabealat sámi dáidda- ja kulturovdanbuktimiid</p>
<p>Oassemihttomearit: </p>
<p>Sámi dáiddáriin leat buorit ja einnostahtti rámmaeavttut iežaset bargui</p>
<p>Gievrras ja aktiiva sámi dáiddárorganisašuvnnat</p>
<p>Strategiijat: </p>
<p>Buoret mihttomearre- ja boađusstivrejupmi sámi dáidaga ja kultuvrra ohcanvuđot doarjagiidda</p>
<p>Nannet dálá áiggi sámi dáidda- ja kulturdoaimmaid</p>
<p>Gáhttet, doaimmahit ja gaskkustit árbevirolaš dáidda- ja kulturvugiid</p>
<p>Sámedikki kulturpolitihkas áimmahuššat sámi mánáid ja nuoraid ja gielalaš girjáivuođa</p>
<p>Ovdánahttit Sámedikki ja Sámi dáiddárráđi ovttasbargošiehtadusa (dáiddáršiehtadusa)</p>
<p>Háhkat guovlulaš ja riikkaidgaskasaš ovttasbargoarenaid sámi ja eará dáiddáriidda</p>
<p>Dáiddáršiehtadusa bokte addit Sámi dáiddárráđđái vejolašvuođa váldit stuorit ovddasvástádusa sámi dáidaga ja kultuvrra ovddideamis</p>
<p>Oččodit áigái guovlulaš ja riikkaidgaskasaš ovttasbargoarenaid sámi ja eará dáiddáriidda</p>
<p>Politihkkahábmen lagas gulahallama bokte dáidda- ja kultursurggiiguin</p>
<p>Oččodit áigái arenaid, fierpmádagaid ja ovttasbargoprošeavttaid mat dagahit ahte sámi dáidda ja kultuvra eambbo fállojuvvo ja vuvdojuvvo riikkaidgaskasaš márkaniin3 Sámi kulturásahusat sámi kultuvrra gaskkusteami ja muosáheami arenan 2008:s ovddidii sámediggeráđđi ásahusdieđáhusa. Dieđáhusas boahtá ovdan ahte sámediggeráđi mihttomearri ásahusaid ovddidemiin lea nannet ja ovdánahttit sámi ásahusaid guovddáš servodatsurggiin sámi demokratiija, máhtolašvuođa ja kapasitehta vuođđun, ja ávkin sámi servodahkii. Sámediggi lea dieđáhusas dovddahan iežas čielga áigumuša leat guovddážis láhčime dili sámi ásahusaid ovdánahttimii.</p>
<p>Dán áŋgiruššansuorggi olis áigu Sámediggi viidáseappot fievrredit iežas ásahuspolitihka.</p>
<p>Hástalusat</p>
<p>Sámediggi lea maŋemus jagiid geavahan olu návccaid ásahusdieđáhusa čuovvoleapmái. Mii leat atnán fuola ásahusaid huksemis ja organiseremis. Ollu ásahusat leat ođđasis organiserejuvvon, sámi kulturviesuid viessoláigoruhtadeami ortnet lea dál ásahuvvon, máŋga huksenproseassa leat joatkašuvvan ja álggahuvvon ja eambbo kulturásahusat leat boahtán mielde Sámedikki bušehttii. Norut-Álttá (2012) raporta kulturealáhusaid birra sámi guovlluin čájeha ahte almmolaččat ruhtadan sámi kulturásahusain lea lassánan barggaheapmi.</p>
<p>Bargu hukset ja nannet sámi ásahusaid organiserema lea leamaš dárbbašlaš. Dainna bargguin áigut joatkit, nu ahte olahit iežamet mihttomeriid gievrras sámi ásahusaid hárrái.</p>
<p>Ásahuspolitihka viidáset čađaheamis ferte leat čielgaset geahčastat kulturásahusaid doaimma ja fágalaš sisdoalu guvlui, ja dasa movt ásahusaid rolla kultursuorggis galgá leat. Sámediggi ferte čielgaseappot dovddahit makkár doaibmadási mii vuordit ovdamearkka dihte kulturviesuin. Mii fertet čielgasit oažžut ovdan ahte sámi ásahusat leat deaŧalaš bealálaččat ja ovttasbargoguoimmit sámi dáidda- ja kultureallima ovdánahttimis. Sámi ásahusat leat maiddái deaŧalaš infrastruktuvran sámi dáiddáriidda. Dat galget leat arenan gos ođasmahttin, gaskkusteapmi ja ovdáneapmi dáhpáhuvvá, ja gos sámegiella ja sámi kultuvra leat guovddážis. Dat ii mearkkaš ahte ásahusat eai juo leat dakkárat odne. Mii nappo háliidit čielggasmahttit daid sisdoalu ja rolla.</p>
<p>Sámi ásahusat leat maid ohcalan lagat čuovvoleami ja gulahallama Sámedikki bealis, nu ahte min vuordámušat ásahusaide boađáše čielgaseappot ovdan, earret eará doarjjajuolludemiid mihttomearreja boađusstivremis, ja nu ahte ásahusat sáhtáše čilget iežaset dárbbuid ja hástalusaid.</p>
<p>Lea ásahusaid iežaset ovddasvástádus doalahit ja ovdánahttit iežaset ásahussan ja háhkat buriid ovttasbargooktavuođaid eará bealálaččaide. Sámedikki ovddasvástádus lea earret eará láhčit dasa dili váikkuhangaskaomiidis bokte, gulahallama bokte ja go ásaha ovttasbargoarenaid. Sámediggi áigu maiddái joatkit dán barggu ráđđehusa guovdu nannen dihte sámi ásahusaid ekonomalaš rámmaeavttuid.</p>
<p>Sámediggi lea eanas ovdamearkkain sámi ásahusaid stuorimus ruhtadeaddji. Stuora oassi Sámedikki bušeahta juolludemiin kultuvrii manná sámi ásahusaid ja organisašuvnnaid doibmii. Iežamet doarjagiid bokte sáhttit mii maiddái bidjat gáibádusaid ásahusaide. Mii fertet čielgaseappot oažžugoahtit ovdan iežamet vuordámušaid dan hárrái masa njuolggodoarjagat sáhttet geavahuvvot. Sámediggi áigu aktiivvalaččabut geavahit ruhtadandoarjaga ovddidit dan eavttu ahte eambbo doaibma addá buoret bušeahttabohtosiid. Nu go boahtá ovdan ásahusdieđáhusas, de ii leat Sámedikkis dainna makkárge sávaldat stivret ásahusaid.</p>
<p>Sámediggi nammada stivralahtuid iešguđetlágan kulturásahusaide. Mii áigut dárkileappot geahčadit movt min stivranammadanrolla sáhtášii ovdánahttojuvvot. Stivračoahkkádus mas lea guoskevaš gelbbolašvuohta heivehuvvon ásahusa rollii ja ulbmilii, lea oassin ásahusa ovddideamis. Oassin ásahusaid gelbbolašvuođahuksemis lea Sámediggi ovdal doallan seminára stivralahtuide geaid mii ieža leat nammadan sámi kulturásahusaide. Mii oaidnit ahte sáhttá maiddái leat dárbbašlaš koordineret eará stivranammadeaddji orgánaiguin vai stivrrain šaddá vejolaš olahit mihttomeari unnimusat 40-60 % sohkabealovddasteami hárrái.</p>
<p>Sámi ásahusat leat deaŧalaš infrastruktuvran sámi dáiddáriidda. Sámi dáidda ja dáiddadoaimmaheapmi lea máŋgga láhkái sámi ásahusaid vuođđun. Teáhterat ja festiválat leat dat ásahusat gos diet boahtá čielgasepmosit ovdan. Boahttevaš sámi dáiddamusea šaddá hui deaŧalaš sámi dálá áiggi dáidaga gaskkusteamis. Boahttevaš sámi dáiddamusea lea deaŧalaš fágalaš, gaskkustan-, diehtojuohkin- ja koordinerejeaddji orgána máŋgga sámi dáiddárii ja dáiddaduojárii. Dutkan- ja dáiddárviessu Lásságámmi lea iežas guosseorruide inspirašuvdnan ain joatkit ja ovdánit fágalaččat. Sámediggi áigu bargat dan ovdii ahte sámi ásahusaid ja sámi dáiddáriid gaskka šaddá ain lagat ovttasbargu.</p>
<p>Sámi ásahusat lea maiddái deaŧalaččat barggaheami ja bargosajiid dáfus. Dat addet allagelbbolašvuođabargosajiid smávva sámi báikegottiide. Dás lea maiddái dásseárvobealli danne go ollu nissonolbmot barget dáin ásahusain, mii sáhttá leat mielde doalaheame sin báikkis ja eastadeame eretfárreme. Norut Álttá raporta kulturealáhusa birra sámi guovlluin čájeha ahte bargiid lohku sámi giella- ja kulturguovddážiin lea mearkkašahtti láhkái lássanan.</p>
<p>Mihttomearit ja strategiijat</p>
<p>Váldomihttomearri: </p>
<p>Sámi kulturásahusat leat deaŧalaččat sámi dáidaga ja kultuvrra ovdánahttimis</p>
<p>Oassemihttomearit: </p>
<p>Fágalaččat nanu sámi kulturásahusat</p>
<p>Sámi ásahusat leat resursan sámi dáiddáriidda ja kulturdoaimmaheddjiide</p>
<p>Sámi ásahusain lea buorre ovttasbargu gaskaneaset</p>
<p>Sámi ásahusat addet kulturbargosajiid sámi servodagaide</p>
<p>Sámi ásahusat leat sámi dáidaga ja kultuvrra deaŧalaš gaskkusteaddjit</p>
<p>Strategiijat: </p>
<p>Bargat dan ovdii ahte sámi ásahusaide leat buorit rámmaeavttut nu ahte sáhttet leat mielde ovdánahttime ja gaskkusteame sámi dáidda- ja kultureallima </p>
<p>Čielgasit ovdanbuktit iežamet vuordámušaid sámi ásahusaid ovddasvástádusa hárrái sámi dáidaga ja kultuvrra ovdánahttimis</p>
<p>Dárkileappot čuovvolit ja gulahallat ásahusaiguin stivrraid nammademiid ja doarjagiid bokte </p>
<p>Bargat ain buoret ásahusaid gaskasaš ovttasbarggu ja buoret fágalaš ovddasvástádusjuogu ovdii </p>
<p>Bargat ain buoridit ovttasbarggu sámi dáiddáriid ja sámi kulturásahusaid gaskka</p>
<p>Bargat viidáseappot hukset bajás ja ođđasis organiseret sámi kulturásahusaid4 Árvoháhkan ja ovdáneapmi kulturealáhusain</p>
<p>Kulturealáhusa ovddideapmi lea buori muddui seamma go buoridit sámi dáiddáriid rámmaeavttuid. Kulturealáhussuorggi otná dovdomearkkat leat ollu smávva bealálaččat mat leat čiekŋudan iežaset dáidda- ja kulturalbmanahttimiidda. Dán suorggis lea árvoháhkan vuosttažettiin ekonomalaš árvvut.</p>
<p>Dát áŋgiruššansuorgi lea vuosttažettiin dat movt Sámediggi sáhttá bargat dan ovdii ahte eambbo dáiddárat sáhtáše birgenlági oažžut dáidaga bokte.</p>
<p>Hástalusat</p>
<p>Kulturealáhussuorgi doaimmahuvvo garra idealismma bokte ja dábálaččat almmá ámmátlaš jođiheami haga. Ollu bealálaččain leat eará barggut lassin dahje lotnolasat eará ealáhusaiguin. Bealálaččat atnet dábálaččat iežaset dáiddárin dahje kulturdoaimmaheaddjin – eai ge ealáhusdoallin. Hástalusat mat čuožžilit go kultuvra galgá deaivvadit ealáhusdoahpagiin, leat oktasaččat dán suorggis miehtá riikka.</p>
<p>Sámi kulturbuktagiid kvalitehta lea dábálaččat hui buorre ja das lea stuora ealáhuspotensiála našuvnnalaččat ja riikkaidgaskasaččat. Hástalussan lea nannet sámi kulturealáhusa bealálaččaid, nu ahte sis livččii iešluohttámuš ja máhttu mii nagodivččii doalvut sin buktagiid máilbmái.</p>
<p>Dat mii earuha sámi kulturealáhusa bealálaččaid dáčča dakkáriin, lea erenoamážit sin oktavuohta sámi kulturárbái. Máŋga sámi kulturbealálačča hálddašit ja gaskkustit sámi servodaga árbejuvvon kulturárvvuid. Dat dahká ahte sámi kulturbealálaččain lea guovttegeardán vuordámuš čadnojuvvon sin bargui. Sii eai galgga dušše dáiddalašvuođa áimmahuššat, muhto maiddái guoddit persovnnalaš ovddasvástádusa kulturárbbi ovddas. Dasa lassin boahtá gažaldat gii galgá dinet sámi kultuvrra vuođul. Ja galgá go sáhttit vuovdit buotlágan sámi kultuvrra? Ságas lea ávkki oažžut sámi kultuvrras almmá billiskeahttá sámi kultuvrra. Hástalussan buohkaide geat barget sámi kulturealáhusas lea áimmahuššat ehtalaš beali ealáhusovddideamis.</p>
<p>Dasa lassin lea davvi guovllu bealálaččaide hástalussan ahte sin márkanguovlu lea oalle báikkálaš, ja ahte stuora márkaniidda lea nu guhkki. Liikká lea deaŧalaš geahččat kulturealáhusa stuorit oktavuođas go dušše ovttaskas bealálaččaid sierra. Sii leat dávjá oasit stuorit árvogollosis, gos čađaheaddjit dárbbašit guđet guimmiideaset iežaset buktagiid ovdandivvumis ja gaskkusteamis. Ovttaskas čađaheddjiid gelbbolašvuođa nannen nannešii olles árvogollosa ja sámi kulturealáhusa oppalohkái.</p>
<p>Kultuvra vs. ealáhus Okta dain stuorimus hástalusain čuožžila juo go deaivvada kulturealáhusdoahpagiin. Kulturpolitihkka lea vuođustuvvon dasa ahte kultuvrras lea iešárvu ja dasa leat ollu vuordámušat čadnojuvvon: nannet sámi gullevašvuođa ja identitehta, ovddidit ealli báikkálaš servodagaid ja áimmahuššat min kulturárbbi leat dušše muhtin ovdamearkkat. Ealáhuspolitihkka lea árvoháhkan, ja das leat máŋggat mihttomearit ja váikkuhangaskaoamit mat galget nannet doaimmaid ekonomalaš potensiála. Kultuvra ja ealáhus nappo eai álo huma ovtta giela, ja sáhttet čuožžilit hástalusat go moalkás kultureallin galgá geahččalit iežas heivehit gáržžes ealáhusipmárdussii mii lea hutkojuvvon áibbas eará surggiid váste. Lea maiddái deaŧalaš dovddastit ahte eai buot kulturdoaimmaheaddjit dáhto dahje galgga heivehuvvot ealáhusdoahpaga vuollái. Vai sáhttit hukset nanu kulturealáhusa, de lea vuosttaš hástalus oažžut kulturdoaimmaheddjiid dovdat iežaset gullat ealáhusdoahpaga vuollái. Ealáhusoktavuođas eai leat ceavzilis ja bistevaš bargosajit dušše almmolaš doarjagiid duohken.</p>
<p>Gelbbolašvuohta Dáidda- ja kulturdoaimmaheaddjit leat árbevirolaččat bidjan návccaideaset dasa masa leat čeahpimusat, namalassii iežaset buktagii. Nie ferte ain leat, nanu kultureallin lea bures lihkostuvvan kulturealáhusáŋgiruššama deaŧaleamos vuođđu. Liikká lea hástalussan olles árvogollosii, ja ovttaskas kulturdoaimmaheddjiide alcceseaset, ahte oallugiin lea beare unnán gelbbolašvuohta doaimma ealáhusbeliide. Dás oaivvilduvvo buot gávpedoaimma ovddideami rájes merkantiila ja ekonomalaš gelbbolašvuhtii, márkanipmárdus, buvttaovddideapmi, márkanstrategiijat jna. Muhtin sámi kulturdoaimmaheaddjit fertejit álgit álggu rájes iešluohttámuša nannemiin ja váldit oahpu fitnodatásaheamis, ja earáide lea doarvái oahppat strategiijaovdáneami oaidnin dihte iežaset doaimma potensiála. Váldohástalussan šaddá oažžut kulturdoaimmaheddjiid oaidnit iežaset deaŧalaš ealáhusbealálažžan.</p>
<p>Dáidda ja kultuvra lea kompleaksa ja allaárvosaš iežas jurddašanvuogi bokte. Hoigat kultuvrra ovdánahttinprográmmaide mat leat oaivvilduvvon ealáhuseallimii, sáhttá dahkat ahte dat buorit kreatiiva proseassat mannet duššái. Riska lea dalle ahte báhcet buorit fitnodatplánat, muhto heittot buktagat. Bures lihkostuvvan kulturealáhusáŋgiruššama huksemis lea kultuvrra iešárvvu ipmirdeapmi ja dohkkeheapmi hui deaŧalaš.</p>
<p>Sámi kulturealáhus ja kulturvuđot ealáhus lea beare unnán dutkojuvvon. Dutkan dán suorggis attášii midjiide ávkkálaš dieđuid áiggis goas diet leat deaŧalaš áŋgiruššansuorggit riikkadásis ja oassin dain ođđa ealáhusgeainnuin dáppe davvin.</p>
<p>Unna kulturealáhussuorggážis gos ollu bealálaččat dárbbašit guđet guimmiideaset lea hástalussan ahte eai gávdno ásahuvvon fierpmádagat ja ovttasbarggut. Sámi dáiddárorganisašuvnnaid ja kulturásahusaid ásahan gelbbolašvuođabirrasiin sáhttit datte viežžat ollu vásihusaid.</p>
<p>Mihttomearit ja strategiijat</p>
<p>Váldomihttomearri: </p>
<p>Ceavzilis bargosajit sámi dáidda- ja kulturvuđot ealáhusas</p>
<p>Oassemihttomearit: </p>
<p>Eambbo ruhtajorru ja gánnáheapmi kulturealáhusa doaimmaheddjide</p>
<p>Eambbo bargosajit sámi dáidda- ja kulturvuđot ealáhusa olis</p>
<p>Kulturealáhus mas jáhkehahttivuohta ja duohta kultuvra lea guovddážis</p>
<p>Kulturealáhus huksejuvvon gelbbolašvuođa ala</p>
<p>Strategiijat: </p>
<p>Ovddidit gánnáheami kulturealáhussuorggis</p>
<p>Lasihit profešonaliserema sámi kulturealáhusas </p>
<p>Lágidit gávnnadansajiid ja fierpmádagaid kulturealáhusdoaimmaheddjiide</p>
<p>Vuolggahit eambbo dutkama sámi kulturealáhusa hárrái</p>
<p>Ovttasbarggus ráđđehusain ja guovlulaš bealálaččaiguin bargat hukset kulturealáhusa oktan ođđa ealáhusgeaidnun sámiide</p>
<p>Ekonomalaš ja hálddahuslaš váikkuhusat</p>
<p>Dieđáhusa čuovvoleapmi boahtá dahkkojuvvot jahkásaš bušeahtaid bokte mas doaimmat vuoruhuvvojit iešguđet mihttomeriid vuolde. Sámediggeráđđi áigu árvvoštallat ráhkadit sierra doaibmaplána dieđáhusa čuovvoleapmin. Dieđáhusas lea guhkesáiggi perspektiiva, ja lea lunddolaš ođđasis geahčadit dieđáhusa golmma njealji jagi geahčen, árvvoštallan dihte lea go Sámediggi olahan daid mihttomeriid maid lea bidjan dieđáhusas.</p>
<p>Kulturkapihtal lea stuorimus kapihtal Sámedikki bušeahtas, gos leat ollu njuolggo ja ohcanvuđot doarjjaortnegat. Stuora oassi min hálddahuslaš resurssain manná hálddašit dáid ortnegiid. Mii leat dieđáhusas čujuhan dárbbašlažžan ahte ásahuvvojit eambbo geatnegahtti dialogakanálat nu mo konsultašuvdnašiehtadus ja ovttasbargošiehtadusat, ovddidan dihte sámi dáidaga ja kultuvrra eará almmolaš eiseválddiid guovdu. Mii leat maid oaidnán ahte lea dárbbašlaš čielggasmahttit gulahallama sámi ásahusaiguin ja sámi dáiddárorganisašuvnnaiguin.</p>
<p>Buori gulahallama bokte guovddáš eiseválddiiguin vuordá Sámediggi ahte ekonomalaš rámmat sámi dáidda- ja kulturovddideapmái lasihuvvojit sakka. Sámi servodat ii leat ožžon oasi seamma ovddideamis dáidda- ja kultursuorggis Kulturloktema doarjagiid ja eará almmolaš doarjagiid bokte go servodat muđui, ja dál vurdojuvvo ahte sámi kultuvra oažžu dan loktema mii lea dárbbašlaš vai olahit ovdáneami ja doaibmanmuni suorggis. Sámediggi vuordá maiddái ahte guovlulaš ja báikkálaš eiseválddit váldet iežaset ovddasvástádusa sámi dáidaga ja kultuvrra ovddideami hárrái.</p>
<p>Dieđáhusa čuovvoleapmi eaktuda ekonomalaš ja hálddahuslaš resurssaid. Ásahusdieđáhusa čuovvoleapmi ja boahttevaš čilgehus sámi museaid birra ferte maiddái váldojuvvot mielde ekonomalaš ja hálddahuslaš váikkuhusaid ollislaš dárbbuid logahallamii kultursuorggis. Dárbbašuvvojit eambbo bargit, ja stuorit ekonomalaš juolludeamit sáhttit olahit mihttomeriid dán dieđáhusas daid áigemeriid sisa mat leat jurddašuvvon.</p>
<p>Girjjálašvuohta</p>
<p xml:lang="nno">Bååstede – tilbakeføring av samisk kulturarv (2012). Norsk Folkemuseum, Sámediggi ja Kulturhistorjjálaš musea.</p>
<p>ON` julggaštus álgoálbmogiid vuoigatvuođaid birra (2007)</p>
<p>ON` riikkaidgaskasaš soahpamuš siviila ja politihkalaš vuoigatvuođaid birra (1966)</p>
<p>ON` soahpamuš mánáid vuoigatvuođaid birra (Mánáidkonvenšuvdna) 1989.</p>
<p>Vuođđoláhka (1814). Justiisa- ja gearggusvuođadepartemeanta.</p>
<p xml:lang="nob">Hansen, Hanna H. (2009): Fra stereotypi til parabol – en fortelling om samisk samtidskunst. I Gierdu – Bevegelser i samisk kunstverden. SKINN - samorganisasjonen for kunstformidling i Nord-Norge ja RiddoDuottarMuseat (SKINN – dáiddagaskkusteami ovttastahtti organisašuvdna Davvi-Norggas ja RiddoDuottarMuseat).</p>
<p xml:lang="nob">Hermetikken Næringshage(2010): Sluttrapport, forprosjekt for samiske kulturnæringer.</p>
<p>ILO-konvenšuvdna nr. 169 (ILO 169) álgoálbmogiid ja čearddalaš álbmogiid birra iešheanalaš stáhtain.</p>
<p xml:lang="nob">Kintel, Thomas (2009): Hva står på spill i den samiske kunstverdenen? I Gierdu – Bevegelser i samisk kunstverden. SKINN - samorganisasjonen for kunstformidling i Nord-Norge og RiddoDuottarMuseat. (SKINN – dáiddagaskkusteami ovttastahtti organisašuvdna Davvi-Norggas)</p>
<p xml:lang="nob">Kramvig, Britt (2007): Kultur som næring – møter som sammenstøter. Magma 9/2009.</p>
<p xml:lang="nob">Kramvig, Britt(2012): Orientalisme eller kulturmøter? Tendenser i samisk turisme og kulturnæringer. I Forbord, M., Kvam, G. og Rønningen, M.: Smak, kultur og opplevelser” – nye ideer om reiseliv i Norge, fagbokforlaget 2011.</p>
<p>Kulturláhka (2007). Kulturdepartemeanta.</p>
<p>Norsk kulturbarometer 2008. Statistihkalaš guovddášdoaimmahat.</p>
<p>Norgga kulturráđđi. Strategi 2011–2014.</p>
<p xml:lang="nob">Norut (2010): Evaluering av Sametingets tilskuddsordning Kulturutvikling.</p>
<p xml:lang="nob">Norut (2012): Evaluering av samarbeidsavtalen mellom Sametinget og de samiske kunstnerorganisasjonene.</p>
<p xml:lang="nob">Norut (2012): Kulturnæringer i samiske områder – sysselsettingsutvikling og bedriftskultur.</p>
<p>Sámedikki bušeahtta (2012). Sámediggi.</p>
<p>Sámedikki bušeahtta (2013). Sámediggi.</p>
<p>Sámediggedieđáhus ealáhusovddideami birra (2011). Sámediggi.</p>
<p>Sámediggiráđi dieđáhus sámi ásahusaid birra (2008). Sámediggi.</p>
<p>Sámediggeráđi politihkalaš álginjulggaštus. Sámedikki eanetloguráđi politihkalaš vuođđu 2009-2013. Sámediggi.</p>
<p>Láhka Sámedikki ja eará sámi riektediliid birra (Sámeláhka) (1987). Ođasmahttin-, hálddašan- ja girkodepartemeanta.</p>
<p>Sámi logut muitalit 3. Kommenterejuvvon sámi statistihkka 2010. Sámi allaskuvla ja Norden.</p>
<p>Sámi logut muitalit 4. Kommenterejuvvon sámi statistihkka 2011. Sámi allaskuvla ja Norden.</p>
<p xml:lang="nob">Skogerbø, Eli (2000): Samiske medier. Innhold, bruk og rammevilkår.</p>
<p xml:lang="nob">St. dieđ. nr. 22 (2003-2004): Kultur og næring.</p>
<p>St. dieđ. nr. 28 (2007-2008) Samepolitikken.</p>
<p xml:lang="nob">St.dieđ. nr. 32 (2007-2008) Bak kulissene.</p>
<p xml:lang="nob">St. dieđ. nr. 23 (2011-2012): Visuell kunst.</p>
<p xml:lang="nob">St.prp.73 (2005-2006) Om samtykke til ratifikasjon av UNESCOs konvensjon om vern av den immaterielle kulturarven.</p>
<p xml:lang="nob">Telemarksforskning (2012): Norsk kulturindeks 2012. Resultater fra samisk område.</p>
<p>UNESCO-konvenšuvdna vuoiŋŋalaš kulturárbbi suodjaleami birra (2003).</p>
<p>Ášši meannudeapmi loahpahuvvui 04.06.13 dii. 17.35.</p>
</body></document>
