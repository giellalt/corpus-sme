<document xml:lang="sme" id="no_id"><header><title>Sámediggeráđi biras- ja areáladieđáhus</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>14067</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><origFileName>http://samediggi.no/filnedlasting.aspx?FilId=2042&amp;ct=.pdf</origFileName><parallel_text xml:lang="nob" location="sametingsradets_miljo-_og_arealmelding.pdf"/><metadata><uncomplete/></metadata><version>XSLtemplate $Revision: 32698 $; file-specific xsl  Revision; common.xsl  $Revision$; </version></header><body><p>Ávjovárgeaidnu 50</p>
<p>N-9730 Karasjok/Kárášjohka Telefon +47 78 47 40 00 Telefaks +47 78 47 40 90 samediggi@samediggi.no www.samediggi.no</p>
<p>Eallit riikkas dan dábiid mielde</p>
<p>Sámediggeráđi biras- ja areáladieđáhus</p>
<p><em type="bold">Sisdoallu </em><em type="bold">1 </em></p>
<p>1.1</p>
<p>BARGGU DUOGÁŠ .................................................................................................................................. 41.2</p>
<p>SISDOALLU JA RÁDDJEN ........................................................................................................................ 51.3</p>
<p>PROSEASSAT JA SIGNÁLAT SÁMI SERVODAGAS ...................................................................................... 6 <em type="bold">2 </em></p>
<p>2.1</p>
<p>OVDDASVÁSTÁDUS JA VÁLDI ................................................................................................................ 72.2</p>
<p>SÁMI JIETNA RIIKKAIDGASKASAŠ BIRASBARGGUS ................................................................................. 7 <em type="bold">3 </em></p>
<p>3.1</p>
<p>SÁMI ÁRVVUT HÁLDDAŠEAMI VUOĐĐUN ............................................................................................... 8 <em type="italic">3.1.1 </em></p>
<p><em type="italic">3.1.3 </em></p>
<p><em type="italic">3.1.4 </em></p>
<p><em type="italic">3.1.5 </em></p>
<p>4.1</p>
<p>SÁMEDIGGERÁĐI BIRAS- JA AREÁLADIEĐÁHUS .................................................................................... 134.2</p>
<p>SÁMEDIGGI JA NATIONÁLA LÁHKAADDIN ............................................................................................ 144.3</p>
<p>MÁHTTOVUOĐĐU SÁMEDIGGERÁĐI AREÁLA- JA BIRASPOLITIHKKII .................................................... 17 <em type="bold">5 </em></p>
<p>5.1</p>
<p>SÁMI ÁSSANGUOVLLUID ÁSSANMÁLLE ................................................................................................ 195.2</p>
<p>ERETFÁRREN SÁMI BOAITTOBEALE GILIIN ........................................................................................... 205.3</p>
<p>SÁMI GUOVDDÁŽIID ÁSAHEAPMI ......................................................................................................... 22 <em type="bold">6 </em></p>
<p>6.1</p>
<p>ÁSSANMÁLLE JA ÁSSANKULTUVRA BIRASPERSPEKTIIVVAS ................................................................ 23 <em type="italic">6.1.1 </em></p>
<p>6.2</p>
<p>BÁIKEGOTTIT, ÁRBEVIROLAŠ JA OĐĐA GEAVAHANMÁLLET BIRASPERSPEKTIIVVAS ............................ 25 <em type="italic">6.2.1 </em></p>
<p><em type="italic">6.2.2 </em></p>
<p>6.3</p>
<p>EALÁHUSAT JA EALÁHUSOVDDIDEAMIT BIRASPERSPEKTIIVVAS .......................................................... 28 <em type="italic">6.3.1 </em></p>
<p><em type="italic">6.3.2 </em></p>
<p><em type="italic">6.3.3. </em></p>
<p>6.4</p>
<p>RESURSSAID JA EATNAMIID NANA CEAVZILIS GEAVAHEAPMI JA SUODJALEAPMI ................................. 31 <em type="italic">6.4.1 </em></p>
<p><em type="italic">6.4.2 Areálasuodjaleapmi ja biologalaš šláddjiivuođa sihkkarastin ........................................................... 34 </em><em type="italic">6.4.3 </em></p>
<p>6.5</p>
<p>MÁILMMIVIIDOSAŠ BIRASHÁSTALUSAT ............................................................................................... 38 <em type="italic">6.5.1 </em></p>
<p><em type="italic">6.5.2 </em></p>
<p>6.6</p>
<p>EKONOMALAŠ JA HÁLDDAHUSLAŠ VÁIKKUHUSAT ............................................................................... 40 1</p>
<p>Álggahus</p>
<p><em type="italic">Mi eat galgga heaitit dutkamis Ja go dutkan loahpahuvvo de mii galgat leat joavdan dohko gos vulggiimet ja oahpásmuvvat báikái vuosttaš gearddi </em></p>
<p><em type="italic">T.S. Elliot </em></p>
<p>Sámediggeráđđi vuođđuda politihkas daid árbedieđuide ja árvvuide mat leat sámi servodagas. Dán máhtolašvuođa leat sohkabuolvvat duddjon áiggiid čađa ja dat máhtolašvuohta ja dáiddut leat addán sámi álbmogii vejolašvuođa eallit ja ovddidit iežaset servodagaid guovlluin gos leat garra dálkkádagat. Báikkálaš árbediehtu addá máhtu ja áddejumi, muhto dat ii leat doarvái dáláš hástalusaid čoavdimii.</p>
<p>Árbedieđut ja <em type="italic">ođđa </em>máhttu fertejit mannat giehtalagaid go ihtáš politihkka galgá hábmejuvvot. Dát dat lea vuođđun dán dieđáhusa hábmemii. Mii leat ohcan iežamet árbevieruin ja máhtolašvuođain, ja mii leat geahččan dobbelii ja ohcan ođđa máhtu. Dát lea addán vuođu midjiide geahččat min iežamet servodagaid ja daid hástalusaid mat leat min ovddabealde ođđa čalmmiiguin. Ja dat lea addán Sáme-diggeráđđái vuođu hábmet ollislaš biras- ja areálapolitihka. </p>
<p>Sámediggeráđđi ovddida dákko bokte biras- ja areálapolitihkalaš dieđáhusas. Dieđáhusas ovddiduvvo ráđi biras- ja resursapolitihkka, sihke nationála ja riikkaidgaskasaš dásis. Dát guoská surggiide gos Sámedikkis leat duohta stivrenvejolašvuođat, nugo áššiin mat meannuduvvojit konsultašuvdnašiehtadusa bokte dahje fylkkagielddaid ovttasbargošiehtadusaid bokte. Dát guoská maiddái areálageavahanáššiide, mat galget meannuduvvot ođđa plána- ja huksenlága mielde, ja eará áššiide main Sámediggi lea gulaskuddanbealli dahje lea váldi dahkat mearrádusaid.</p>
<p>Areálat ja resurssat leat vuođđun ássamii ja ealáhusbargui, ja dat leat eaktun iežas kultuvrra ja servodateallima ovddideapmái. Sámediggeráđi barggus biras- ja areálaáššiiguin leage dalle deaŧaleamos hástalussan suodjalit dán vuođu, ja dainna lágiin addit sámi kultuvrii, ealáhusaide ja servodateallimii ahtanuššan- ja ovddidanvejolašvuođaid. Areálaid ja resurssaid suodjaleapmi dáhpáhuvvá váldoáššis guovtti dásis; láhkaaddima bokte ja oamastanvuoigatvuođa čađaheami bokte. Dán dieđáhusas ságastallojuvvo váldoáššis dan birra makkár vejolašvuohta Sámedikkis lea dáláš láhkavuođu siste suodjalit ja hálddašit areála- ja resursaberoštusaid sámi guovlluin. Sámediggeráđđi háliida maiddái signaliseret čielga politihka daid surggiid ektui main mis eai leat duohta vejolašvuođat stivret okto. Dálkkádatpolitihkka, birasmirkkuid leavvan ja biologalaš šláddjivuođa suodjaleapmi leat dakkár áššit mat gáibidit oktasaš rahčamušaid olles máilmmis. Sámediggeráđi mielas lea deaŧalaš bidjat eanet guovddážii dáid áššiid, ja searvat bargui ovttas eará álgoálbmogiiguin. Dat politihkalaš signálat maid Sámediggeráđđi addá dán dieđáhusa bokte, leat geahččaluvvon hábmejuvvot realisttalažžan ja leat fokuserejuvvon daid doaibmabijuid ektui maid Sámediggeráđđi sáhttá álggahit dahje searvat daidda. Dat vuhtto dieđáhusa sisdoalus ja ráddjemis. 1.1</p>
<p>Barggu duogáš</p>
<p>Ealli ja ceavzilis sámi servodagaid sihkkarastima mearridit guokte beali; eana- ja resursavuoigatvuođat ja láhkadagus mii sihkkarastá dan ahte dát dohkálaččat hálddašuvvojit. Goabbáge bealli ii leat ollásit sajáiduvvan sámi servodagas Norggas. Sámediggeráđi barggus lea váldodeaddu dáin áššiin, sihkkarastit beassama areálaide ja resurssaide ja hábmet láhkadahkosa mii dohkálaččat vuhtii váldá min beroštusaid.</p>
<p>Sámediggeráđi biras- ja areáladieđáhus lea deaŧalaš oassi dán barggus. Dieđáhusas ságastallojuvvo dattetge unnán areála- ja resursavuoigatvuođaid birra, dat dahkkojuvvo eará oktavuođain. Biras- ja areáladieđáhusas fokuserejuvvo vuosttažettiin areálaid ja resurssaid geavaheapmi ja suodjaleapmi ja lágat, njuolggadusat ja plánat dan oktavuođas.</p>
<p>Sámi ássanguovllut leat viidát ja doppe leat valjis resurssat. Dát lea addán álbmogii dáppe buori birgejumi dološ áiggiid rájes. Orrun davviguovlluin, garra dálkkádagaiguin, lea maiddái gáibidan ollu ja sierralágan dáidduid ja máhtolašvuođaid oažžut birgejumi. Resursavalljodat lea geasuhan beroštusaid olggobealde. Dát beroštus lea ain bistimin, ja lassána. Dál dat boahtá oidnosii dainna lágiin ahte earát háliidit ávkkástallat min eatnamiiguin ja resurssaiguin, energiijahámiiguin, huksenareálaiguin ja muosáhusaiguin. Stuorra beroštupmi earáid bealis lea čielga áittan árbevirolaš eallin- ja birgenvugiide.</p>
<p>Dát áitta nanosmuvvá vel dan geažil go oppalaš eallinvuohki rievdá, šaddet eará árvvut ja eará vuoruheamit sámi servodaga siskkobealde. Barggu oktavuođas sámi servodaga ovddidanvejolašvuođaid sihkkarastimis ferte dalle maiddái čilget makkár eará árvvuid lea deaŧalaš váldit viidáseappot mielde. Sámediggeráđi bealis lea areála- ja biraspolitihkalaš dieđáhusa ráhkadeapmi lávki ovddosguvlui ollislaš politihka juksamis dán suorggis.</p>
<p>Sámediggeráđđi signaliserii álggahanjulggaštusastis čakčamánus 2007 čielga mihttomeari ahte sihkkarastit ceavzilis ahtanuššama ja ovddideami davviguovlluin. Sámediggeráđđi čuovvolii dán perspektiivva áššis 005/08, biras- ja areálapolitihkalaš čilgehus, ja jagiid 2007 ja 2008 jahkedieđáhusain.</p>
<p>Sámediggeráđi biras- ja areálapolitihkalaš čilgehusas váldojuvvojedje ovdan čuovvovaš suorggit ságastallamii; máhtolašvuohta, návccat ja váldi, biras- ja areálapolitihkka riikkaidgaskasaš barggu oassin, areálavuođus ja ealáhusdoaibma, kultur- ja luonddusuodjaleapmi, áššečuolmmat boraelliid hálddašeami oktavuođas ja mohtorfievrruiguin johtaleapmi meahcis. Sámediggeráđi biras- ja areálapolitihkalaš čilgehus lean dán dieđáhusa vuolggasadjin. Eará dieđáhusain, nugo Sámediggeráđi eanandoallodieđáhusas, mearriduvvon 29.11.07, ja boazodoallodieđáhusas, mii lea ráhkaduvvomin, lea maiddái mearkkašupmi areála- ja biraspolitihkkii, ja leat bidjan deaŧalaš čanastagaid biras- ja areáladieđáhussii. Sámediggi ráhkadii 2007:s háldenlinjáid Finnmárkkuláhkii. Háldenlinjáid vuolggasadjin lea dat ahte sámi kultuvrra ja servodateallima vuhtii váldin galgá leat vuođđun buot areálahálddašeamis</p>
<p>Finnmárkkus. Háldenlinját, ja oaidnu mii daidda lea vuođđun, lea bidjan deaŧalaš signálaid Sámediggeráđi biras- ja areáladieđáhusa hábmemii. Nationála dásis lea Sámediggi go lea searvan láhkabargui, earret eará bargui ođđa plána- ja huksenlágain ja luondduvalljodatlágain, ožžon čađa deaŧalaš čuoggá mii sihkkarastá sámi kultuvrra, ealáhusbarggu ja servodateallima vuđđosa, ja vai resurssaid hálddašeapmi dahkkojuvvo sámiid mieldeváikkuhemiin. Dasto lea Sámediggi ožžon čađa gáibádusa ahte beassat nannoseappot stivret eatnamiid ja resurssaid. Vuoigatvuođa buktit vuosteákkaid plána- ja huksenlága vuođul áššiin mat sáhttet áitit deaŧalaš sámi beroštusaid, ja čađahit konsultašuvnnaid ovdalgo stuorra nuppástusat dahkkojuvvojit, addet dál sámiide buoret vejolašvuođa stivret biras- ja areálapolitihka.</p>
<p>Sámediggi searvá ekonomalaš doarjagiin stuorábuš prošektii mas lea áigumuš duođaštit ja hálddašit árbedieđuid. Sámi allaskuvllas lea prošeaktajođiheaddji ovddasvástádus. Prošeavtta ulbmilin lea oainnusin dahkat ja nannet árbedieđuid saji almmolašvuođas, ja loktet dán máhtolašvuođa ja laktit dan almmolaš hálddašanvuđđosii. Vuosttaš vuorus lea válljejuvvon bargat máhtolašvuođain mii čatnasa biologalaš šláddjivuođa suodjaleapmái. Sámi árbedieđuid válljen čájeha ahte Sámediggeráđđi háliida viidábuš hálddašanvuođu, mas maiddái árbevirolaš sámi árvvut ja máhtolašvuohta biddjojuvvojit vuođđun.</p>
<p>Sámediggeráđi ovttasbargu eará álgoálbmogiiguin, ja searvan riikkaidgaskasaš foraide, nugo bargui dálkkádathástalusaiguin Bistevaš forumis, lea addán Sámediggeráđđái deaŧalaš vejolašvuođa álgoálbmot oktavuođas. Sámediggeráđđi háliida geavahit dán vejolašvuođa viidáseappot nannet riikkaidgaskasaš birasbarggu ja čájehan dihte solidaritehta eará álgoálbmogiiguin.</p>
<p>Sámediggeráđđi lea dáinna lágiin, barggu bokte báikkálaččat, guovlulaččat ja nationála dásis, ja barggu bokte eará álgoálbmogiiguin riikkaidgaskasaš arenas, bidjan stáđis vuođu dán dieđáhusa hábmemii areála- ja biraspolitihkalaš hástalusaid ektui. 1.2</p>
<p>Sisdoallu ja ráddjen</p>
<p>Áššečuolmmat mat čatnasit birrasii ja areálaide leat viidát ja fátmmastit hui máŋggalágan áššesurggiid. Sámediggeráđđi oaidná ahte dán dieđáhusas lea deaŧalaš bidjat guovddážii daid hástalusaid mat čatnasit ássamii ja álbmotovdáneapmái sámi guovlluin, ealáhusovddideapmái birasperspektiivvas, resurssaid ja areálaid geavaheapmái ja suodjaleapmái, máilmme viidosaš birashástalusaide, láhkadahkosiidda, vuoigatvuođaide, máhtolašvuođaide ja gelbbolašvuhtii. Dát mearkkaša dan ahte dieđáhus lea viiddis ja bidjá guovddážii ollu áššiid. Muhto dat mearkkaša maiddái dan ahte ollu áššesuorggit leat gáržžiduvvon dahje válljejuvvon eret. Dat ii mearkkaš dan ahte dat áššit eai livčče deaŧalaččat, ráddjejupmi lea dahkkojuvvon dan geažil amas dieđáhus šaddat ilá stuoris. Áššit mat eai leat mielde dán dieđáhusas, váldojuvvojit ovdan eará oktavuođain. Biras- ja areáladieđáhusas lea vuos álggahus, ja de meroštallat bajimus ulbmila bargui. Dan maŋŋá boahtá ságastallan árvovuđđosa ja árbevirolaš geavahusaid birra. Deaŧalaš gažaldat dás lea makkár árvvuid ja ovddeš kulturdoaimmaid háliidit váldit mielde viidáseappot. Boahtte kapihttalis lea geahčastat rámmain ja stivrenreaidduin ja dat válddahallojuvvojit, sihke báikkálaččat, nationálaččat ja riikkaidgaskasaččat. Viđát kapihttalis lea sáhka álbmotvuđđosa birra sámi ássanguovlluin ja geahčadit rievdan olmmošlogu ja ássanstruktuvrra. Dieđáhusa maŋimuš oasis, guđát kapihttalis, mii maiddái lea viidáseamos oassi, válddahallojuvvojit areála- ja biraspolitihka sierralágan hástalusat ja Sámediggeráđi vuoruhan doaibmabijut. Dán oasis lea sáhka čuovvovačča birra: - ássanminsttar birasperspektiivvas - sámi báikegottit ja birashástalusat - ealáhusat ja ealáhusovddideapmi birasperspektiivvas - resurssaid ja areálaid geavaheapmi ja suodjaleapmi - máilmmiviidosaš birasváikkuhusat ja báikkálaš čuvvosat - dieđáhusa ekonomalaš ja hálddahuslaš čuvvosat 1.3</p>
<p>Proseassat ja signálat sámi servodagas</p>
<p>Biras- ja areáladieđáhus lea hábmejuvvon biraspolitihkalaš čilgehusa vuođul, áššis 05/08, mii meannuduvvui 26.-29.02.08 dievasčoahkkimis. Ságastallamat dálkkádatsemináras, mii dollojuvvui 2008 miessemánu dievasčoahkkimis, ja meahccemohtorjohtolat semináras, mii maiddái meannu-duvvui diibmá dievasčoahkkimis, leat maiddái addán deaŧalaš rávasániid dieđáhusa hábmemii. Dán dieđáhusa ráhkadeamis leat vuhtii váldojuvvon Finnmárkku gielddaid vásihusat maid dat leat dieđihan Finnmárkkulága háldenlinjáid geavaheami ektui, maid Sámediggi lea mearridan, rievdan meahccegeavaheami ektui Finnmárkku mehciin. Sámedikki árvalusat láhkaárvalussii ja gulaskuddancealkámušaide áššiin main lea mearkkašupmi biras- ja areálapolitihkkii leat maiddái biddjojuvvon vuođđun dán dieđáhussii. Konsultašuvnnat luondduvalljodatlága ráhkadeami oktavuođas leat guovddážis dás. Sierralágan gulaskuddancealkámušat maiguin Sámediggeráđđi lea bargan, nugo cealkámušat sámi vuoigatvuođalávdegoddái II, gažaldahkii oljju ja gássa vejolaš gáddái fievrrideapmái</p>
<p>Goliat-fealttas, boazoguohtumiid ráfáiduhttinrájáid rievdadussii ja eará áššiide mat gusket birrasii ja areálaide, leat buot biddjojuvvon vuođđun bargui dáinna dieđáhusain.</p>
<p>Almmolašvuohta lea máŋgga oktavuođas ožžon dieđuid dan birra mii dán dieđáhusas lea deattuhuvvon ja man viiddis dat šaddá. 2</p>
<p>Biras- ja areálapolitihka ulbmilat sámi guovlluin</p>
<p>Sámediggeráđđi ovddida dán dieđáhusa bokte politihka mii váikkuha eanet birasseasti ovdáneami mii galgá sihkkarastit sámi servodaga viidáset ahtanuššama ja ovddideami. Dasto lea Biras- ja areála-dieđáhusa ulbmilin ahte vuoruheamit ja doaibmabijut mat leat dán dieđáhusas galget sáhttit váikkuhit nana ceavzilis ovdáneami máilmmiviidosaččat ja maiddái báikkálaš dásis. 2.1</p>
<p>Ovddasvástádus ja váldi</p>
<p>Dán dieđáhusa váldoulbmilin lea sihkkarastit nana ceavzilis ovdáneami davviguovlluin. Doaba <em type="italic">nana ceavzilis ovdáneapmi </em>siskkilda sihke ekologalaš, kultuvrralaš ja sosiálalaš nana ceavzilisvuođa. Dat sáhttá meroštallojuvvot ovdáneapmin mii sihkkarastá álbmogii oadjebas rámmaid árgabeaivvi várás, addá vejolašvuođa geavahit iežas ássanguovlluid ja vuoigatvuođaid daidda ja vejolašvuođa hálddašit dáid min árbevieruid ja árvvuid vuođul. Oadjebas rámmat árgabeaivvis mearkkašit maiddái dan ahte mis lea vuoigatvuohta min iežamet vássánáigái ja boahtteáigái. Nana ceavzilis ovdáneapmi ii mearkkáš dan ahte galgat bidjat guovddážii dušše vássánáiggi ja daid árvvuid mii dan hápmii. Vuoigatvuođa beassat ovttastit árbevirolaš ja ođđa árvvuid ja eallinvugiid deattuhuvvo. Dát lea vuođđolvuoigatvuohta, ja dat lea seammás mearrideaddjin searvvaheaddji ja rabas servodaga oččodeapmái. Ovddasvástádusa váldin iežamet areála- ja biraspolitihkas mearkkaša dan ahte Sámediggeráđđi bidjá gáibádusaid bajimus eiseválddiide, nugo Stuorradiggái ja ráđđehussii, ahte vuhtii váldit sámi beroštusaid láhkaaddimis ja hálddašeamis go guoská areála- ja birasgažaldagaide. Báikkálaš dásis lea ovttaskas gielddain ovddasvástádus álggahit dán politihka. Ii leat servodagas okto ovddasvástádus nana ceavzilis ovdáneamis, muhto maiddái ovttaskaš ássis lea ovddasvástádus. Dainna ovddasvástádusain oaivvildit dan ahte ovttaskas olbmot ja joavkkut báikkálaš dásis beaivválaš doaimmain maiddái vuhtii váldet sin eallinvuogi ja iežaset válljejumiid. </p>
<p>Sámediggeráđi biras- ja areáladieđáhusa váldoulbmilin lea:</p>
<p>Deattuhit nana ceavzilis ja guhkes áiggi perspektiivva buot areála- ja resursageavahusas sámi guovlluin. 2.2</p>
<p>Sámi jietna riikkaidgaskasaš birasbarggus</p>
<p>Dál lea váddáset go ovdal sirret báikkálaš barggu máilmmiviidosaš barggus. Stuorra birashástalusat mat čatnasit dálkkádatrievdamiidda, biologalaš šláddjivuođa suodjaleapmi ja birasmirkkuid leavvan gáibidit oktasaš doaimmaid máilmmiservodagas. Dát ovttasdoaibman ferte dahkkojuvvot riikkaidgaskasaš šiehtadusaid bokte. Dálkkádatrievdamiin, biologalaš šláddjivuođa massimis ja birasnuoskkideamis leat váikkuhusat álgoálbmogiid ealáhusaide, kultuvrii, dearvvašvuhtii ja eallineavttuide, ja nie maiddái servodateallimii. Sámediggeráđi mielas lea dárbu leat mielde bidjamin eanet guovddážii dán lágan vuođđohástalusaid. Mii dárbbašit eanet máhtolašvuođa dáid rievdadusaid ja doaibmabijuid birra maid sáhttá álggahit gáržžidan dihte eahpeoiddolaš váikkuhusaid. Mii dárbbašit maiddái eanet máhtolašvuođa sierra strategiijaid birra movt heivehit rievdan dálkkádahkii. Sámi álbmot lea unna jovkkoš máilbmeoktavuođas, mis leat unnán resurssat ja unnán váldi. Dattetge sáhttit mii maid leat mielde váikkuheamen. Dan bokte go searvat ovttas earáiguin riikkaidgaskasaš arenaide, sáhttit mii sihkkarastit ahte álgoálbmotperspektiiva šaddá nannoseappot deattuhuvvot ja searvvahuvvot čielggadusain, áššebáhpiriin, dutkamis ja diehtojuohkimis. Dás lea fas mearkkašahtti váikkuhus riikkaidgaskasaš biraspolitihka hábmemii.</p>
<p>Sámediggeráđi riikkaidgaskasaš barggu eaktun lea nannet iežas návccaid ja sihkkarastit ekonomiija mii addá vejolašvuođa bargat ulbmillaččat ja guhkes áiggi perspektiivvas. 3</p>
<p>Árvovuođđu</p>
<p><em type="italic">Muhto jeara datte spiriin, ja dat galget du máhttáhit, ja almmi lottiin, ja dat galget addit dutnje dieđu. </em></p>
<p><em type="italic">Dahje sártno eatnamii, ja dat galgá du máhttáhit, ja ábi guolit galget dutnje dan muitalit. </em></p>
<p><em type="italic">Joba girji 12,6-8 </em></p>
<p>Politihkalaš válljen dáhpáhuvvá árvooainnu, máhtolašvuođaid, dábiid ja eavttuid vuođul maid álohii eat ieža stivre. Sámi árvvut ii leat čielga doaba. Seamma máŋggadáfotvuođa maid mii gávdnat sámi servodagas, árbevieruin ja ealáhusheivehemiin, gávdnat mii maiddái árvooainnus. Dattetge leat sámi servodagas oktasaš guovddáš árvvut, ja oalle guhkás válddahallet sámevuođa ránnjákultuvrraid ektui.</p>
<p>Dáid árvvuid dovdet báikegottit, dat leat eahpeformála ja dávjjimusat fievrriduvvojit njálmmálaččat, sohkabuolvvas nubbái. Dat leat addán rámmaid sosiála organiseremii ja oahppamii ja máhtolašvuođa fievrrideapmái. Dat rahpet ovttaskas olbmui vejolašvuođa áddet iežaset ja sin saji oktasašvuođas.</p>
<p>Muhto dat leat unnán, dahje eai oppage biddjojuvvon vuođđun almmolaš stivremii ja hálddašeapmái.</p>
<p>Sámi árvvut, nugo earáge árvvut, eai leat stirdon. Servodatdiliid rievdamat, sihke sámi servodagas ja dan olggobealde váikkuhit dan. Sámi servodaga siskkobealde lea moderniseren, nugo sámi ásahusaid huksen, láivudahttán fulkkiid saji, rievdadahttán árvvuid ja lea dolvon árvvuid birra ságastallama ođđa arenaide. Ovdanbuktimis dás, mas lea sáhka areálaid ja resurssaid birra, čalmmustuvvojit ja čuvgejuvvojit árvvut mat čatnasit dáidda daid rievdadusaid ektui mat dieđáhusas gessojuvvojit ovdan. Deaŧalaš lea deattuhit ahte árvvut eai leat stirdon, muhto ahte dat rivdet áiggi mielde. Muhtun árvvut masset mearkkašumi dađi mielde go servodat rievdá. Muhto muhtun árvvut bissot rievddakeahttá dahje heivehuvvojit ođđa dillái. Dáid árvvuid dat ferte bidjat vuođđun dáláš ja boahtteáiggi areála- ja resursahálddašeapmái. Muhto dan ii sáhte dahkat almmá bijakeahttá kritihkalaš gažaldagaid movt árbevirolaš árvvut deaivvadit ođđa áššečuolmmaiguin oktanaga. 3.1</p>
<p>Sámi árvvut hálddašeami vuođđun</p>
<p>Árbevirolaš, sámi árvooaidnu lea hárve biddjojuvvon vuođđun almmolaš hálddašeapmái. Dalle go dat lea dahkkon, de ii leat dat dáhpáhuvvan nu ahte dát árvvut livčče lean vuođđun láhkadahkosiidda ja plánaid hábmemii. Sámi árvooaidnu lea boahtán oidnosii ovttaskas mearrádusain, áinnas spiehkas-tahkan bajimus plánain. Dákkár mearrádusain lea báikkálaš áddejumis ja báikkálaš vuhtiiváldimis leamaš stuorát deaddu go bajimus ulbmilhábmemiin. Árbevirolaš sámi árvvut maidda dávjjimusat čujuhuvvo almmolaš hálddašanáššiin sámi ássanguovlluin, leat soga mearkkašupmi, oaidnu lundui ja movt olbmot ellet ja rabasvuohta plánema ektui. 3.1.1 Sohka deaŧalaš sámi árvu</p>
<p>Sogas, ja nana báttiin iešguđet fulkkiid gaskka lea stuorra mearkkašupmi sámi árgabeaivvis, ja dat sáhttá gohčoduvvot <em type="italic">sámi árvun </em>. Sohka čatná báttiid ruovttoluotta áiggis, ja addá vejolašvuođa vásihit iežas stuorát oktavuođas. Sohkabáttit olbmuid gaskka geatnegahttet oktavuođa. Sohka ja nana sohka-báttit čatnet sámi ássanguovlluid oktii ja buktet oktavuođa beroškeahttá stuorra gaskkain. Sohkaoktavuođas lea maiddái mearkkašupmi ealáhusčatnaseapmái. Buorrin ovdamearkan lea boazo-doallu. Seamma mearkkašupmi lea maiddái eanandoalus, man oktavuođas fuolkevuođa geažil leat stuorát vejolašvuođat joatkit seamma barggu go vánhenbuolva. Goappašat dát ealáhusat leat areálaid ja resurssaid hálddašeaddjit. Sohkaoktavuođas lea dás njuolga vejolašvuohta areálaide ja resurssaide, ja daid hálddašeapmái. </p>
<p>Diehtit ahte soga ja ealáhusa gaskka lea oktavuohta. Unnit lea leamaš sáhka soga mearkkašumis <em type="italic">ássanminstara </em>hábmemii. Árbevirolaččat lea sohka organiseren ássama sámi giliin. Okta sohka sáhtii ásaiduvvat gilážii dahje gili birrasii, gos sis lei smávvadoallu dahje boazodoalloássansadji. Duogážin dasa lea leamaš oktasaš ealáhusoktavuohta, muhto ii dušše dat. Eará sivat, nugo oadjebasvuohta, oktasaš árvvut, fuolahus, veahkeheapmi, oahppan ja bajásgeassin, sáhttet leat čilgehussan dán organiseremii. </p>
<p>Maiddái odne ge ásset seamma sogat ovttas sámi guovlluin. Ollu logijagiid bistán almmolaš areálaplánen ii leat nagodan rihkkut dán minstara. Sogat ásse bálddalagaid dahje gasku almmolaš plánejuvvon ássanguovllu. Soga árvu oidno dán birrasis. Dán sáhttá vuohttit bajimus ássanminstaris ja das movt viesut leat lokaliserejuvvon joavkkuid siskkobealde. Dás beroškeahttá lea soga mearkkašupmi ássansajiid organiseremis hárve biddjojuvvon eaktun almmolaš plánemii. Dán lágan organiserema válljema birra lea unnán ságastallojuvvon ja plánaeiseválddit leat das unnán ádden. Sogas lea mearkkašupmi ássansaji lokaliseremii ja organiseremii, ja nu vuhtto ge huksejuvvon birrasis. Oktavuođas sohkii lea maiddái mearkkašupmi eret fárrejuvvon eanadagas ja ođđa <em type="italic">astoáiggeeanadahkii </em>. Sohka, ja soga ássansadji duddjo gullevašvuođa. Sámi ássansajis leat eanet go okta dahje máŋga vistti. </p>
<p>Šillju, ládjosajit, guohtonguovllut, meahcci ja várit sáhttet adnojuvvot ruovttu oassin ja mii buvttiha gullevašvuođa. Soga mearkkat barggus ja orrumis dat buktet gullevašvuođa. Dan geažil go diehtá ahte máttut leat eallán ja váikkuhan, šaddet báikkit eanet go soaittáhat eanadat. Ássansadji lea maiddái eanadat, ávkkástallan- ja geavahusguovlu, mii sáhttá olahit guhkás ieš viesuin. Go ássanbáikkis fárrejuvvo eret, de ii leat sogas šat eanet oktavuohtabáiki. Doallu, viessu ja eanadat šaddet vástesaččat deaŧalaččat. Dán nana gullevašvuođa geažil lea ollugiidda deaŧalaš bearraša ovddeš viessu, ja sii geavahit dan astoáiggeulbmiliidda. Soga árvvus ja nana sohkabáttiin lea dalle mearrideaddji mearkkašupmi ságastallamii eatnamiid hálddašeami birra ovttaskas gielddain. 3.1.3 Árbevirolaš oaidnu lundui – áigeguovdilis árvu areálaid ja resurssaid hálddašeamis</p>
<p>Sámi kultuvrras lea álohii leamaš lagaš gullevašvuohta lundui. Álbmot lea eallán luonddus ja viežžan das birgejumi. Sorjjasvuohta lundui lea buktán das máhtolašvuođa ja lea dagahan dan ahte luondu lea čiekŋalit árvvus adnojuvvon. Resurssaiguin ávkkástallan lea árbevirolaččat leamaš birgejumi viežžan alcces, almmá čuozakeahttá boahttevaš sohkabuolvvaide. Dán lagadeami sáhttá gohčodit nana ceavzilis ávkkástallamin ja hálddašeapmin geavahusas. Dán lágan oaidnu lundui lea daid olbmuid oktasaš oaidnu, geat vižžet birgejumi luonddus ja sii leat leamaš dahje leat sorjavaččat ávkkástallamis birgejupmin. Bivdoolbmuid, guođoheddjiid, guolásteddjiid, boanddaid ja eará meahcásteddjiid vásihusat dat leat hábmen sámi luondduoainnu. Ain vel otnábeaivvi ge lea viehka ollu olbmuin sámi giliin dakkár eallinvuohki ja ámmát ahte leat njuolga sorjavaččat luondduresurssain. Boazodoallu, smávvadoallu ja guolásteapmi leat dakkár fidnut. Eanetlohku geat ásset sámi giliin eai dattetge leat njuolga sorjavaččat luondduresurssaiguin ávkkástallamis. Dat mearkkaša dan ahte oaidnu luonddueanadahkii ja miellaguottut geavaheapmái, johtaleapmái ja ávkkástallamii leat rievdan. Olbmuid oaidnu lundui vuođđuduvvá árbevirolašvuhtii, ja dat lea sámi ávkkástallankultuvra. Dát árbevierru dagaha dan ahte báikegottiid olbmuide lea deaŧalaš beassat geavahit luonddu nugo sii leat ovdal dahkan. Sii fertejit beassat vánddardit doppe bisuhan dihte máhtolašvuođa iežaset kultuvrra ja historjjá birra.</p>
<p>Osiin nationála, norgalaš hálddašanvuogádagas leat nana dovdomearkkat dan luondduoainnus mii bođii industriija mielde. Industriija ja urbaniseren dagahii dan ahte bargu spesialiserejuvvui ja ahte báikkálaš biras ii šat eanaš olbmuide lean buvttadaneanadat. Industriija teknologiija dagahii ahte gaska luonddu ráhkadanávdnasiin gárvves buktagii šattai stuoris ja moalkái. Máhttu luonddu birra ii lean šat nu deaŧalaš, ii ge lean šat dakkár máhttu maid oahpai beaivválaš barggu bokte. Dát rievdadusat bukte stuorra váikkuhusaid eai dušše vuohkái movt luonddu geavahit, muhto maiddái movt olbmot vásihit ja oidnet luonddu. Rádji luonddu ja kultuvrra, barggu ja astoáiggi gaskka čuožžilii dán proseassas. Dainna lágiin šattai luondu sadjin gosa báhtarit huššalis árgabeaivvis. Ráfi ja muossi ja barggus leat eret šadde deaŧalaš iešvuohtan luonddu oktavuođas. Luondu buvttadaneanadahkan šattai <span type="quote">“fasti”</span>, <span type="quote">“lihkatkeahtes”</span> ja jaskes luondu šattai čáppat. Eanadat šattai rekreašuvdnan ja luondduvásihussan, johtalus ja ávkkástallan fas muosehuhtte.</p>
<p>Vuostálasvuođat sámi báikegottiid ja nationála hálddašanvuogádaga vugiid gaskka movt geahččat luonddu lea midjiide oahpis dálaš ságastallamis meahci geavaheami ja doppe johtaleami birra, dahje ságastallamiin bivddu ja meahcásteami birra. Báikkálaččat, sámiid beales ákkastallojuvvo ahte meahcci dološ áiggiid rájes lea leamaš ávkkástallanguovlu ja sadji gos vižže deaŧalaš oasi birgejupmái ja dietnasii. Muhtun hálddašan- ja suodjalaneiseválddit ákkastallet ahte dát lea luonddu billisteapmi. Láhkadagus mii mudde meahccejohtaleami ja meahci geavaheami ii váldde vuhtii sámi árbevieruid ja árvooainnu. Dáinna lágiin šaddá árbevirolaš, báikkálaš geavaheapmi lobiheapmin. 3.1.4 Strategiija movt heivehit ođđa eavttuide ja movt birgehallat vuordemeahttu n dáhpáhusaiguin</p>
<p>Sámi kultuvrra mihtilmasvuohta lea dávggasvuohta ja rabasvuohta rievdamii. Kultuvra mii lea šaddan garra dálkkádagaid bokte, ja lea leamaš sorjavaš garra dálkkádagain, lea dagahan dan ahte lea leamaš dárbu ovddidit strategiija dan ektui movt heivehit iežas vuordemeahttun diliide. Okta deaŧalaš árvu lei ahte sáhttit birget daid resurssaiguin maid sosiála dilit dahke olámuddun. Dán sáhttá gohčodit gelbbolašvuohtan já máhtolašvuohtan birget vátna resurssaiguin, muhto maiddái dávgasis ja rabas miellaguoddun dan ektui maid vuordemeahttunvuohta sáhtii buktit. Maiddái otne ge báidná ain dát rabasvuohta ođđa impulssaide sámi kultuvrra. Ođđa hástalusat váldojuvvojit vuostá buriin mielain, ja olbmot leat gergosat heivehit iežaset rievdan eavttuide, almmá guođekeahttá iežaset vuođđooainnu. Ovdamearkan dása lea ođđa teknologiija geavaheapmi buohtalaga árbevirolaš reaidduiguin, nugo mat heŋgestit árbevirolaš soahkereaga ođđaseamos skohtermálle maŋŋái, dahje váldit detáljjaid gávttis ođđaáigásaš biktasiidda. Hálddašanoktavuođas, ja muđui maid eallimis, sáhttá dán lágan dávggasvuohta lohkkot deaŧalaš árvun. Daid johtilis rievdadusaid geažil mat leat ovddabealde, ferte rabasvuođain gávdnat ođđa čovdosiid, ja dasa leat sámi servodagat hárjánan. 3.1.5 Árbevieruid ja árbevirolaš árvvuid kritihkalaččat geahččan</p>
<p>Go Sámediggeráđđi háliida geassit ovdan árbedieđu ja árvooainnu, ja heivehit dan hálddašanvuđđosii, de ii leat dat okta ja seamma <em type="italic">makkár </em>árbevierut ja árvvut gessojuvvojit ovdan. Areálaid ja resurssaid hálddašeamis lávejit áinnas bidjat albmáid geavahanmálliid ja máhtolašvuođaid eanemus guovddážii. </p>
<p>Albmáid bargguide boazodoalus ja mehcceávkkástallamis, ealgabivddus, guolástusas ja meahcásteamis, lea biddjojuvvon stuorát fuomášupmi go nissonolbmuid geavaheapmái ja máhtolašvuhtii meahci ja ávkkástallanguovlluid hárrái. Dát lea dagahan ahte ollu ságastallan lea leamaš mohtorfievrojohtima birra meahcis ja vejolašvuođa birra geavahit dákkár fievrruid ođđa guovlluin, dahje vejolašvuođa birra bivdit čáhcelottiid giđđat dahje oažžut eanet ealgavállaid. Dat movt nissonolbmot ja mánát árbevirolaččat leat geavahan meahci, nugo murjen, gámassuinniid čuohppan, ostosiid viežžan, oaggun lagaš jávrriin ja jogain, lea hárve gessojuvvon ovdan ja leamaš vuođđun ságastallamii boahtteáiggi geavahusaid ja vuoigatvuođaid ektui.</p>
<p>Sivva lea maid kritihkalaččat geahččat makkár negatiivvalaš váikkuhusaid dakkár hálddašangeavahus mii vuođđuduvvo báikkálaš árvvuide, sáhttá buktit. Almmolaš hálddašeapmi mii vuođđuduvvo dasa ahte sohka lea deaŧalaš árvu sáhttá ovdamearkka dihte čuohcat oppalaš beroštusaide. Seammá dáhpáhuvvá dalle jos mearrádus dahkkojuvvo johtilit ja soaitá vel gártat vuostá ovddit mearrádusaid. Nuppi dáfus čájeha dát dávggasvuođa ja dáhtu rievdadit iežas ođđa eavttuid mielde. Dasto sáhttet dákkár mearrádusat čuohcat oppalaš beroštusaide ja demokráhtalaš vuoigatvuođaide. Plána- ja huksenláhka, mii regulere areálaid ja resurssaid hálddašeami, bidjá dássálagaid oppalaš ja priváhta beroštusaid. Dát beroštusat sihkkarastojuvvojit buoremusat bajimus, guhkes áigge plánema bokte. Priváhta beroštusat sáhttet oažžut ovdamuni, ovddabealde oppalaš beroštusaid, jos mearrádus dahkkojuvvo johtilit ja mearrádus soaitá vel gártat vuostá ovddeš plánaid.</p>
<p>Sámi árvvut hábmejuvvojit dál <em type="italic">sihke </em>bearraša siste <em type="italic">ja </em>stuorát sámi oktavuođas. Maŋit oktavuođas leat sámi ásahusat deaŧalaččat. Dát lea oassi dan moderniserenproseassas man siste sámi servodat lea. Dát rievdamat leat mielde ja nannejit stuorát sámi oktavuođa. Seammás sáhttá dat dagahit dan ahte šaddá unnit sadji siskkáldas erohusaide. Dat ođđa sámi ásahusat doibmet ságastallansadjin dan ráji alde mii lea stuorát sámi oktavuođa ja iežas ovdeheami gaskka. </p>
<p>Buot árbevirolaš árvvuid ja geavahusaid ii gánnit váldit viidáseappot mielde. Ođđa áigi gáibida ođđa oainnuid, maiddái ovddeš áiggi ja dan eallineavttuid ektui.</p>
<p><em type="bold">Sámediggeráđi vuoruhan doaibmabijut: </em></p>
<p>Bargat árbevirolaš sámi luondduoainnu oččodemiin vuođđun resurssaid ja eatnamiid hálddašeapmái sámi guovlluin.</p>
<p>Oččodit daid árbedieđuid, mat čatnasit biras- ja resursageavaheapmái, duođaštuvvot ja nannejuvvot.</p>
<p>Čalmmustahttit nissonolbmuid máhtolašvuođa ja árbevieruid meahcceresurssaid geavaheami ektui.</p>
<p>Sihkkarastit dan ahte priváhta beroštusat eai čuoza álbmoga dárbbuide. 4</p>
<p>Rámmat ja stivrengaskaoamit biras- ja resursahálddašeamis</p>
<p>Biraspolitihkka lea dakkár suorgi man oktavuođas lea deaŧalaš ahte nationála ja riikkaidgaskasaš riekti ovttas váikkuhit dan ahte buoremus vejolaš vuogi mielde suodjalit birrasa. Riikkat fertejit bargat ovttas daid stuorra mearrádusaid ektui, main lea máilmmiviidosaš mearkkašupmi. Dušše dieinna lágiin lea doaivva álggahit doaibmabijuid main sáhttá leat positiivvalaš váikkuhus. Sámediggi ferte dán oktavuođas geahččalit bajidit álgoálbmotáššiid riikkaidgaskasaš oktavuhtii.</p>
<p>Riikkaidgaskasaš álgoálbmotovttasbargu lea deaŧalaš danne vai álgoálbmogiid erenoamáš biraslaš hástalusat biddjojuvvojit politihkalaš áššelistii. Maŋŋelis namahuvvon birasváikkuhusat leat stivrengaskaoamit buori biraspolitihka ovddideapmái. Nationála biraspolitihka stivrejit nationála lágat ja mearrádusat. Dán kapihttalis válddahallojuvvojit muhtun lágat mat regulerejit dán suorggi.</p>
<p>Nationála oktavuođas lea Sámedikkis duohta vejolašvuohta leat mielde váikkuheamen mearrádusaid mat dahkkojuvvojit. Sámedikki konsultašuvdnašiehtadus ráđđehusain lea okta dain stivrengaskaomiin mat geavahuvvojit go geahččalit váikkuhit sámi beroštusaid biraspolitihkas. Muhto maiddái gielddat dahket mearrádusaid main leat birasváikkuhusat. Okta ovdamearka dasa lea ahte gielddat leat válljen sierralágan čovdosiid doabbariid gieđahallamii. Maiddái mohtorjohtolatláhka lea ovdamearka dasa mas gieldda dásis dahkkojuvvojit birasváikkuheaddji mearrádusat. Dálkkádatgássaluoitimiid ektui leat gielddain sierralágan váikkuhangaskaoamit. Areálapolitihkka stivrejuvvo vuosttažettiin báikkálaččat, ja areálaplánemiin sáhttá plána- ja huksenlága mielde vuosttažettiin váikkuhit dan ahte luoitimat fievrrideami geažil unniduvvojit go viesuid ja bargosajiid lokaliseren heivehuvvo oktasaš johtolatfálaldahkii. Areálahálddašeapmi mii vuođđuduvvá árbevirolaš árvvuide, sáhttá viidáseappot leat mielde váikkuheamen ásahuvvon sosiála minstariid bisuheami, ovdamearkka dihte sohkašiljuid nannema ja ásaheami bokte. Gielddaid areálageavaheami bokte sáhttá viidáseappot láhčit diliid gáiddusliggema geavaheapmái ja dainna sáhttá maiddái váikkuhit karbona mearrái mii lea vuvddiin ja eatnamiin, ovdamearkka dihte dainna lágiin ahte ráhkadit geainnuid, bisánansajiid ja duktasajiid dohko. Sámedikki bargu lea hálddašit vuosttaldanrievtti plána- ja huksenlága vuođul buoremusat ávkin sámi beroštusaide.</p>
<p><em type="italic">Sis-Finnmárkku diggegoddi Deanu gielddas Finnmárkkus. </em>4.1 </p>
<p>Sámediggeráđi biras- ja areáladieđáhus</p>
<p>Sámedikki biraspolitihka rievttálaš vuođđu ferte váldit vuolggasaji das makkár surggiin Sámediggi lea meroštallan iežas biraspolitihka gustot. Sámediggeráđi álggahanjulggaštusas lea daddjojuvvon ahte áigot háhkat nana ceavzilis ahtanuššama ja ovddideami davviguovlluin. Sámediggeráđđi áigu maiddái láhčit diliid dainna lágiin ahte álbmot davvin sáhttá hukset birgenvejolaš báikegottiid, gos leat boahtteáiggi bargosajit, buorit dearvvašvuođa- ja oahppofálaldagat ja rikkis luonddu- ja kulturvásihusat.</p>
<p>Dát čájeha dan ahte lea viiddis ja govda áddejupmi das mii galgá leat mielde Sámedikki biraspolitihkas. Danne ferte maiddái rievttálaš vuođđu šaddat govdat. Dán ovdanbuktimis sáhttit namahit dušše eanemus guovddáš konvenšuvnnaid ja lágaid. Birasriekti lea ođđa ja beaktilis riektesuorgi mii ovdána oktilaččat. Sámedikki biraspolitihka rievttálaš vuođu sáhttá maiddái čatnat daid vuoigatvuođaide maid máilmmi álgoálbmogat muđui vurdet birasrievtti oktavuođas. Seammás sáhttá Sámedikki biraspolitihka rievttálaš vuođus leat oktavuohta dán suorggi nationála riektenjuolggadusaide.</p>
<p>Birasárvvut leat dakkár árvvut mat gusket ollugiidda. Golgi čáhci, buhtes áibmu ja luođueallit eai lohkkojuvvo priváhta opmodatrievtti vuollái. Vuoigatvuohta buori dearvvasvuhtii ja álbmoga vuoigatvuohta kulturdoaimmaheapmái lohkkojuvvo fas gullat min olmmošvuoigatvuođaide. Danne guoská birasriekti hui ollu oppalaš beroštusaide ja min oktavuođas oppalaš sámi beroštusaide. Nana ceavzilis ovdáneami doahpaga sáhttá meroštallat dakkár ovdáneapmin mii deaivida otnáš dárbbuiguin almmá fuonitkeahttá boahtte sohkabuolvvaid válljenvejolašvuođaid sin dárbbuid ektui. Dán doahpagii gullá maiddái gáibádus vealtat eahperievttálaččat juohkimis dietnasiid ja resurssaid našuvnnaid ja álbmotjoavkkuid gaskka. Nana ceavzilis ovdáneapmi lea dakkár doaba mii geavahuvvo sihke riikkaidgaskasaš rievttis ja Norgga láhkaaddimis. Agenda 21 barggu oktavuođas dohkkehii Sámediggi iežas julggaštusas nana ceavzilis ovdáneami várás. Dát julggaštus válddii vuolggasaji ON doaibmaplánas Agenda 21 nana ceavzilis ovdáneami birra. Dan lea maiddái Norga vuolláičállán 1992:s. Riikkaidgaskasaš riekteoktavuođas bargojuvvo sierralágan konvenšuvnnaiguin birasrievtti ektui. Dán suorggis lea biologalaš šláddjivuođa konvenšuvdna guovddážis. Dán konvenšuvnna lea Norga dohkkehan. Konvenšuvnna váldoulbmilin lea suodjalit máilmmi biologalaš šláddjivuođa, ovddidit nana ceavzilis resursageavaheami ja juohkit genehtalaš resurssaid ávkki rievttálaččat. Konvenšuvdna lea oppalaš ja galgá leat vuolggasadjin eanet čadni konvenšuvnnaide dán suorggis. Álgoálbmogiidda lea konvenšuvnna artihkal 8j deaŧalaš. Das daddjojuvvo: <span type="quote">“Goappašat šiehtadusbealit galget nu guhkás go vejolaš ja lea ulbmillaš ... vuhtii válddedettiin iežaset nationála láhkaaddima, árvvus atnit, suodjalit ja bisuhit álgoálbmogiid- ja báikegottiid máhtolašvuođaid, innovašuvnnaid ja geavahusa, mat lohkkojuvvojit dakkár árbevirolaš eallinmállen main lea mearkkašupmi biologalaš šláddjivuođa suodjaleapmái ja nana ceavzilis geavaheapmái, ja ovddidit dáid govddit geavaheami, maid dáid máhtolašvuođaid, innovašuvnnaid ja geavahusa oamasteaddjit mieđihit ja leat mielde váikkuheamen, ja dasto ávžžuhit govttolaččat juogadit ovdamuniid mat bohtet dán lágan máhtolašvuođaid, innovašuvnnaid ja geavahusa ávkkástallamis;”</span> Dát artihkal addá álgoálbmogiidda viehka stuorra vejolašvuođa leat mielde váikkuheamen sin iežaset máhtolašvuođa, geavahusa, eallinmálle ja juogadeami. Gažaldat das ahte maid sáhttá meroštallat sámi máhtolašvuohtan, innovašuvdnan ja geavahussan lea moalkái ja máŋggabealat. Sámedikkis galggašii go lea sámi álbmotválljen orgána, leat guovddáš mandáhta dán oktavuođas. Nubbi eará guovddáš konvenšuvdna dán suorggis lea ON 1966 konvenšuvdna siviila ja politihkalaš vuoigatvuođaid hárrái. Das daddjojuvvo 27. artihkkalis: <span type="quote">“dain stáhtain, gos gávdnojit čearddalaš, oskkuldatlaš dahje gielalaš unnitlogut, ii galgga rivvet vuoigatvuođ ovttas eará lahtuiguin iežas joavkkus doaimmahit iežaset kultuvrra, dovddastit ja doaimmahit iežaset oskku dahje geavahit iežaset giela.”</span> Dán oktavuođas šaddá áigeguovdil dain surggiin main sámi kultuvra biddjojuvvo biraslaš oktavuhtii.</p>
<p>ILO - konvenšuvnnas nr 169 álgoálbmogiid ja čearddalaš álbmogiid hárrái artihkkalis 15 nr.1, lea maiddái oktavuohta birasriektesuorgái. Das čuožžu: ”Dáid álbmogiid vuoigatvuođaid iežaset eatnamiid luondduriggodagaide galgá erenoamážit dorvvastit. Dáidda vuoigatvuođaide gullet dáid álbmogiid vuoigatvuođat leat osolažžan dáid luondduriggodagaid geavaheamis, hálddašeamis ja suodjaleamis.” Dan ON álgoálbmot vuoigatvuođajulggaštusa ulbmil, mii mearriduvvui 2007:s, lea nannet álgoálbmogiid vuoigatvuođaid ja riektedili. Julggaštusas nannejuvvo ahte álgoálbmogiin lea vuoigatvuohta geavahit ja ealáskuhttit iežaset kultuvrralaš árbevieruid ja dábiid, ja sis lea iešmearridanvuoigatvuohta dan ektui mii guoská sidjiide. ONa álgoálbmotjulggaštus, maid ONa váldočoahkkin dohkkehii čakčamánu 13. b. 2007, nanne 26. artihkkalis nr. 2 ahte álgoálbmogiin lea vuoigatvuohta hálddašit daid resurssaid maid sii oamastit dahje geavahit. Álgoálbmotjulggaštus lea álbmotrievttálaš boares vieruid mearrideapmi ja kodifiseren, mii dahká dan rievttálaččat čadnin. Norgga eiseválddit leat viidáseappot dovddahan čielga dáhtu čuovvut julggaštusa geatnegasvuođaid, mii maiddái boahtá ovdan Norgga árjjalaš rollas oažžut ONa orgánaid dohkkehit álgoálbmotjulggaštusa. Álgoálbmotjulggaštusa 26. artihkal ferte maid gehččojuvvot julggaštusa 3. artihkkala čuovggas go suodjalanguovlluid hálddašanortnegat galget árvvoštallojuvvot.</p>
<p>Beroštupmi davviguovlluide ja davviguovlopolitihkain áŋgiruššan riikkaidgaskasaš oktavuođas, dagaha álgoálbmogiid vuoigatvuođaid erenoamáš deaŧalažžan. Dien oktavuođas leat mearrarievttálaš traktáhtat davvin áigeguovdilat, nugo álbmotriekti ja birasrievtti njuolggadusat Árktisas. 4.2</p>
<p>Sámediggi ja nationála láhkaaddin</p>
<p>Nationála dásis leat máŋga sierra lága mat fertejit leat mielde oassin Sámedikki biraspolitihka riektevuođus. Šaddá nu viiddis bargu jos daid buot galggašii dás válddahallat, dušše deaŧalepmosat sáhttet namahuvvot.</p>
<p>Dan luondduvalljodatlága ulbmilparagráfas, mii bođii ovddeš luonddusuodjalanlága sadjái, čuožžu ahte sámi kultuvrra luondduvuođus galgá sihkkarastojuvvot. Láhka galgá dohkkehit ja deattuhit sámi árbedieđuid oassin máhtolašvuođavuođus almmolaš mearrádusaid oktavuođas go guoská luondduvalljodahkii. Sámi beroštusaid heiveheapmi lea boahtán maŋŋá konsultašuvdnaproseassa Sámedikkiin. 1978-mannosaš kulturmuitolágas leat maiddái mearrádusat mat gusket Sámedikki biraspolitihkkii. Lága ulbmilparagráfas daddjojuvvo ahte kulturmuittut ja kulturbirrasat galget suodjaluvvot oassin ollislaš biras- ja resursahálddašeamis. Sámi kulturmuittut mat leat badjel 100 jagi leat automáhtalaččat ráfáidahttojuvvon. Láhka regulere lihkahallamiid mat sáhttet čuohcat sámi kulturmuittuide. Hálddašanváldi lea fápmuduvvon Sámediggái geahččalanortnega bokte, ja Riikaantikvára lea direktoráhta. Sámi kulturmuittut čájehit sámi fysalaš kulturárbbi sámi eanadagas. Sámediggi lea áššis 37/07 mearridan bissovaš ortnega mii mearkkaša dan ahte váldi Sámediggái addojuvvo lága bokte. 2007 boazodoalloláhka lea vuođđuduvvon ekologalaččat, ekonomalaččat ja kultuvrralaččat nana ceavzilis boazodollui sámi kultuvrra, árbevieruid ja dološ vieruid vuođul. Boazodoallu galgá suodja-luvvot dan geažil go dat lea deaŧalaš vuođđu sámi kultuvrii ja servodateallimii, ja láhka galgá váikkuhit boazodoalu eatnamiid sihkkarastima. Sámediggeráđđi čađahii viiddes konsultašuvdnaproseassa ovdal go láhka mearriduvvui. Boahtteáiggis lea deaŧalaš ahte Sámediggeráđđi bargá oažžut áigái dakkár boazodoalu mii dávista biraspolitihkalaš ulbmiliidda ja mii dan seammás lea árjjalaš ja boahtteáiggi ealáhus.</p>
<p>Barggus ođđa minerálaláhkaaddimiin sáhttá maiddái leat čielga birasrievttálaš bealli. Ruvkedoaimma álggaheapmi sáhttá gáibidit ollu areálaid ja sáhttá buktit stuorra váikkuhusaid lundui ja sáhttá buktit eanet nuoskkideami. Dát leat biraslaš váikkuhusat maid Sámediggi ferte muittus atnit.</p>
<p>Nuoskkideamis áimmus, čáziin ja eatnamis sáhttet leat váikkuhusat lundui ja daid olbmuide geat doppe ásset. 1981 nuoskkidanlága ulbmilin lea suodjalit olggut birrasa nuoskkideami vuostá ja unnidit dálá nuoskkideami, unnidit doapparmeari ja ovdánahttit buoret doappargieđahallama. Láhka galgá sihkkarastit dohkálaš biraskvalitehta, amas nuoskkideapmi ja doabbarat vaháguhttit dearvvašvuođa dáfus, čuohcat loaktimii dahje vaháguhttit luonddu buvttadannávccaid ja návccaid iežas ođasmahttit. Láhka guoská váldoáššis nuoskkidangálduide mat gávdnojit Norggas. 1982 mohtorjohtaluslága ulbmilparagráfa ulbmilin lea suodjalit luonddubirrasa ja buoridit loaktima. Lága vuolggasadjin lea ahte mohtorfievrruiguin ii leat lohpi johtalit meahcis ja čázádagain earret go jos eará lea mearriduvvon lágas dahje mearrádusas lága § 3 vuođul. Lágas leat muhtun spiehkastagat, ja eanemus ságastallama leat buktán dat spiehkastagat mat dahkkojuvvojit guđát paragráfa mielde (vuodjenlobi addin ohcama vuođul). Das addojuvvo gielddaide váldi erenoamáš ákkaid vuođul addit lobi vuodjit mohtorfievrruiguin. Dáid mearrádusaid sáhttá váidit fylkkamannii. Dávjá geavahuvvo ággan dákkár áššiin vejolašvuohta geavahit meahci arvvosmahttimii ja meahcceealáhusaiguin bargamii.</p>
<p>Areálat ja resurssat hálddašuvvojit oalle guhkás báikkálaččat gielddain, ja plána- ja huksenláhka lea deaŧaleamos stivrengaskaoapmi dákko. Lágas leat guokte beali main lea erenoamáš mearkkašupmi dán dieđáhussii; movt lágas meroštallojuvvo plánaovddasvástádus, earret eará namahuvvo dat paragráfain 1-4, 3-3 ja 3-4, ja dasto lága árvovuođus. Láhka addá ovttaskas gildii viiddes válddi ja ovddasvástádusa hálddašit iežas areálaid ja resurssaid. Lága árvovuođđu boahtá ovdan ulbmilparagráfas. Dákko deattuhuvvo ahte láhka galgá ovdánahttit nana ceavzilis ovdáneami ávkin ovttaskas olbmuide, servodahkii ja boahttevaš sohkabuolvvaide, ja ahte buot plánen galgá leat rabas ja einnostahtti. Ođđa plána- ja huksenlága plánaoassi sihkkarastá sámi beroštusaid eatnamiid ja resurssaid hálddašeami oktavuođas. Paragráfas 3-1, mii guoská doaimmaide ja plánemis vuhtii váldimii dán lága mielde, daddjojuvvo ahte láhka galgá sihkkarastit sámi kultuvrra, ealáhusbarggu ja servodateallima luondduvuđđosa. Dasto lea Sámediggái addojuvvon vuoigatvuohta ovddidit vuosteákkaid gielddaplána areálaoassái ja regulerenplánaide áššiin mat leat deaŧalaččat sámi kultuvrii dahje ealáhusbargui. Gielddaid nana sadji areálahálddašeamis mearkkaša dan ahte sis alddiset lea ovddasvástádus ráhkadit ja dohkkehit iežaset areála- ja resursaplánaid geavaheami ja suodjaleami várás. Dat ii mearkkaš dattetge dan ahte stáhta ja guovlulaš stivrejeaddjin ii leat, dahje ii oppanassiige galgga leat váikkuhanfápmu. Stáhtalaš ja guovlulaš stivrejeaddjit galget searvat plánabarggus sihkkarastin dihte ahte gielddat eai mearrit dakkár plánaid mat leat vuostá bajimus, stáhtalaš ja guovlulaš beroštusaid. Plánabargu lea ovttasbargu máŋgga beali gaskka. Dát ovttasbargu čađahuvvo diehtojuohkima, čoahkkimiid, gulaskuddamiid ja almmolaš bearráigeahču bokte. Vuosteákkaid geavaheapmi lea maŋimuš čoavddus jos ovdalis dahkkojuvvon ovttasbargu ii leat buvttihan ovttaoaivilvuođa.</p>
<p>Sámediggi lea leamaš dál <em type="italic">gulaskuddanbeallin </em>mas lea vuoigatvuohta bidjat mearkkašumiid gielddalaš areálageavahemiide. Vuoigatvuohta ovddidit vuosteákkaid sámiid beroštusaid bealis lea leamaš ráddjejuvvon boazodollui ja kulturmuittuide. Sámediggi, ja ovddeš Sámi kulturmuitoráđđi leat sáhttán ovddidit vuosteákkaid kulturmuitolága mielde, go fas boazodoalu guovllustivrras lea sullasaš vuoigatvuohta boazodoallolága mielde. Ođđa láhka plánema hárrái mearkkaša dan ahte Sámedikki sadji almmolaš areálahálddašeamis lea nanosmahttojuvvon. Lága bokte plánen ja huksenáššiid meannudeami birra lea Sámediggi ožžon vuoigatvuođa ovddidit vuosteákkaid gielddalaš areálaplánaide seamma dásis stáhtalaš ja guovlulaš orgánaiguin. </p>
<p>Sámediggi ferte ieš oppalaččat árvvoštallat dan mas lea <span type="quote">“deaŧalaš mearkkašupmi sámi kultuvrii dahje ealáhusbargui”</span>. Deaŧalaš gáibádus lea ahte vuosteákkat geavahuvvojit dušše dain áššiin main lea <em type="italic">erenoamáš mearkkašupmi sámi álbmogii </em>. Sámedikki vuoigatvuohta ovddidit vuosteákkaid <em type="italic">ii </em>guoskka boazodoallofágalaš áššiide. Deaŧaleamos rievdadus lágas lea ahte Sámediggi dál šaddá ovttasbargobeallin gielddalaš areálaplánemis seamma dásis eará sektorstivrejeddjiiguin. Gielddat eai sáhte garvit </p>
<p>Sámedikki gulaskuddancealkámuša.</p>
<p>Lassin lágaide mat bajábealde leat namahuvvon lea maiddái čuovvovaš lágain mearkkašupmi birrasa, eatnamiid ja resurssaid hálddašeapmái sámi guovlluin; eanadoalloláhka, meahcceávkkástallanláhka, fuođđo- ja sáivačáhcebivdoláhka, ja vel mearraresursaláhka.</p>
<p>Finnmárkkuláhka ja Sámedikki njuolggadusat rievdan areálageavaheapmái meahcis Finnmárkkus addet Sámediggái vejolašvuođa searvat areálahálddašeapmái fylkkas eanet geatnegahtti vugiin go ovdal. Ođđa plána- ja huksenláhkaevttohusas lea rahppojuvvon vejolašvuohta ráhkadit stáhtalaš njuolggadusaid sámi kultuvrra luondduvuđđosa sihkkarastimii, mii sulastahttá dan maid Sámediggi lea dahkan Finnmárkkuopmodaga ektui. Dát ferte dahkkojuvvot Sámedikkiin konsulteremiin.</p>
<p>Ovttasbargošiehtadusat fylkkaiguin mat leat sámi ássanguovlluin addet Sámediggái vejolašvuođa váikkuhit maiddái biras- ja areálapolitihkkii. Oktasaš guovlulaš kulturmuitoplána ja kulturbirasplána Finnmárkkus lea konkrehta boađus dáin ovttasbargošiehtadusain.</p>
<p>Politihka hábmema ja válljema ferte vuođđudit sihke árbevirolaš, sámi árvvuide ja ođđa máhtolaš-vuhtii. Dát bidjá gáibádusaid geahččama, kapasitehta ja ovttasbarggu ektui. <em type="bold">Sámediggeráđi vuoruhan doaibmabijut: </em></p>
<p>Sihkkarastit sámi oassálastima luondduresurssaid álmmolašrievttálaš hálddašeapmái</p>
<p>Čuovvolit ođđa luonddušláddjiivuođalága buot surggiin mat gusket sámi beroštusaide</p>
<p>Konsultašuvdnašiehtadusa čuovvoleapmi</p>
<p>Ráhkadit areálapolitihkalaš plánanjuolggadusaid sihkkarastin dihtii sámi kultuvrra, ealáhusdoaimma ja servodateallima vuođu almmolaš areálaplánemis Sámedikki hálddašanguovllu gielddain.</p>
<p>Čuovvut gielddalaš areálahálddašeami kritihkalaččat ja geavahit vuosteággavuoigatvuođa sihkkarastin dihte sámi kultuvrra, ealáhusaid ja servodateallima.</p>
<p>Čielggadit boazodoaluin man viiddis lea Sámedikki vuosteággavuoigatvuohta ođđa plána- ja huksenlága mielde.</p>
<p>Čuovvolit ovttasbargošiehtadusaid mat leat fylkkagielddaiguin.</p>
<p>Bures gulahallat gielddaiguin ja dieinna lágiin sihkkarastit dan ahte sámi beroštusat čuovvoluvvojit geavadis, doaibmabijuid bokte nugo semináraide searvamiin, čoahkkimiid bokte gielddaiguin ja diehtojuohkimiin gielddaide.</p>
<p>Bargat kulturmuitolága rievdademiin vai Sámedikki váldi sihkkarastojuvvošii njuolgga lágas.</p>
<p>Váidimat galget mearriduvvot loahpalaččat Sámedikki iežas váldestruktuvrra siskkobealde.</p>
<p>Čađahit barggu oktasaš guovlulaš plánemis kulturmuittuid ja kulturbirrasa hárrái Finnmárkkus, ja geahččalit viidáset fievrridit sullasaš ovttasbargoprošeavttaid. 4.3</p>
<p>Máhttovuođđu Sámediggeráđi areála- ja biraspolitihkkii</p>
<p>Máhttovuođđu areálaid ja resurssaid hálddašeapmái sámi guovlluin čatnasa sihke árbedieđuide ja ođđaáigásaš, dieđavuđot máhtolašvuhtii. Dát máhttovuogit lohkkojuvvojit ovttaárvosažžan boahtteáiggi, nana ceavzilis hálddašeami oktavuođas.</p>
<p>Sámediggeráđi biras- ja areálabargu vuođđuduvvá áddejupmái báikkálaš diliin olles sámi ássanguovllus. Dát áddejupmi lea gártaduvvon ollu jagiid vásihusaid bokte hálddašeamis ja čuovvoleamis earáid areála- ja birasáššiid hálddašeami mat gusket sámi álbmogii. Boahtte sohkabuolvvaid areálaid ja resurssaid guhkes áiggi, nana ceavzilis hálddašeapmi gáibida nana mearrádusvuođu. Sámediggeráđđi lea bargamin dán mearrádusvuođu nannemiin, earret eará go váikkuha árbemáhtuid registrerema ja duođaštusa das makkár miellaguottut leat leamaš ovdal ja movt luondu ja dan resurssaid geavaheapmi lea áddejuvvon. Okta konkrehta boađus dás lea ahte Sámi allaskuvla, Sámedikki doarjagiin, dán jagi áigu álggahit ovddasmanniprošeavtta árbedieđuid duođašteamis. Barggu vuođul galggašii ásahuvvot diehtovuođđu árbedieđuid vurkemii ja hálddašeapmái olles sámi ássanguovllus. Čohkkejuvvon árbedieđuid galgá dalle sáhttit vurket ja hálddašit dainna lágiin ahte etihkalaš ja juridihkalaš vuhtii váldin sihkkarastojuvvo, ja daid dieđuid lea vejolaš oažžut. Árbedieđuid čohkken lea juo álggahuvvon.</p>
<p>Vurkendiehtovuođu ásahemiin nannejuvvo dát bargu.</p>
<p>Árbevirolaš, báikkálaš máhtolašvuohta lea guhká geavahuvvon dušše priváhta oktavuođas. Dál lea stuorát áddejupmi das ahte árbedieđut, seamma dásis dieđalaš máhtolašvuođain, sáhttet addit áddejumi luonddu ja birrasa birra. Sámediggeráđđi deattuha ahte árbedieđut sáhttet váikkuhit luondduresurssaid ja areálaid nana ceavzilis hálddašeami. Seamma deaŧalaš lea ahte dákkár máhtolašvuođas lea iešárvu, gaskkusta sámi historjjá ja oahpásmahttá dáláš sohkabuolvvaide sin iežaset ovddeš áiggi ja árvvuid.</p>
<p>Árbediehtu sáhttá meroštallojuvvot vásáhusvuđot máhtolašvuohtan. Dán oktavuođas lea lunddolaš čalmmustahttit árbevirolš, sámi máhtolašvuođa mii čadnasa luonddu ja luondduriggodagaid iešguđet geavahan- ja hálddašanvugiide. Dát máhtolašvuohta lea mannan boarráset buolvvain nuorat buolvvaide, njálmmálaš čilgejumiid ja geavatlaš hárjehallama bokte. Máhtolašvuohta gullá árbevieruid doaimmaheaddjiide ja báikegottiide. Árbediehtu ferte gulahallojuvvot, ja dan ávkkálašvuođaárvvu ferte sáhttit váldit atnui ođđa oktavuođain. Lea deaŧalaš deattuhit ahte árbedieđu ceavzin ii sorjá dieđalaš jurddašeamis. Árbediehtu lea seamma buorre ja áigeguovdil dál go máŋggaid buolvvaid dás ovdal. Dieđa rahpá ođđa vejolašvuođaid ja addá saji árbedihtui dutkamis, ođđaáigásaš oahpahusas ja nana ceavzilis resursaávkkástallamis. Seammás sáhttá dieđa leat mielde árbedieđu suodjaleamis ja bajida dan dohkkeheami. Sámi álbmot lea ain bajáshuksemin iežas servodaga ja árbediehtu sáhttá adnojuvvot huksengeađgin boahttevaš sámi servodagas. Danne ferte árbediehtu geavahuvvot, vurkejuvvot ja fievrriduvvot buolvvas bulvii.</p>
<p>Ollu bealit leat cuiggodan dan go váilu áigeguovdilis, vuogádatlaš máhtolašvuohta sámi servodateallima birra. Sámediggi válddii álgaga juo 2003:s das ahte ásahuvvošii vuođđu buvttadit sámiide guoskevaš statistihka. Sámi instituhtta oaččui ovddasvástádusa hábmet prošeavtta dainna áigumušain ahte ásahuvvošii bissovaš ortnet sámi statistihka ráhkadeapmái ja gaskkusteapmái Norggas. Bargu lea buvttihan guokte prentosa; <em type="italic">Sámi statistihkka 2006 </em>ja <em type="italic">Sámi statistihkka 2008 </em>. Dán guovtti prentosis lea visogovva das makkár almmolaš statistihkka lea dán rádjai ráhkaduvvon mii erenoamážit guoská sámi servodateallimii Norggas. Áigumuššan lea juohke nuppi jagi áigeguovdilastit ja almmuhit statistihkkagihppaga. </p>
<p>Bargo- ja servadahttindepartemeanta lea ovttasbarggus Sámedikkiin váldán álgaga dan ektui ahte almmuhit jahkásaš raportta mas leat mearkkašumit sámi statistihkkii. Áigumuššan lea ahte dát galggašii addit govdadeappo mearrádusvuođu Sámedikki ja ráđđehusa gaskasaš konsultašuvnnaide. Maiddái eará bealit sáhttet oažžut ávkki barggus. Dát statistihkkabargu almmuhuvvui vuosttaš gearddi diibmá.</p>
<p>Raporttas válddahallojuvvo erenoamážit sámi dieđuid fidnen otne ja makkár vejolašvuođat leat ođasmahttit ja buoredit dieđuid boahtteáiggis.</p>
<p>Dat golbma prentosa sámi statistihka birra, mat leat almmuhuvvon, gaskkustit áigeguovdilis máhtolašvuođa muhtun servodatsurggiin. Seammás čájehit buot dat ahte ain váilu máhtolašvuohta ollu sámiide guoski statistihkkasurggiin.</p>
<p><em type="bold">Sámediggeráđi vuoruhan doaibmabijut: </em></p>
<p>Buvttadahttit buoret statistihkkavuođu. Das fertejit leat mielde rievdadusat ávnnaslaš kulturvuođus, álbmotovdáneapmi, ealáhusvuođđu, ovddideapmi árbevirolaš ealáhusain ja ođđa ealáhusain.</p>
<p>Dárbu lea dutkat biras- ja resursabeliid, maiddái dálkkádatrievdamiid váikkuhusaid davviguovlluin, birasmirkkuid leavvama ja báikkálaš birasváikkuhusaid. Dán lágan dutkamis ferte vuhtii váldit maiddái sohkabealperspektiivva ja sámi perspektiivva.</p>
<p>Bidjat bajimus rámmaid ja ásahit vuogádaga movt duođaštit sámi árbedieđuid.</p>
<p>Máhtolašvuođas dálááiggi birra ferte dasto fokuseret mánáid ja nuoraid bajásšaddaneavttuid, árvoválljemiid ja háliidusaid boahtteáiggi ektui. 5</p>
<p>Veahkadatvuođđu</p>
<p>Dieđut veahkadaga čoahkádusa ja ovdáneami birra leat mearrideaddjin ulbmillaš politihka fievrrideapmái, maiddái areála- ja birashálddašeamis. Máhttu dákkár gažaldagain sámi ássanguovlluin lea váilevaš. Sivvan dasa lea váilevaš dutkan ja duođašteapmi, ja dat go ii leat statistihkka mii váldá vuhtii olles sámi álbmoga. Maiddái dat go váilot vejolašvuođat ráhkadit statistihka čearddalaš gullevašvuođa vuođul, dagaha váttisin fuobmát rievdadusaid sámi álbmogis. Ja go váilu duođašteapmi ja dutkan sámi ássamiid deaŧalaš servodatdiliin, de dat addá heajos mearridanvuođu ollu politihkkasurggiin. Areála- ja birasáššiin leat stuorra hástalusat. Ealaskas sámi báikegottit leat hui deaŧalaččat iežas kultuvrra ja iežas servodateallima nannemii. Veahkadatčoahkádus ja olmmošlogu ovdáneapmi muitalit oppalaš servodatovdáneami. Go geahččá olles sámi ássanguovllu veahkadatovdáneami, de oaidná ahte olmmošlohku lea njiedjamin. Dát lea seamma ovdáneapmi go boaittobeale guovlluin muđuige, ja dát gullá guhkesáiggi sodjui. Dát veahkadatovdáneapmi ráfehuhttá ja addá vuođu eahpidit leat go bajimus ja maiddái báikkálaš politihka ulbmilat ja váikkohangaskaoamit heivvolaččat. Ealáhusstruktuvrra rievdamat, mat čuhcet eanet areálaide ja resurssaide, ja ovddidan ovttabeallásaš ealáhusstruktuvrra sámi ássanguovlluin, nannejit dárbbu čielga politihkalaš vuoruhemiide. Dakkár vuoruhemiid vuođđun fertejit leat dat vuoruheamit maid nissonolbmot ja almmáiolbmot bidjet go válljejit ássanbáikki, virggi ja báikkálaš fálaldagaid ja resurssaid geavaheami. 5.1</p>
<p>Sámi ássanguovlluid ássanmálle</p>
<p>Sámi álbmot lea álo ássan bieđgguid viiddes geográfalaš guovllus. Sámi ássan lea leamaš juhkkojuvvon golmmaláganin; sámi álbmot eanetlogus Sis-Finnmárkkus ja Deanuleagis, mearrasámi servodagat Finnmárkkus ja Davvi-Romssas, ja sámegielat joavkkut norgga ássamiid gaskkas máddeleappos. Ii leat vejolaš válddahallat sámi ássanguovlluid veahkadatovdáneami dievaslaččat.1 Dat statistihkka mii lea ráhkaduvvon, lea vuosttažettiin geográfalaš statistihkka. Dát statistihkka lea ráddjejuvvon daidda seamma guovlluide go dat mat gullet Sámedikki ohcanvuđot doarjjaortnegiid doaibmaguvlui (ovddeš SOF-guovlu). Dán doaibmaguovllus leat 12 olles gieldda ja oasit 14 eará gielddain, buot Sáltoduoddara davábealde. Go dán doaibmaguovllu geavaha vuođđun sámi statistihkkii, de eai boađe sámi guovllut ja sámi álbmot Sáltoduoddara máttabealde mielde.</p>
<p>Eanaš oassi SOF-guovllus leat boaittobeale guovllut. Guovlu dahká sullii 50 proseantta dan Norgga viidodagas, mii lea Sáltoduoddara davábealde, muhto dušše 10 proseantta álbmogis, ja doppe ásset dušše 0,8 olbmo juohke njealjehaskilomehteris. Dušše 4 proseantta ásset čoahkkebáikkiin. Muđui dan guovllus mii lea Sáltoduoddara davábealde, ásset 96 % álbmogis čoahkkebáikkiin, ja dat dahká 7,4 olbmo juohke njealjehaskilomehteris. Measta juohke njealját olmmoš gii ássá SOF-guovllus, lea 60 jagi dahje boarráset, dan ektui go olles riikkas lea juohke viđát olmmoš dán ahkejoavkkus. Dat mearkkaša ahte sámi árbevirolaš ássanguovlluin Sáltoduoddara davábealde lea ássan bieđgguid, guovlu lea uhccán urbaniserejuvvon ja álbmot lea agáiduvvan. 1</p>
<p>Vuođđun dán kapihttala dieđuide lea Sámi Allaskuvlla raporta (2008) <em type="italic">Sámi logut muitalit 1/Samiske tall forteller 1. </em></p>
<p><em type="italic">Kommentert samisk statistikk. </em>Raporta 2/2008 </p>
<p>Fárren Davvi-Norggas guovddášbáikkiide máddin ii leat ođđa dáhpáhus. Dan sáhttá guorrat ruovttoluotta gitta 1800-jagi lohppii. Alla riegádahttinlogut leat dattetge eastadan olmmošlogu njiedjama, gitta 1980-logu rádjai. Dan rájes lea dán golmma davvinorgga fylkka veahkadatovdáneapmi leamaš negatiiva. Maiddái Trøndelága fylkkaid statistihkka duođašta olmmošlogu njiedjama. Olmmošlogu njiedjan guovlobáikkiin Norggas boahtá erenoamáš čielgasit ovdan go dan buohtastahttá veahkadatovdánemiin olles Norggas. Olles Norgga veahkadatovdáneapmi čájeha bistevaš, nana lassáneami. Áigodagas 1990-2007 lassánii olmmošlohku lagabui 450 000 olbmuin. Dát lea 10,4 proseantta lassáneapmi. Lassáneapmi ii leat, nu mo lea čujuhuvvon, dássidit juogaduvvon geográfalaččat. Davvi-Norggas lassánii olmmošlohku 0,4 proseanttain seamma áigodagas. Buot dát lassáneapmi lei Romssa fylkkas, dárkileappot daddjojuvvon Romssa gávpogis. Dát lea oppalaš sodju, olmmošlohku lassána gávpotguovlluin. 5.2</p>
<p>Eretfárren sámi boaittobeale giliin</p>
<p>Veahkadatovdáneapmi árbevirolaš sámi ássanguovlluin lea sullii seammalágan go ovdáneapmi guovllu-Norggas muđui. Dáid guovlluid mihtilmasvuohta lea guhkesáiggi eretfárren ja guovdiluvvama váikkuhusat. Dát leat oppalaš ođasmahttinproseassaid ja guovlo- ja ealáhuspolitihkalaš láidestusaid čuvvosat. [Skriv inn et sitat fra dokumentet eller sammendrag av et interessant poeng. Du kan plassere tekstboksen hvor som helst i dokumentet. Bruk kategorien Tekstboksve rktøy for å endre formatering en av tekstboksen for sitat.]</p>
<p><em type="italic">Kárta čájeha vurdojuvvon veahkadatovdáneapmi áigodagas 2008-2020, vuođđun leat SSBa logut. Tabealla čájeha veahkadateinnostusa váldomolssaeavttuid, mas leat šattolašvuođa, eallinagi, sisriikkas johtaleami ja nettosisafárrema gaskadásit. Einnosteapmi čájeha lassánan guovduluvvama ja stuorámus veahkadatlassáneami dálá fylkka- ja regiovdnaguovddažiid birra. </em></p>
<p>Muhtun beliid dáfus leat sámi ássanguovllut earaláganat go eará guovlobáikkit. Sivvan dasa sáhttá leat go ovdáneapmi dáppe ii leat dušše oppalaš guovlo- ja ealáhuspolitihka čuovus, muhto maiddái iešguđetlágan unnitlohkopolitihka čuovus. Daid stuorra erohusaid veahkadatovdáneamis sámi ássanguovlluid gaskkas sáhttá govvidit go geahččá ovdáneami dain gielddain mat gullet Sámedikki ealáhusovddideami doarjjaortnegiidda (ovddeš SOF-guovlu). Go geahččá lagabui daid gielddaid mat gullet ovddeš SOF-guvlui, de oaidná stuorra siskkáldas erohusaid. Áigodagas 1990-2007 lei dáin gielddain buohkanassii – 14,2 proseantta njiedjan, dan ektui go SOF-gielddaid <span type="quote">“eahpe-sámi”</span> guovlluin lei + 15,4 proseantta lassáneapmi. Dát nanne dan ahte sámi álbmot árbevirolaččat lea leamaš boaittobeale álbmot mii lea ássan dakkár guovlluin main lea leamaš stuorra eretfárren. Muosát gieldda SOF-guovlu Finnmárkkus lea buot heajumus gos áigodagas 1990-2007 lei olles 53,9 proseantta eretfárren.</p>
<p>Sivvan rittu olmmošlogu njiedjamii lea maiddái nationála guolástuspolitihkka. Sámi álbmot lea massán vejolašvuođa ávkkástallat mearraresurssaiguin. Dát lea mielddisbuktán heajut ekologalaš ja sosiála ceavzilvuođa, mii áiggi mielde lea mielddisbuktán stuorra eretfárrema. Heajut sosiála ceavilvuohta mielddisbuktá ovdamearkka dihtii dakkár servodagaid mat vuođđuduvvojit vuođđoávdnasiid viežžamii ja main lea ovttabeallásaš ealáhusstruktuvra. Dakkár servodagain sáhttet almmáiolbmot leat eanetlogus. Nissonolbmuid árvvut ja dárbbut sáhttet vuoruhuvvot vulos, mii dagaha dakkár báikkiid uhcit geasuheaddjin ássanmolssaeaktun. Veahkadatstruktuvrra ja geavahanvugiid rievdamat mielddisetbuktet maiddái rievdadusaid eanadagas.</p>
<p>Muhto dákkár rievdadusat mielddisetbuktet eai dušše ahte geavahan- ja ávkkástallaneanadat jávká, muhto maiddái ahte dat máhttu ja vásáhusat mat čatnasit dákkár geavahanguovlluide jávket. Árbevirolaš eanadat rievdá ávkkástallan- ja buvttadaneanadagas arvvosmahttin- ja “vásáhus-“guovlun.</p>
<p>Ealaskas báikegottit adnojit leat váldoeaktun sámi kultuvrra, ealáhusaid ja servodagaid nannemii. Veahkadatstruktuvrra stuorra rievdamat berrejit fuolastuhttit go dat mielddisetbuktet stuorát eretfárrema riddoguovlluin ja boaittobeale báikkiin guovddášguovlluide olggobealde árbevirolaš sámi ássanguovlluid. Áiggi mielde dát minsttar mielddisbuktá čielga sirdimiid dain guovlluin maid sáhttá gohčodit sámi ássanguovlun.</p>
<p><em type="bold">Sámediggeráđi vuoruhan doaibmabijut: </em></p>
<p>Bargat dainna ulbmiliin ahte oažžut dakkár vuoigatvuođa- ja ealáhuspolitihka, mii lea mielde bisuheamen stáđis ássama maiddái sámi guovddážiid olggobealde.</p>
<p>Sihkkarastit dássedis veahkadatvuođu agi, sohkabeali ja fidnogullevašvuođa dáfus.</p>
<p>Searvat árjjalaččat gieldda plánaproseassaide sihkkarastin dihtii sámi beroštusaid go areálaid ja resurssaid geavaheapmi ja suodjaleapmi plánejuvvo almmolaččat.</p>
<p>Nannet ja árjjalaččat geavahit iežas váikkuhangaskaoapmepolitihka sihkkarastin dihtii dássidis ássanovdáneami sámi guovlluin. 5.3</p>
<p>Sámi guovddážiid ásaheapmi</p>
<p>Stáhta minoritehtapolitihkka dat lea mealgadii bohciidahttán sámi guovddážiid. Almmolaš dáruiduhttinpolitihka sadjái bohte maŋŋá nuppi máilmmisoađi iešguđetlágan doaibmabijut mat galge nannet sámi álbmoga kultuvrralaččat ja ekonomalaččat. Sis-Finnmárku válljejuvvui, danne go doppe ledje ollu sápmelaččat, ja boazodoallu mii lea deaŧalaš ealáhus, stáhta áŋgiruššanguovlun. Ođđaáigásaš vuođđostruktuvrra huksen, earret eará máŋga sámi ásahusa vuođđudemiin 1970- ja 1980-logus, lei mielde nannemin ássanvuođu muhtun Sis-Finnmárkku gielddain, ja erenoamážit Kárášjogas ja Guovdageainnus. Maŋimus guoktelogi jagiid lea sullasaš sámi ásahusaid vuođđudeapmi sakka eanet lávdaduvvon, mii lea mielddisbuktán eanet lávdaduvvon sámi vuođđostruktuvrra.</p>
<p>Sis-Finnmárku lea áidna regiovdna gos olmmošlohku lea lassánan. Muhto maiddái dáppe vuhttojit erohusat gielddaid gaskkas. Áigodagas 1990-2007 lei Kárášjoga gielddas 8,3 proseantta lassáneapmi ja Guovdageainnu suohkanis fas 0,4 proseantta lassáneapmi, muhto ollislaččat lei Sis-Finnmárkkus dássidis veahkadatovdáneapmi dán áigodagas, dušše smávva njiedjan áigodaga loahpas. Gaska/Mátta-</p>
<p>Romssas ja Davit Nordlánddas lea olmmošlohku njiedjan dássedit, muhto Riddo-Finnmárkkus ja Davvi-Romssas lea njiedjan leamaš mealgat stuorát. Ođđa ássanmálle addá maiddái vejolašvuođaid ja positiiva hástalusaid. Dat addá vejolašvuođa hukset sámi guovddážiid ja sáhttá addit juohkehažžii stuorát válljenmuni árgabeaivvis.</p>
<p><em type="bold">Sámediggeráđi vuoruhan doaibmabidju: </em></p>
<p>Ovddidit ja nannet sámi identitehta ođđa guovddážiin ja ássanguovlluin. 6</p>
<p>Birashástalusat ja vuoruhuvvon doaibmabijut</p>
<p>Ollu ja iešguđetlágan beroštusat bahkkejit sámi guovlluide. Viiddes guovllut main lea vuorjjes ássan ja ollu luondduriggodagat, geasuhit ođđa energiijagálduid ohcamis, vuođđoávnnasávkkástallamis ja doapparvuorkkáid ohcamis. Sámi ássanguovllut beroštahttet maiddái sin geat háliidit viiddes, oktilis luonddueanadagaide mat leat uhccán teknihkalaččat duohtaduvvon, ja geaid várás stuorru arvvosmahttin- ja mátkeealáhus ohcá guovlluid.</p>
<p>Olggobeale geavahanberošteaddjit leat ruvkefitnodagat mat leat ohcamin ođđa vuođđoávdnasiid, energiijafitnodagat mat háliidit buvttadit biegga- dahje bárrofámu dahje oljo- ja gássafitnodagat mat ohcet ođđa ávkkástallanguovlluid. Stuorraservodaga stuorra beroštupmi ávkkástallat sámi ássanguovlluid stuorra luondduriggodagaiguin mielddisbuktá dan vára ahte ávkkástallan álggahuvvo ovdalgo váikkuhusat birrasii, ássamii ja servodatovddideapmái leat vuđolaččat čielggaduvvon.</p>
<p>Negatiiva váikkuhusat birrasii leat iešnannejeaddjit dannego ođđa industriija huksen heajosmahttá luonddu- ja resursavuođu, mii fas gáibida ođđa energiija, ođđa doaibmabijuid ja garraset resursaávkkástallama. Mátkeealáhus, mii atná sámi guovlluid vuogas vuolggasadjin ja vuođđun ođđa turismavugiide, arvvosmahttimii ja vásáhusaide, lea guhká juo leamaš sámi guovlluin. Dát berošteapmi lea stuorrumin ja gáibida vejolašvuođa beassat ávkkástallat eatnamiiguin ja resurssaiguin gilvvohaladettiin eará, báikkálaš ealáhusaiguin ja ássamiiguin. Nationála suodjalanberoštusat gáibidit maid beassat hálddašit sámi eanadaga. Sámi guovlluid viiddes, ávdin guovllut šláddjás eanadagaiguin ja šláddjás florain ja faunain adnojit dávjá diehttalas suodjalanguovlun. Suodjalanberoštusat ja eiseválddiid oaidnu eai leat álo dat seammá go báikkálaš, sámi beroštusat, mat deattuhit árbevirolaš ávkkástallama eambbo go suodjaleami. Oppalaš servodatrievdamat, buoret ekonomiijain, alit ássan- ja eallindásiin, stuorát gáibádusaiguin asttuáigái ja priváhtaeallimii ja priváhta birrasiidda, dihttogohtet maiddái sámi servodagain. Ávnnaslaš vuođu rievdamat rievdadit maiddái árvvuid, ja čielgasit ássanvugiid ja eanadagaid. Dálkkádatrievdamat ja nuoskkideapmi váikkuhit min luondduvuđđosa ja nu maiddái vuođu buot eallimii, ealáhusaide ja ássamii. Loahpa loahpalaččat dat čuohcá maiddái iežamet dearvvašvuhtii ja eallineavttuide, ja, erenoamážit, mánáideamet dearvvašvuhtii. 6.1</p>
<p>Ássanmálle ja ássankultuvra birasperspektiivvas</p>
<p>Sámi eanadat lea rievdamin, ja lea rievdan ollu maŋimus logi jagiid. Smávvadoalut heaittihuvvojit, giliin ja gilážiin leat uhcit ja uhcit birrajagiássit. Ássanviesuid doaibma rievdá ja dat geavahuvvojit dál</p>
<p><em type="italic">Gilli Smájeljåhkå Divtasvuona suohkanis Nordlánddas lea leamaš oassin julevsámi guovddášguovllus. Gilli ii leat čadnojuvvon birasmáilbmái geainnuin. Smájeljåhkå lea vásihan stuorra eretfárrema maŋimus jagiid. </em>bartan ja asttuáigeviessun oanehat áigodagaid jagis. Ásodatguovllut leat ásahuvvon stuorát báikkiide ja čoahkkebáikkiide. Báikeguovddážat leat viidon, ja, dakkár huksenmálle geažil de lea mohtorjohtolat mii mearrádaddá. </p>
<p>Eanadat lea rievdan buvttadaneanadagas, mii attii barggu ja eallámuša, dasa ahte šaddat arvvosmahttineanadahkan, mii vuosttažettiin lea orodeami, vuoiŋŋasteami ja vásiheami rámma. Dát rievdamat eai leat dušše sámi guovlluid mihtilmasvuođat, dat leat rievdamat mat eanaš hábmejit buot norgga boaittobeale giliid. Eai ge dat leat rievdamat mat leat dušše heajut. Ásodatstandárddaid buorráneapmi lea iešalddis buorre, ja guovddášbáikkiid ja boaittobeale báikkiid erohusaid jevden lea leamaš eanaš politihkalaš joavkkuid dakkár deaŧalaš politihkalaš ulbmil, masa buohkat sáhtte miehtat.</p>
<p>Sámediggeráđđi lea duhtavaš dáinna jevdenpolitihkain ja deattuha ahte buorit ássandilit leat eaktun giliid ássama sihkkarastimii. Dattetge berre árvvoštallat negatiivva birasváikkuhusaid kritihkalaččat.</p>
<p>Ferte maid jearrat mat dat boahtteáiggis šaddet deaŧalaš sámi ássanguovlun ja makkár hástalusat doppe bohciidit areálaid ja birrasa oktavuođas. Eanet ja eanet sápmelaččat ásset árbevirolaš sámi ássanguovlluid olggobealde. Dát rievdada daid eanadagaid main olbmot fárrejit eret, ja dan mo olbmot oidnet dán eanadaga. 6.1.1 Ođđa ásodatkultuvra ja birasčuohcamat</p>
<p>Árbevirolaš sámi ássanguovlluid ássankultuvra lei gitta 1970-logu loahpageahčái ovttageardán ja skunálaš. Ásodagaid standárda, erenoamážit Finnmárkku ja Davvi-Romssa giliin, lei heajut go riikka gaskamearri. Dat čilgejuvvui dainna lágiin ahte ođđasishuksen maŋŋá soađi bisttii guhká ja mealgadii eahpelihkostuvai ja ahte sámi guovlluin ii lean nationála viessohuksenáŋgiruššan. Sivahedje maiddái báikkálaš árvvuid ja guottuid, mat eai deattuhan ásodaga seammaláhkai go sieiva, dáloniid giliservodagain. Sámi ásodaga eará mihtilmasvuođat ledje maiddái dat ahte dat dávjá huksejuvvui šilljui dahje lahka lagaš bearašlahtuid ásodagaid. Seammás dat lei ásodat masa čágai eanet go dušše čoahkášbearaš ja dávjá guokte buolvva.</p>
<p>Maŋimus 30-40 jagiid leat ásodatdilit rievdan sakka. Dat lea dáhpáhuvvan miehtá Norgga, ja guoská erenoamážit sámi giliide. Dál lea gaskamearálaš ássanviidodat juohke olbmo nammii Norggas badjel 50 m2.2. Dát lea 20 m2 lassáneapmi 1980-jagi rájes. Máilmmiviidosaččat gehččojuvvon lea norgga ásodatmannu3 buot bajimusas. 2 1950:s lei gaskamearálaš ásodatareála juohke olbmo nammii 21 m2, 2009:s dat lei 52 m2. Dán logus leat dattetge čihkkojuvvon stuorra erohusat ruovttudoaluid gaskkas. Oktoorruin, gaskaahkásaččain ja boarrásiin lea badjel 100 m2 ássanareála juohke olbmo nammii, dan ektui go nuorra bearrašiin main leat smávvamánát, lea su 35 m2 juohkehaččas.</p>
<p>Gáldu: ssb.no. 3</p>
<p>Ásodatmannu dahje ássandilálašvuohta lea ráddjejuvvon čuovvovaš iešvuođaide ásodagas ja ruovttudoalus;</p>
<p><em type="italic">Viessu Lávvonjárggas Deanu gielddas. Viessu lea mihtilmas dan áigodahkii go dat huksejuvvui, ovttageardán ja uhcit viidodagas go dálá ásodagat dábálaččat leat. </em></p>
<p>Dálá ássan-ja eallineavttut hástalit ceavzilis areála- ja biraspolitihka báikkálaš dásis. Gilliin, čoahkkebáikkiin ja boaittobeale guovlluin mii gávdnat daid stuorámus ásodagaid. Doppe leat maid juohkehaččas eanemus njealjehasmehterat maid hálddašit, doppe lea maid ásodaga standárda buoremus ja doppe lea olbmuid lohku juohke viesu nammii uhcimus. Seamma stuorra geavaheapmi guoská maiddái viessosadjeareálaid geavaheapmái. Čuohcamat areálaide ja birrasii lassána vástideaddji.</p>
<p>Dakkár ássanmálle rievdan, mas lea stuorra viessosadji ja buorre sadji ásodagas, vuolgá vuosttažettiin das go ekonomalaš eallindássi lea buorránan. Muhto boahtá maiddá das go <em type="italic">árvvut leat rievdan </em>. Gáibádus ahte galgá leat eanet priváhtaeallin ja stuorát gaska earáide, lea sturron. Dát guoská sihke ovttaskas bearašlahttui, buolvvaide gaskaneaset ja bearrašii ovttadahkan. Dat gáibádus ahte galgá leat eanet sadji iežas ásodaga birra, čoahcá huksenareálaide ja buvttadanareálaide ja buktá stuorra hástalusaid birrasii. Báikkálaččat dat sáhttá dagahit ahte buvttadanareálat gáržot ja ahte johtolat lassána. </p>
<p>Buoret ássanstandárda ja lassánan geavaheapmi ii leat dušše ovttaskasolbmo ovddasvástádus. Dat addá vejolašvuođa gáibidit bajimus eiseválddiin ođđajurddašeami areála- ja ásodatpolitihkas ja stuorát dihtomielalašvuođa ássankultuvrra ja birrasa ektui. </p>
<p><em type="bold">Sámediggeráđi vuoruhan doaibmabijut: </em></p>
<p>Geavahit daid stivrenvejolašvuođaid mat leat plána- ja huksenlágas, ahte árjjalaččat sihkkarastit dakkár ássanmálle mii lea vuođđuduvvon báikkálaš árvvuide, ovdamearkka dihtii nana bearašgaskavuođaide ja lagaš čatnaseapmái ássanbáikki ja luonddu gaskkas.</p>
<p>Sihkkarastit dakkár huksenmálle, mii addá mánáide ja nuoraide buriid bajásšaddaneavttuid, ja man geažil oktavuohta buolvvaid gaskkas joatkašuvvá.</p>
<p>Sihkkarastit dakkár huksenmálle, mii ii gáržžit vuođđoealáhusa areálageavaheami.</p>
<p>Sihkkarastit dakkár huksenmálle, mii uhcida johtolaga ja eará birasčuohcamiid</p>
<p>Buktit árvalusaid go stáhta ráhkada njuolggadusaid ođđa plána- ja huksenláhkii, vai sámi kultuvrra, ealáhusaid ja servodateallima luondduvuođus sihkkarastojuvvo. 6.2</p>
<p>Báikegottit, árbevirolaš ja ođđa geavahanmállet birasperspektiivvas</p>
<p>Sámi báikegottit leat ássanguovllut, resursaguovllut ja asttuáigeeanadagat. Báikegotti olbmuide dat leat ruovttubáikin ja muhtumiidda maiddái dat báiki gos sii vižžet eallámušaset. Olggobeale báikkiid olbmuide dát eanadat sáhttá leat ovddeš ruoktu, ja nu dat mearkkaša gullevašvuođa dovddu dan eanadahkii. Vierrásiidda dat leat stuorra luondduguovllut maid ii leat leamaš veara lihkahallat, gos lea ráfi ja muossi ja vejolašvuohta olggustallat, muhto doppe sáhttet maiddái ollu riggodagat ja dienasvejolašvuohta mat geasuhit olbmuid. Birashástalusat leat ollu ja fátmmastit viidát. Dasto čujuha sámediggeráđđi deaŧaleamos birashástalusaide, ja makkár doaibmabijuid berre vuoruhit boahtteáiggis. 6.2.1 Ássanbáiki, geavahanguovlu ja mohtorjohtolat vuođđuduvvon báikkálaš árvvuide</p>
<p>Sámi ássanbáiki lea viiddis ja fátmmasta mealgat eanet go ásodat gilis. Dat eanadat mii lea dan birra, dávjá viiddis, gullá maiddái ássanbáikái. Dán eanadaga geavaheapmi ja dáid stuorra ja rikkes eatnamiid resurssaiguin ávkkástallan mearrida máŋgasiidda galget go orrut doppe vai eai. Johtaleapmi meahcis ja luondduriggodaiguin ávkkástallan lea dávjá dan duohkin ahte beassat geavahit mohtorfievrruid.</p>
<p>Muohtaskuhterat ja ATV-fievrrut (4- ja 6-juvllagat) geavahuvvojit viidát, ii dušše ealáhusaid oktavuođas. Statistihkka mii čájeha fievrologu ovdáneami Finnmárkkus, govvida bures dán ovdáneami. ásodaga sturrodat (areála, lanjaid lohku, ja areála ja latnjalohku juohke ruovttudoallolahtu nammii), eaiggáduššanvuohki (eaiggáduššá go dan ásodaga gos orru), ássanstandárda (ahki, dakkár rusttegat go báda/WC), ja ásodatvealgi ja ássangolut.</p>
<p>Tabealla: Fievrrut Finnmárkkus, 1997 - 2006. (Logut 31.12 muttus). <em type="bold">4 </em>1997 1998 1999 2000 2001 2002 2003 2004 2005 2006 % rievdadusat 1997 rájes 2006 rádjai </p>
<p>Biillat, juohkeláganat 32 668 32 541 32 861 33 237 33 759 34 316 34 792 35 541 36 348 37 491 14,8</p>
<p>Tráktorat 2 109 2 198 2 363 2 495 2 649 2 769 2 940 3 090 3 294 3 503 66,1</p>
<p>Mohtorreaiddut 558 599 592 575 553 515 480 438 407 384 -31,2</p>
<p>Mopedat 1 793 1 733 1 664 1 614 1 639 1 706 1 753 1 625 1 629 1 585 -11,6</p>
<p>Mohtorsihkkelat 638 736 898 1 023 1 137 1 154 1 198 1 286 1 408 1 552 143,3</p>
<p>Boahkánmohtorsihkkelat1 11 952 12 293 12 331 12 475 12 687 12 904 12 965 13 158 13 515 14 315 19,8</p>
<p>Goallosvovnnat 15 873 16 343 16 546 17 040 17 606 18 328 19 093 20 246 20 978 22 131 39,4</p>
<p>Fievrrut buohkanassii 65 591 66 443 67 255 68 459 70 030 71 692 73 221 75 184 77 579 80 961 23,4 1</p>
<p>Dm. muohtaskuhterat</p>
<p>Gáldu: Jahkedieđáhus Stáhta geaidnolágádus Finnmárku, www.vegvesen.no</p>
<p>Statistihkka logijagiáigodagas 1997-2007 čájeha ahte muohtaskuhterlohku lea lassánan sullii 20 proseanttain. ATV-fievrruid logut eai leat nu sihkkarat, go dat leat logahallojuvvon iešguđet namahusaiguin. Áigodagas 2001-2007 leat dattetge dát fievrrut logahallojuvvon sierra joavkun. Dát čájeha lassáneami 750 rájes 1750 rádjai, mii mearkkaša ahte fievrruid lohku lea duppalastojuvvon guđa jagis.</p>
<p>Sierra láhka mudde mohtorjohtolaga meahcis. Ođđa láhkaevttohus mohtorjohtolaga birra meahcis lea ovddiduvvon ja lea leamaš gulaskuddamis. Láhkaevttohus ii leat vel dohkkehuvvon. Sámediggi attii viiddes cealkámuša, ja čujuhii dasa ahte divaštallama mohtorfievrogeavaheami oktavuođas ferte geahččat kultuvrra ja ealáhusaid ektui, ii ge ráddjet digaštallamii olggustallama ja arvvosmahttima birra.</p>
<p>Mohtorjohtolat lea lassánan maŋimus jagiid, erenoamážit Davvi-Romssas ja Finnmárkkus. Bievlavuodjin buvttiha oppalohkái stuorra luondduvahágiid, muhtun guovlluin eanet go eará guovlluin. Nu sáhttá erenoamážit bievlavuodjin hedjonahttit sámi kultuvrra luondduvuđđosa guhkit áiggi vuollái.</p>
<p><em type="bold">Sámedikki vuoruhuvvon doaibmabijut: </em></p>
<p>Sámi árvooaidnu galgá biddjojuvvot vuođđun eanadatgeavaheapmái, maiddái mohtorjohtolaga oktavuođas</p>
<p>Mohtorjohtolat meahcis ferte vuđolaččat duođaštuvvot ja kártejuvvot ja árvvoštallojuvvot kritihkalaččat</p>
<p>Duođaštit boazodoalu mohtorjohtolaga meahcis, sihke geasse- ja dálveguohtumiin</p>
<p>Bievlavuodjima ráddjen ferte geahččat birasperspektiivvas</p>
<p>Ohcciid ferte gieđahallat sierraláhkai. Giliolbmuid, geat ellet eanadagas ja dan resurssain, galgá sáhttit gieđahallat earaláhkai go olggobeale ásttuáigevuoddji. Go gildii šaddá johtolat noađđin, de galgá sáhttit vuoruhit báikki olbmuid ovddabeallái eará báikkiid olbmuid. 6.2.2 Asttuáigeásodagat ja olggustallan mas lea stuorra mohtorjohtolat</p>
<p>Buoret ekonomalaš eallindássi lea mielddisbuktán stuorát golaheami ja eanet asttuáiggi. Buoret standárda ja stuorát areála ii guoskka dušše bistevaš ásodahkii. Maiddái asttuáigeviessu lea sturron ja 4</p>
<p>Geaidnolágádusa statistihkas eai leat ATV-fievrrut sirrejuvvon sierra šládjan, muhto gullet šládjii <em type="italic">tráktorat </em>, muhtumassii maiddái <em type="italic">mohtorsihkkelat </em>. Geaidnojohtolaga diehtojuohkinráđđ i (www.ofv.no) le a logahallan ATVid sierra šládjan. 2001 rájes 2007 rádjai lassánedje ATVat Finnmárkkus su. 750:s su. 2350 rádjai. Buot logut leat logahallojuvvon fievrrut. buorránan. Lávu dahje unna barttaža sadjái lea boahtán lupmoseappo visti, dávjá dakkár standárddain mii dábálaš ásodagas lea. Mii leat oažžumin dakkár málle ahte juohke bearrašis leat guokte ásodaga. </p>
<p>Dát čuohcá birrasii ja eatnamiidda guovtti láhkai; bartasajit jearahuvvojit ođđá bartaguovlluin dahje oktonasat, ja eanet ja eanet ovddeš ássanviesut geavahuvvojit asttuáigeviessun. Dát guoská erenoamážit dakkár giliin main lea stuorra eretfárren. Dakkár giliservviin oaidnit ahte ovddeš ássanviesut rievdaduvvojit asttuáigeviessun daidda bearašlahtuide mat leat fárren guovdileappo guovlluide.</p>
<p>Buoret ekonomiija dahká ahte olbmot eai dárbbaš nu mo ovdal vuovdit ávdin viesuid. Nubbi seamma deaŧalaš ágga doalahit bearraša orrunsajiid lea gullevašvuohta báikái. Fárren sáhttá muhtumiidda vásihuvvot bággun guođđit iežas duogáža ja kultuvrra deaŧalaš beliid. Daidda olbmuide geat guđđet árbevirolaš sámi ássanguovlluid, sáhttá mánnávuođaruoktu leat deaŧalaš suotna sámi kultuvrii ja iežas ruktui ja iežas sohkii. Dat addá vejolašvuođa fuolahit árbevieruid ja dieđuid ovddeš eallinvuogi birra.</p>
<p>Nu dat nanne sámi identitehta. Seammás dat dagaha ahte ovddeš giliservodat, mii lei ávkkástallan- ja buvttadaneanadat, dál šaddá eanet ja eanet <span type="quote">“asttuáigeeanadahkan”</span>. Dát sáhttá buvttihit riidduid báikkálaččat ja gáržžidit daid ealáhusaid mat leat vel báhcán. Gáibádus ahte galget leat arvvosmahttinguovllut, ja ahte galgá leat <span type="quote">“ráfi ja muossi”</span>, sáhttá álkit šaddat vuostálagaid báikkálaš ealáhusaid dárbbuiguin. Dakkár riiddut vearránit áiggi mielde, go sirdolaččaid ja báikki olbmuid gaska stuorru.</p>
<p>Árbevirolaš, sámi ássanguovlu jearahuvvo eanet ja eanet arvvosmahttin- ja olggustallanguovlun, sihke iežas álbmoga bealis ja erenoamážit gávpotolbmuid bealis. Dat mielddisbuktá gáibádusaid ahte guovlu galgá lágiduvvot asttuáigevisttiide, gáibádusaid ahte galget lágiduvvot mátkegeainnut ja láhččojuvvot mohtorjohtolahkii meahcis. Gáibádus ođđa bartaguovlluide šaddá dávjá vuostálagaid ealáhus- dahje suodjalanberoštusaiguin. Iešguđet ohcanjoavkkuid sierranas dilálašvuohta dat mearrida daid ákkaid manne háliidit bartta dahje asttuáigeviesu. Báikki olbmot háliidit bartta dahje goađi meahccái danne go sii háliidit joatkit árbevirolaš ávkkástallanvugiid. Sidjiide gullá meahcci árbevirolaš ássanbáikái ja dan resurssaiguin galggai ávkkástallat. Dál ii šat ávkkástallojuvvo borramuš- dahje dienasdárbbu geažil, muhto eanet danne go háliidit fuolahit ja joatkit máhtu meahcceresurssaid birra ja dan ilu ahte dovdat iežas eanadaga. Olbmot main ii leat gullevašvuohta eanadahkii, ohcalit dáidda guovlluide arvvosmahttima dihtii. Ollugiidda dán joavkkus gártá barta dahje asttuáigeviessu dakkár sadji gos sáhttá vuoiŋŋastit ja muosáhit luonddueanadaga.</p>
<p>Buoret ekonomiija ja buoret vejolašvuohta johtalit meahcis lea bohciidahttán gáibádusa oažžut láhččojuvvot mohtorjohtolahkii. Dakkár johtolat nanne dálá ávkkástallama meahcceresurssaiguin, seammás go dat sáhttá leat áittan birrasii. Lea vuosttažettiin bievlavuodjin mii sáhttá vahágahttit birrasa.</p>
<p>Sámi ássanguovllu gielddat leat iešguđet láhkai láhčán bartaguovlluid huksemii. Orru leamen nu ahte dat gielddat mat leat lagamusat gávpogiid dahje čoahkkebáikkiid, leat buorebut go earát láhčán stuorra bartaguovlluide. Máŋgga gieldda mihtilmasvuohta lea maiddái ahte dat addet ollu sierralobiid hukset</p>
<p><em type="italic">Bievlavuodjin Finnmárkku duoddaris, čakčamánus 1991. Guokte teknihkalaš kantuvrra áššemeannudeaddji Guovdageainnu suohkanis mátkkošteamen duoddaris mihtidan dihtii ođđa bartahuksensajiid. </em></p>
<p><em type="italic">Mohtorfievru lea máŋgii vuogas ja dárbbašlaš, muhto ii álo nu hávskái. Čohkkát reagas geađgeeatnamis gullá dasa mii lea dárbbašlaš. Govas: Klemet J. K. Hætta. Mikkel M. A. Sara, </em></p>
<p><em type="italic">Inger Marit Bongo, Sunniva Skålnes. </em>barttaid olggobeallái plánejuvvon guovlluid, sihke báikkálaš ealáhusaid várás ja arvvosmahttináigumušaide. </p>
<p><em type="bold">Sámediggeráđi vuoruhan doaibmabijut: </em></p>
<p>Ođđa barttaid ja bartaguovlluid huksen galgá dahkkojuvvot gielddaid muddenplánaid vuođul.</p>
<p>Bartahuksen galgá leat nu čoahkis go vejolaš amas lihkahallat luonddu dárbbašmeahttumit geaidnohuksemii ja vai čohkke dan čuohcama mii dakkár huksemis lea eanadahkii ja boazodollui.</p>
<p>Gáržžit sierralohpeaddin, nu mo lea evttohuvvon ođđa plána- ja huksenlágas, dorjojuvvo.</p>
<p>Buot sierralobit galget ákkastuvvot, ja ovddut galget buohkanassii leat čielgasit stuorát go hehttehusat.</p>
<p>Dakkár ovddeš ásodagaid ođđasismuddema mat leat giliin ja gilážiin gos lea stuorra eretfárren, sáhttá rávvet go dat ii heajosmahte báikkálaš ealáhusdoaimmaid vuđđosa.</p>
<p>Bargat árjjalaččat gielddaid ektui vai sáhttá leat vejolaš hukset smávit barttaid ja gođiid olggobealde muddejuvvon bartaguovlluid árbevirolaš meahcceávkkástallama oktavuođas. 6.3</p>
<p>Ealáhusat ja ealáhusovddideamit birasperspektiivvas</p>
<p>Árbevirolaččat lea stuorra oassi sámi ássanguovlluid álbmogis bargan vuođđoealáhusain. Dát oassi lea uhccon mealgadit maŋimus logijagiid. Muhto ain lea vuođđoealáhusbargiid oassi stuorát go riikka gaskamearri. Vuođđoealáhusaid doallominsttar ja doaibmaeavttut leat rievdan sakka maŋimus jagiid. Nuppi bealis čuohcá eahpelihkostuvvan máilmmiviidosaš areála- ja biraspolitihkka ealáhusaide, nuppi bealis fas oaidnit dáhpáhusaid go dat seamma ealáhusat leat mielde stuorrudeamen birasčuohcamiid.</p>
<p>Vuođđoealáhusaid rievdan doallostruktuvra ja bargiid logu njiedjan váikkuha sámi guovlluid ássanmállii ja veahkadatstruktuvrii. Dat ahte bearašdoallu lea rievdan stuorát buvttadangáibádussii, lea dagahan ahte ollu nissonolbmot leat guođđán dáid ealáhusaid. 6.3.1 Boazodoallu birasperspektiivvas</p>
<p>Boazodoallu kultuvran ja ealáhussan lea ollásit heivehuvvon bohcco eavttuide. Bohcco láhtten ja eallineaktu čatnasa buori muddui guohtunáigodagaide, guohtundilálašvuođaide, dálkái ja siivui. Dálá</p>
<p><em type="italic">Vuođđoealáhusbargiid oassi <span type="quote">“SOF-guovllus”</span> lea 11,1 %, dan ektui go eará guovlluin dat lea 5,9 %. </em>árbevirolaš doallominsttar lea heivehuvvon luonddu eavttuide ja máhttui dáid eavttuid birra. Dálá boazodoallu buvttada birasseasti vugiin mas borramuš lea fievrriduvvon oanehis gaskka ja lea dearvvašlaš, ja lea mielde ovddideamen áidnalunddot guohtuneanadaga. </p>
<p>Ollu boazodoalloguovlluin lea areálaid massin, boraspiriid leavvan ja eiseválddiid muddengáibádusat, nu go johttánáigemearit, fanasfievrrideapmi ja dakkáraččat, mielddisbuktán stuorát mohtorjohtolatdárbbu meahcis. Dát lea fas lasihan boazodoalu doaibmagoluid ja heajudan birrasa. Muhtun guovlluin lea boazodoallu ferten áidut meahcis hehtten dihtii mohtorjohtolaga, mii fas sáhttá heajudit birrasa.</p>
<p><em type="bold">Sámediggeráđi vuoruhan doaibmabijut: </em></p>
<p>Bargat dan ala ahte oažžut areálasuodjaleami mii sihkkarastá ealáhusa ovdánanvejolašvuođaid ja mii addá einnostahtti eavttuid.</p>
<p>Bargat dan ala ahte sihkkarastit ealáhusa riektesuodjalusa. Baggolonisteapmi eará áigumušaide galgá leat viehka váttis.</p>
<p>Gáibidit regionála plánaovttasbarggu vai deaŧalaš areálaberoštusat sihkkarastojuvvojit.</p>
<p>Čielgasit earuhit Sámedikki ja boazodoalu vuosttaldaninstituhta plánaevttohussii plána- ja huksenlága vuođul.</p>
<p>Bargat dan ala ahte bisuhit dálá árbevirolaš doallominstara.</p>
<p>Buoridit fuomášumi ja áddejumi boazodoalu kultureanadaga ektui.</p>
<p>Sihkkarastit ahte árbevirolaš boazodoallomáhttu biddjojuvvo vuođđun go vejolaš doaibmabijut čađahuvvojit maid ulbmil lea uhcidit dálkkádatrievdamiid negatiivva váikkuhusaid. 6.3.2 Eanadoallu ja meahcceávkkástallan birasperspektiivvas</p>
<p>Sámi guovlluid eanadoallu doaimmahuvvo árktalaš guovlluin. Mirkkuid riškkuheapmi billeboatkkahasaid ja šaddodávddaid vuostá lea mealgat uhcit go eará sajiin riikkas. Dat boahtá earret eará das go doppe lea galbmaset dálkkádat mii addá boatkkahasaide ja dávddaide heajut eavttuid.</p>
<p>Nuoskkideapmi muđui sámi guovlluin ii leat nu stuoris. Golgan eanadoalloeatnamiin adnojuvvui ovdal nuoskkidančuolbman – erenoamážit muhkiin ja fosforas ja nitrogenas. Fosfora ja nitrogena veahkaduktagis lea geahpeduvvon ja muhkki geavahuvvo eanet rivttes láhkai. Dát lea deaŧalaš vai eallámušávdnasiid golgan čázádagaide geahpeduvvo.</p>
<p>Eanadoallu lea deaŧalaš kultureanadaga ja biologalaš šláddjivuođa suodjaleamis. Go doallá eanadoalloareálaid geavahusas ja uhcida gilvojuvvon eatnamiid geavaheami huksenáigumušaide, de fuolaha maiddái árvvolaš kultureanadaga. Gilvojuvvon eatnamiid oassi sámi guovlluin lea sullii seamma stuoris go 20-30 jagi dás ovdal, muhto siskkáldas erohusain gilis gillái. Dat mearkkaša ahte kultureanadat bissu doaimmas. Dattetge rievdá sávzadoallu. Dat lea uhccon sámi guovlluin, ja dát šibitlogu njiedjan meahcis dagaha ahte meahcci rohtuluvvá ja dahká álbmogii veadjemeahttumin johtalit meahcis. Guovllut eai leat šat nu geasuheaddjit, ii dušše álbmogii, muhto maiddái mátkeealáhussii.</p>
<p>Meahcceealáhus lea hui uhcci eará sámi ealáhusaid ektui. Stuorra areálat ja váttisvuohta beassat resurssaide dahká dárbbašlažžan geavahit mohtorfievrruid go áigu ávkkástallat meahcceresurssaiguin. Muđui mielddisbuktet meahccedoaimmat uhccán nuoskkideami dahje birasvahágahtti doaimmaid. <em type="bold">Sámediggeráđi vuoruhan doaibmabijut: </em></p>
<p>Oččodit dakkár areálasuodjalusa mii sihkkarastá einnostahttivuođa ja ovdánanvejolašvuođa ealáhussii.</p>
<p>Bidjat seamma birasgáibádusaid doaibmavisttiide go dan maid Eanandoallodepartemeanta bidjá.</p>
<p>Go Sámediggi juolluda doarjagiid meahccedoaimmaide, de galgá vejolaš mohtorjohtolat dán doaimmas árvvoštallojuvvot luonddu ja birrasa deastta vuođul. 6.3.3. Guolásteapmi birasperspektiivvas</p>
<p>Lagašvuohta ja beassanvejolašvuohta daidda stuorra riggodagaide mat leat vuonain ja mearas, lea leamaš vuođđun riddoguovlluid sámi ássamii. Guolleriggodagat leat leamaš, ja lea deaŧalaš vuođđun kultuvrra ja ealáhuseallima nannemii ja ovddideapmái. Vuotnaguolásteapmi ja guliid vuostáiváldin báikkálaččat lea sihkkarastán ássama riddoguovlluin, nannen ealáhuseallima, geahpedan birashehttehusaid ja dahkan vejolažžan buvttadit oanehis gaskka fievrriduvvon borramuša.</p>
<p>Dál stivrejit riikkaidgaskasaš šiehtadusat ja gievrras ekonomalaš beroštusat stuorra osiid guolástusain. Dán hálddašanválddis eai ole gili olbmuid beroštusat guhkás. Boađusin lea ahte resurssat eai boađe</p>
<p><em type="italic">Goikesuoinnit hášiid alde. Deanu gielddas. </em>báikkálaš álbmogii buorrin. Dán dilálašvuođa juogada sámi álbmot eará davviguovlluid álgoálbmogiiguin. </p>
<p>Sámediggi lea guolástuspolitihkastis evttohan ávkkástallat mearraresurssaiguin birasseasti vugiin, uhccán fossiila boaldámuša geavahemiin ja dakkár guolástushálddašanmállen, mii dahká vejolažžan ávkkástallat resurssaiguin báikkálaččat ja daid ráhkadahttit báikkálaččat. Mearradoallu ealáhussan lea nannen máŋgga sámi riddoservodaga ássama ja ealáhuseallima.</p>
<p>Guollebiebman lea boahtteáigásaš ealáhus. Dattetge leat máŋga birashástalusa čadnojuvvon dán ealáhussii, nu go gárgideapmi biebmanrusttegiin, genehtalaš seaguheapmi luođuluosain, nuoskkideapmi ja stuorra guovlluid duogušteapmi. Leat maiddái dakkár unohas dáhpáhusat ahte biebmanrusttegat leat duvdán eret árbevirolaš ealáhusaid. Váttisvuohtan lea maiddái ahte eaiggátberoštusat hárve leat báikkálaččat. Dát mielddisbuktá uhccán árvobuvttadeami báikkálaččat.</p>
<p>Giliservodahkii báhcet dušše hehttehusat, go fas guovddáš eaiggátberoštusat dolvot vuoittu.</p>
<p><em type="bold">Sámediggeráđi vuoruhan doaibmabijut: </em></p>
<p>Sihkkarastit ahte govttolaš ja vuoiggalaš oassi guolleresurssain manná vuotna- ja riddoguovlluid giliide, gč. lagašvuođa- ja sorjjasvuođaprinsihpa resursahálddašeamis</p>
<p>Sihkkarastit ahte guollevuostáiváldin bisuhuvvo ja ovddiduvvo riddo- ja vuotnaguovlluin, vai dan láhkai sihkkarastá ássama ja nanne báikkálaš ealáhuseallima</p>
<p>Sihkkarastit ahte resurssat ráhkadahttojuvvojit báikkálaččat, sihkkarastit ahte dakkár borramuš lea fidnemis, mii ii leat fievrriduvvon guhkes gaskka</p>
<p>Váikkuhit dan ahte fossiila boaldámuša geavaheapmi bivddidettiin guliid ráddjejuvvo, erret eará dainna lágiin ahte sihkkarastojuvvo báikkálaš beassan guolleresurssaide.</p>
<p>Bidjat garra birasgáibádusaid biebmanealáhusaide vai gáržžiduvvojit unohis birasváikkuhusat rusttegiin</p>
<p>Gáibidit stuorát báikkálaš eaiggáduššanoasi guolástus- ja biebmanealáhusas 6.4</p>
<p>Resurssaid ja eatnamiid nana ceavzilis geavaheapmi ja suodjaleapmi</p>
<p>Olmmošsohkagotti eallimii ja ovdáneapmái leat eatnama luondduresurssat mearrideaddji deaŧalaččat.</p>
<p>Muhtun oassi dáin resurssain, ovdamearkka dihte minerálat, olju ja gássa, muhtun šlájat ja lunddolaš eallinguovllut, gávdnojit dušše muhtun sajiin. Go dat leat visot geavahuvvon, loktojuvvon dahje billistuvvon, de dat leat nohkan agibeaivái. Earát ođasmuvvet, nugo biegga, čáhci ja meahcci. Sihke guolásteapmi, eanandoallu, bivdu ja ođasmuvvi luondduresurssaiguin ávkkástallan leat deaŧalaččat ollut báikegottiide ja našuvnna ruhtadillái. <em type="italic">Ođasmuvakeahtes </em>luondduresurssaiguin ávkkástallan sáhttá maiddái leat hui deaŧalaš dienasgáldu ollu riikkaide. Ovdamearkka dihte dine Norga ollu ođasmuvakeahtes resurssaiguin ávkkástallamis nugo oljjuin ja gássain. <em type="italic">Genehtalaš ávdnasiid </em>váldin ja geavaheapmi elliin ja šattuin, nu gohčoduvvon bioprospekterema oktavuođas, leat maiddái stuorra dienasvejolašvuođat. Go genat ja eará árbeávdnasat váldojuvvojit muhtun šlájain, de sáhttá daid ovdamearkka dihte geavahit dálkasiid ráhkadeapmái. </p>
<p>Buoremus livččii jos eatnama lunddolaš ekovuogádagat fuolahivččii luondduresurssaid šaddamis, ođasmuvvamis ja buhtisteamis. Badjelmeari geavaheami mearkkat oidnojit dávjá ovddemustá báikkálaččat. Riikkaidgaskasaš gávppašeapmi ja go našuvnnat gaskaneaset leat eanet sorjavaččat nubbi nuppis dagaha dan ahte luonddu resurssaiguin ávkkástallan, ja dan negatiivvalaš váikkuhusat, šaddet máilmmiviidosaš hástalussan.</p>
<p>ON lea máilmmiviidosaš birasgáhttenbarggu váldoarena, ja lea earret eará nana ceavzilis ovdáneami kommišuvnna ja biologalaš šláddjiivuođa kommišuvnna bokte bidjan deaŧalaš čanastagaid sihke máilmmiviidosaččat ja nationála dásis. Birasovddideami váikkuhit maiddái garrasit dakkár foraid mearrádusproseassat main vuolggasadjin ii leat birasgáhtten váldomihttomearrin dahje ii leat das váldoovddasvástádus. Dáid foraide gullet earret eará Máilmmi gávpeorganisašuvdna (WTO) ja ekonomalaš ovttasbarggu ja ovddideami organisašuvdna (OECD). Danne lea deaŧalaš ahte riikkaidgaskasaččat lea čavga politihkka buot dain forain mat dahket mearrádusaid mat sáhttet váikkuhit birasdili dahje birasgáhttenpolitihka rámmaeavttuid.</p>
<p>Stáhta lea álbmotrievttálaččat geatnegahttojuvvon sihkkarastit sámi kultuvrra ávnnaslaš vuđđosa, ja sihkkarastit sámi searvama luondduresurssaid geavaheami, hálddašeami ja suodjaleami oktavuođas sámi guovlluin. ON siviila ja politihkalaš vuoigatvuođaid (SP) 1966-mannosaš konvenšuvnna, 27. artihkkala vuođul lea stáhta geatnegahttojuvvon álggahit positiiva sierra doaibmabijuid dalle go lea dárbu suodjalit álgoálbmogiid kultuvrra. Dákkár positiiva sierra doaibmabijuid ulbmilin lea váikkuhit duohta dásseárvvu minoritehta ja majoritehta gaskka, ja dat eai šatta vuostálaga dán seamma konvenšuvnna dássásašvuođa prinsihpain dahje dainna prinsihpain ahte ii galgga vealahit. Stáhta ovddasvástádus lea boađusovddasvástádus. Dan oktavuođas go kultuvrra lea nu hávkamin ahte doaibmabijut sáhttet áitit sámi kultuvrra, ássama ja ealáhusaid vuđđosa, lea stáhta geatnegahttojuvvon álggahit positiiva sierra doaibmabijuid maiguin váikkuhit kultuvrra sihkkarastima ja ovddideami.</p>
<p>Čielggadusat finnmárkkulága ja Davviriikkalaš sámekonvenšuvnna oktavuođas leat nannen ahte sámiin lea vuoigatvuohta aktiivvalaččat searvat luondduresurssaid almmolaš hálddašeapmái dihto guovlluin5. Vaikko konsultašuvnnain meannuduvvojit ge almmolaš rievttálaš bealit, de sáhttá leat váttis dadjat ahte konsultašuvnnat mearkkašit <em type="italic">searvama </em>almmolaš rievttálaš hálddašeapmái. Konsultašuvdnageatnegasvuođaid goziheapmi suodjalanguovlluid hálddašeami oktavuođas ii leat danne doarvái sámi mieldeváikkuheami sihkkarastimii luondduresurssaid hálddašeamis. Dán lágan mielde váikkuheami sáhttá earret eará sihkkarastit sámi ovddastusa bokte hálddašanstivrrain. 6.4.1 Luondduresurssat ja servodatovddideapmi sámi ássanguovlluin </p>
<p>Sámi guovlluin leat rikkis luondduresurssat, sihke ođasmuvvi ja ođasmuvakeahtes. Dát luondduresurssat leat leamaš vuođđun olbmuid eallinvugiide, kultuvrii ja ovdáneapmái jahkeduháhiid áigge. Dáid resurssaid háhpohallan lea máŋga historjjálaš áigodaga bokte dagahan ahte guovlu lea šaddan hui miellagiddevažžan gávpedoaimmaide ja mii lea mielddisbuktán dan ahte kultuvra ja servodat leat ovdánan ja rievdan. Boahtteáiggis lea maiddái beroštupmi davviguovlluin ohcat resurssaid ja ávkkástallat daiguin. Lea jáhkku ahte dáid guovlluid siskkobealde gávdnojit ollu minerála- ja oljoresurssat mat eai vuos leat fuomášuvvon máilmme dásis.</p>
<p>Sámediggeráđi biras- ja areálapolitihkalaš barggu váldomihttomearrin lea sihkkarastit guhkes áigge, nana ceavzilis perspektiivva buot resursa- ja areálahálddašeamis. Nana ceavzilis ovdáneami oktavuođas lea sáhka sihke geavaheamis ja suodjaleamis. Luondduresurssaid geavaheapmi, sihke ođasmuvvi ja ođasmuvakeahtes, sáhttá váikkuhit sámi ássanguovlluid nannema ja ovddideami. Sámediggeráđđi lea positiivvalaš dákkár resurssaiguin ávkkástallamii, dalle go vuoigatvuođat ja mielde mearrideapmi sihkkarastojuvvo. Deaŧalaš lea maiddái ahte sámi servodagas, ássiin ja fitnodagain lea máhtolašvuohta man vuođul sáhttet oažžut ávkki doaimmas maid resursageavaheapmi ja ođđa ealáhusdoaibma addet. 5</p>
<p>Bargojoavkku raporta mii lea geahčadan Davviriikkalaš sámekonvenšuvnna, 03.10.07s. 26</p>
<p>Ruoná energiija, čáhcefápmu, bieggamillopárkkat ja ođasmuvvi energiijabuvttadeapmi mearas leat buorit doaibmabijut maiguin geahpedit CO2-luoitimiid ja dan čuovvu dálkkádatrievdamiid. Dákkár energiija ovddideapmi ja buvttadeapmi sáhttá maiddái nannet sámi ássanguovlluid. Seammás sáhttet dákkár ásaheamit goaridit gis dáid seamma guovlluid dainna lágiin ahte dat masset guohtoneatnamiid, šaddet ođđa lihkahallamat ja nuoskkideapmi. Sámediggeráđđi lea mielas ruoná energiija ovddideapmái, muhto čujuha ahte bieggamillopárkkaid dahje čáhcefápmohuksemiid ásaheami oktavuođas boahtteáiggis, ferte geahččalit garvit dan ahte dát ásaheamit eai goarit sámi kultuvrra luondduvuđđosa. Dán sáhttá dahkat dainna lágiin ahte čađahit albma plánaproseassaid, nu ahte dat ođđa energiijarusttegat biddjojuvvojit dakkár sadjái gos dat unnimusat dagahit negatiivvalaš váikkuhusaid. Earret eará berre garvit deaŧalaš boazoguohtonguovlluid nannámis, ja deaŧalaš guolástanguovlluid mearas. Sámediggi háliida ahte dáid energiijahuksemiid váste ráhkaduvvojit ollislaš, guovlulaš plánat. Plánat fertejit siskkildit maiddái linnjaneahta energiijarusttegiid oktavuođas. Go livčče dán lágan ollislaš plánat, de livččii Sámedikkis stuorát vejolašvuohta plánet barggus sámiid vuoigatvuođaiguin luondduresurssaid geavaheami ja suodjaleami ektui sámi guovlluin. Dát nannešii maiddái ealáhusovddideami go dain maid leat einnostahtti rámmat energiijaresurssaid váldimii. Barentsábi oljoresurssat sáhtášedje buvttihit positiiva ovdáneami ássamii ja ealáhusaide sámi guovlluin. Sámedikki oaidnu lea ahte álgoálbmotvuoigatvuođat fertejit vuhtii váldojuvvot dalle go plánejuvvo movt Barentsábi oljoresurssat galget geavahuvvot, movt doaibma galgá čađahuvvot ja movt árvvut juogaduvvojit. Oasi geavahusárvvus sáhttá bidjat álgoálbmotfondii váikkuhangaskaoapmin riekkisváikkuhusaide davvin servodat- ja ealáhusovddideami várás.</p>
<p>Boahtteáiggis sáhttet dat rikkis minerálaresurssat sámi guovlluin addit vuođu sámi kultuvrra ja ealáhusaid ahtanuššamii ja ovddideapmái. Danne lea Sámediggeráđđi behtohallan go ráđđehus lea ovddidan ođđa minerálalága mas eai ollašuhttojuvvo dat gáibádusat maid riikkaidgaskasaš álbmotriekti bidjá. Danne ii šatta ođđa minerálalága geažil ođđa mineráladoaibma davvin, go das ollislaš vugiin eai gozihuvvo sámi vuoigatvuođat ja beroštusat.</p>
<p>Buriid hálddašanlinjáid ovddideapmi lea stuorra hástalussan. Deaŧalaš lea ahte luondduresurssaid hálddašeapmi boahtteáiggis lea nana ceavzil ja seammás vuhtii váldá sámi servodaga ovddidansávaldaga. Vástádussan dáid hástalusaide lea dat ahte hukset máhtolašvuođabirrasiid mat sáhttet váikkuhit hálddašeami čađaheami jierpmálaš vuogi mielde buoremusat ávkin servodahkii. Sámi servodat ferte oažžut buoret muniid addit rávvagiid, jođihit hálddašandoaimmaid ja politihkalaččat stivret ovdáneami davvin.</p>
<p>Searvama bokte biras- ja resursapolitihkalaš bargui sierra dásiin, iežas doaimma birassertifiserema rájes gitta riikkaidgaskasaš barggu rádjai ON-vuogádagas, čájeha ahte Sámedikkis lea nana dáhttu leat mielde váikkuheamen movt boahtteáiggi, nana ceavzilis politihkka galgá hábmejuvvot. Ovdamearkan searvamii leat Sámedikki ja Norgga čázádat- ja enegiijadirektoráhta (NČE) gaskasaš konsultašuvdnašiehtadus ja searvan referánsajovkui mii bargá Finnmárkku energiijastrategiijaiguin ja</p>
<p><em type="italic">Bieggamillut Girona suohkanis. </em>dat nanne Sámedikki saji ođđa energiijapolitihka hábmemis. Sámediggeráđđi áigu nannet sajis energiija- ja resursapolitihkalaš barggus dan bokte ahte searvá geatnegahtti ovttasbargui maiddái eará oassálastiiguin ja almmolaš instánssaiguin. 6.4.2 Areálasuodjaleapmi ja biologalaš šláddjiivuođa sihkkarastin </p>
<p>Sámedikki resursa- ja areálahálddašanbarggus lea biddjojuvvon stuorra fokus areálaid, guovlluid, šlájaid ja biotohpaid <em type="italic">suodjaleapmái </em>. Dát dávista nationála politihkkii, álbmotmehciid ja stuorát suodjalanguovlluid riikaplána mearrádusain, ja bargui ođđa luondduvalljodatlágain. Ođđa luondduvalljodatláhka, mii bođii luonddusuodjalanlága sadjái, mearriduvvo Stuorradikki giđđasešuvnnas 2009:s. Lágas leat njuolggadusat luonddu nana ceavzilis geavaheapmái ja suodjaleapmái. Luondduvalljodatláhka galgá váikkuhit ovttas eará lágaiguin mat muddejit luonddu geavaheami ja váikkuha dieinna lágiin ollu servodatsurggiid. Sámedikki ja Birasgáhttendepartemeantta gaskka lea čađahuvvon konsultašuvdnaproseassa lága hárrái. Sámediggi lea miehtan láhkaevttohussii dain sajiin maid ektui leat leamaš konsultašuvnnat. Miehtanmearrádusas čujuha Sámediggi earret eará ahte ođđa luondduvalljodatlága mearrádusain nannejuvvo sámi beroštusaid goziheapmi ja luonddu suodjaleapmi šláddjivuođain, ja ahte lága ulbmil sihkkarastá sámi kulturvuđđosa. Stuorradiggedieđáhusas nr. 62 (1991 – 1992) <span type="quote">”Ny landsplan for nasjonalparker og andre større verneområder i Norge”</span> mearridii ráđđehus ja Stuorradiggi rámmaid nationála suodjalanbargui. </p>
<p>Plánejuvvon suodjaleapmi galgá dahkkojuvvot ovdal jagi 2010. Norggas leat ođđajagimánu 1. b. 2007 muttus ásahuvvon suodjalanguovllut luonddusuodjalanlága mielde mat ollásit leat sullii 14,3 % Norgga nannáma areálain. Finnmárkku fylkkas leat ovdamearkka dihte ásahuvvon 6 álbmotmeahci mat juohkásit 4376 njealjehaskilomehterii, dát lea 9 % fylkka eatnamiin. Álbmotmeahcceplána čađaheami bokte šaddet 10 ođđa álbmotmeahci (muhtumat buohtalaga eanadatsuodjalanguovlluid ásahemiin) ja 9 ođđa stuorra eanadatsuodjalanguovllu šaddet ovdal jagi 2010. Sullii bealli dain suodjalanplánain gusket sámi guovlluide. Máilmmi luonddusuodjalanuniovnna (IUCN) ulbmilin lea ahte buot riikkat galget suodjalit unnimusat 15 proseantta buot luonddušlájain. Plánejuvvon suodjaleami čađahemiin ovdal jagi 2010 šaddá lagabui 15 proseantta Norgga nannámis suodjaluvvon luonddusuodjalanlága mielde. Dan ođđa álbmotmeahcceplána čađaheapmi mearkkaša dan ahte ulbmil 15 proseantta suodjalemiin ollašuvvá várreguovlluin, ja ahte vuotna- ja riddoguovlluin šaddá eanet. Guhkesáiggi bargu eaktodáhtolaš meahccesuodjalemiin lea čađahuvvomin. Fylkkalaš suodjalanplánaid čađaheapmi jekkiid, nješšiid, árvvolaš lastavuvddiid, rikkis lastavuvddiid ja mearralottiid hárrái rittus dagaha dan ahte eanet riddo- ja vuolládatguovllut suodjaluvvojit. Stuorradiggi lea addán dieđu dan birra ahte maiddái mariidna suodjalanplána galgá ráhkaduvvot. Sámediggi lea searvan nationála suodjalanbargui. Sámediggái lea leamaš deaŧalaš ságastallan suodjalanplánabarggu njuolggadusaid birra luonddusuodjalanlága mielde sámi guovlluin, ja dasto suodjalanguovlluid hálddašanválddi birra. Sámedikkis lea leamaš čielga gáibádus 2005 rájes ahte fertejit ásahuvvot sierra hálddašanstivrrat suodjalanguovlluid várás, ja ahte dain galgá leat buorre sámi ovddastus. Ođđa luondduvalljodatlága konsultašuvnnaid oktavuođas oaččui Sámediggi mielde čuovvovačča: <em type="italic">”Sámi ovddastus lea deaŧalaš dalle go suodjalanguovllut njuolga gusket sámi geavahussii ja luondduresurssaiguin ávkkástallamii.” </em></p>
<p>Norggas lea mihttomearrin ahte luondu galgá hálddašuvvot dainna lágiin ahte lunddolaš šlájaide sihkkarastojuvvo ceavzinvejolašvuohta, ja dainna lágiin ahte luonddu ja eanadaga variašuvnnat bisuhuvvojit ja addet vejolašvuođa biologalaš šláddjiivuhtii ain sihkkarastit ovdánanvejolašvuođaid. Ulbmilin lea ahte ovdal jagi 2010 bissehuvvo biologalaš šláddjivuođa jávkan.</p>
<p>Luondduhálddašandirektoráhta lea evalueren suodjalanguovlluid báikkálaš hálddašeami geahččalanortnegiid. Sámediggi galgá ráhkadit posišuvnnaid vuođđun suodjalanguovlluid hálddašeami konsultašuvnnaide. Ulbmilin lea čađahit konsultašuvnnaid giđđat 2009.</p>
<p>Sámediggi lea oaččuhan sámi searvama suodjalanguovlluid hálddašanstivrii. Ieš suodjalanplánaproseassain čađaha Sámediggi konsulteremiid departemeanttain.</p>
<p><em type="bold">Sámediggeráđi vuoruhan doaibmabijut: </em></p>
<p>Oaččuhit ollislaš, guovlulaš plánaid ođasmuvvi energiijahámiid huksemii.</p>
<p>Bargat dan badjelii ahte mineráladoaibma sámi guovlluin čađahuvvo riikkaidgaskasaš álbmotriektái dávistettiin, ja dainna lágiin ahte sámi vuoigatvuođat ja beroštusat gozihuvvojit.</p>
<p>Heivehit sámi guovlluid suodjalanbargguid njuolggadusaid, maiddái čuovvolit suodjalan- ja hálddašanplánaid bargolávdegottiid sámi ovddasteddjiid.</p>
<p>Oktasaš hálddašanortnegiid ásaheapmi maidda sámi beroštusat servet njuolgga sámi guovlluid suodjalanguovlluid ođđa hálddašanmodeallain.</p>
<p>Bargat dan badjelii ahte ođđa álbmotmeahcceguovddážat ásahuvvojit dáláš sámi ásahusaid oktavuhtii.</p>
<p>Váikkuhit dan ahte gelbbolašvuohta sámi kultuvrras ja luonddugeavaheamis deattuhuvvo nannoseappot suodjalanguovlluid hálddašeamis, ja sámi kapasitehta buoriduvvo luonddu- ja birassuorggis.</p>
<p>Riikkaidgaskasaččat searvat biologalaš šláddjiivuođa konvenšuvnna čuovvoleapmái ja heiveheapmái. 6.4.3 Kulturmuitosuodjaleapmi</p>
<p>Sámi kulturmuittuid máŋggadáfotvuohta Sámis muitala ahte dát guovllut leat geavahuvvon guhkes áiggi. Kulturmuittut čájehit movt sámit leat ádden eanadaga ja luonddu, ja eanadaga ja luonddu mearkkašumi ekonomalaš, sosiálalaš ja oskkoldat beliide. Dieinna lágiin váikkuhit kulturmuittut dálááiggis kultuvrralaš gullevašvuođa ja dihtomielalašvuođa vásiheami das movt luondu galgá geavahuvvot. Kulturmuittut ja kulturbiras leat dakkár biraslaš ja kultuvrralaš resurssat mas lea vuorrováikkuhus eará birasresurssaide, ja sosiálalaš ja kultuvrralaš resurssaide. Deattuhit ahte das movt Sámediggi ádde kulturmuittuid ja kulturbirrasa ii leat sáhka dušše objektiivvalaš iešvuođaid neutrála áddejumi birra fysalaš struktuvrraid oktavuođas, muhto maiddai das movt mii láhttet birrasa ektui. Nuppiiguin sániiguin go dadjá, de ii leat álkit ráddjet kulturmuittuid ja kulturbirrasa objektii mas lea 5 mehtera suodjalanávádat birra. Sámediggi bidjá vuođđun maiddái dan ahte sámi kulturmuittut lea eahpeođasmuvvi resursa maid danne ferte hálddašit dađi mielde.</p>
<p>Sámi kultureanadat lea áiggi dáfus čieŋal ja das lea hui stuorra oktilisvuohta danne go eanadaga geavaheapmi odne, beroškeahttá ođđaset teknologiijas ja reaidduin, ii leat rievdan nu ollu historjjá áigge. Ollu sámit leat bajásšattadettiin oahppan myhtaid, muitalusaid ja jáhkuid mat čatnasit sierralágan árbevieruide main dávjá lea leamaš oktavuohta eanadahkii. Dát mearkkaša dan ahte ollu</p>
<p><em type="italic">Sieidi Bealljažisš, Ávžžis </em></p>
<p><em type="italic">Guovdageainnu suohkanis </em>sámiin leat ruohttasat muhtun eanadagas, guovllus dahje territorias maid oaivvildit gullat alcceseaset ja gos gávdnojit sin máttuid luottat, sihke ávnnaslaš ja eahpeávnnaslaš. Dát mearkkaša maiddái dan ahte sámi, historjjálaš kultureanadat lea hui deaŧalaš sámi oktavuođaid bajásdoallamii máttuid eanadahkii, leaš dat dal rittus dahje siseatnamis, ja dieinna lágiin doalaha heakka historjjálaš ruohttasiin maid dat eanadat ovddasta sihke otnáš ja ihtáš sohkabuolvvaide. </p>
<p>Sámi kulturmuittut leat deaŧalaš sámi historjjá ja ovdahistorjjá duođaštanávdnasat. Sierra vugiid mielde sáhttá meroštallat leat go kulturmuittut ja kulturbiras sámi vai eai. Daid sáhttá meroštallat ahte dat leat sámi dalle jos ealli dahje čállojuvvon sámi árbevierut čatnasit daidda ja go báikkálaš sámi máhtolašvuođat čatnasit daidda sámi kulturoktavuođas. Nubbi eará vuolggasadji dasa ahte kulturmuittuid sáhttá gohčodit sámi kulturmuitun, lea dat ahte dutkanbohtosat duođaštit sámi historjjá ja ovdahistorjjá. Muhtun kulturmuitošlájaid sáhttá meroštallat nu ahte dain lea oktavuohta sámi ovdahistorjái; mii mearkkaša dan ahte dat leat daid proseassaid fysalaš manifestašuvnnat mat láidejit historjjálaš dovddus sámi kulturdovdomearkkaid ásaheapmái. Dás julggaštuvvo maiddái dat ahte dološ ovdahistorjjá kulturmuitošlájat sáhttet leat sihke sámi ja eahpesámi kultuvrra dovdomearkkat. Doppe gos dat leat sámi kultureanadaga oassin, lea dattetge lunddolaš meannudit daiguin dego dat livčče sámi kulturárbbit.</p>
<p>Sámediggi Norgga bealde jođiha sámi kulturmuittuid hálddašeami Norgga bealde kulturmuitolága mielde, ja goziha kulturmuitoberoštusaid plána- ja huksenáššiin plána- ja huksenlága mielde. Sámediggái lea deaŧalaš deattuhit ahte sámi kulturmuittuid ja kulturbirrasiid suodjaleapmi galggašii čađahuvvot dainna lágiin ahte dat váikkuha sámi kultuvrra nannema ja viidáset gaskkusteami. Ággan dasa go sámi kulturmuitosuodjaleapmi biddjojuvvui Sámi kulturmuitoráđđái 1994:s lei sámi váikkuhanfámu sihkkarastin sámi kulturmuittuid hálddašeamis, geahča Vuođđolága § 110 a <em type="italic">”Lága ulbmil lea lágidit dilálašvuođaid nu ahte sámi álbmot Norggas sáhttá sihkkarastit ja ovddidit iežas giela, kultuvrra ja servodateallima ”. </em>Dasto nannejuvvo 1978 kulturmuitolága 4. paragráfa nuppi lađđasis ahte buot sámi kulturmuittut mat leat boarráset go 100 jagi leat automáhtalaččat ráfáidahttojuvvon. </p>
<p>Sámediggi lea máŋgga oktavuođas vuđoleappot guorahallan sámi kulturmuittuid suodjaleami dievasčoahkkimis earret eará 1999:s áššis <em type="italic">Sámi kulturmuitoplána 1998-2001, </em>2004:s áššis 008/04 <em type="italic">boahtteáiggi sámi kulturmuitohálddašeapmi? – Hálddašanortnega evalueren man oktavuođas váldi kulturmuitolága mielde fápmuduvvui Sámediggái </em>ja maŋimusat 2007:s áššis 37/07 <em type="italic">Boahtteáiggi sámi kulturmuitohálddašeapmi </em>. Maŋimus áššis meannuduvvui sámi kulturmuittuid hálddašeami formála láhkavuođđu Norggas. </p>
<p>Sámedikki dievasčoahkkin mearridii áššis 37/07 ahte sámit ieža fertejit beassat hálddašit sin kulturárbbi ja ahte sámi kulturmuittut leat mearrideaddji deaŧalaččat dán kulturárbái. Mearrádusas daddjojuvvo maiddái ahte Sámediggái galgá nu johtilit go lea vejolaš addojuvvot váldi kulturmuitolágas sámi kulturmuittuid hálddašeapmái, áibbas guovddáš oassin sámi kulturárbbis. Dasto vurdojuvvo ahte Sámediggi bušeahta dáfus nannejuvvo dárbbašlaččat sámi kulturmuittuid boahtteáiggi ja dohkálaš hálddašeami ektui. Sámediggi dajai maiddái ahte ii leat vuođđu sámi kulturmuittuid hálddašeapmái Sámedikkis jos dát vuordámušat eai čuovvoluvvo dohkálaš vugiin.</p>
<p>Mii áigut dás deattuhit ahte deaŧalaš prinsihppa lea ahte dan láhkahálddašeaddji válddi maid Sámediggái duođaid čađaha, lea Stuorradiggi njuolga addán. Stuorradiggi dat láhka- ja bušeahttamearrádusaid ja stuorradiggedieđáhusaid bokte bidjá bajimus čanastagaid ollislaš kulturmuitopolitihkkii Norggas. Sámediggi oaivvilda ahte Birasgáhttendepartemeanttas ain galgá leat ovddasvástádus kulturmuitolágas fágadepartemeantan, ja dieinna lágiin lea das stuorra váikkuhanfápmu lága dulkomiidda ja hálddašangeavahusa ovddideapmái. Sámediggi lea mielas ahte láhkaásahusaid dahje njuolggadusaid mearrideami bokte, konsultašuvnnaid maŋŋá Sámedikkiin, sáhttet addojuvvot lagat njuolggadusat ovttasbarggu ja áššemeannudeami hárrái sierra hálddašaninstánssaid gaskka kulturmuitosuodjalusas. Sámediggi oaivvilda ahte guovddáš kulturmuitoeiseválddiid vuođustus manne Sámedikki váldi ii sáhte fápmuduvvot njuolga kulturmuitolágas, lea fuotni ja eahpečielggas.</p>
<p>Sámi kulturmuitosuodjaleamis leat maiddái eará hástalusat. Sámi kulturmuittuid registreren ja duođašteapmi, sámi kulturmuitosuodjalusa resursadilli, sámi huksensuodjalus, Ceavccageađggi kulturmuitoguovlu UNESCO máilmmiárbebáikkiid listii ja dasto Njávdáma dákteriggeávdnasiid ođđasis hávdádeami čuovvoleapmi, leat buot ovdamearkan fáttáin kulturmuitosuodjaleami oktavuođas maid birra galggašii ságastallat ja ovddiduvvot dan áiggis mii boahtá.</p>
<p>Ain lea dárbu duođaštit ja registreret sámi kulturmuittuid. Sámi kulturmuittut eai leat maŋimus 10-15 jagis nu áktánasat vuogádatlaččat registrerejuvvon guhkit áigodagas (3-5 jagi). Mii diehtit maiddái ahte ovdal čađahuvvon stuorát registrerenbarggus ii leat biddjojuvvon fuomášupmi erenoamážit sámi kulturmuittuide ja -birrasiidda dahje kulturmuittuide maid lea lunddolaš dulkot sámi oktavuođas. Sivat mat dasa leat váikkuhan, leat areálaid dáfus gáržžes viidodagas registreremat, áigeváili, beroštumi váilun ja máhtolašvuođa váilun sámi kultuvrra ja sámi kulturmuittuid birra. Amas ii leat maid dat ahte ovddeš registreremiin leat meattáhusat ja váilevašvuođat kártii merkemis, informánttaid dieđuin ja dulkomiin. Danne lea deaŧalaš ahte sihke kvalitehta dáfus dárkkistit boares registreremiid ja dahkat ođđa registreremiid. Dán ferte erenoamážit čatnat ođđa dutkanbohtosiidda ja dieđuide mat leat boahtán ovdan maŋimus áiggis.</p>
<p>Sámi kulturmuitosuodjalusa resursadilli lea leamaš dadjat dal juo rievddakeahttá maŋimus 10-jagi áigodagas. Seammás leat dán áigodagas lassánan sihke doaimmat ja áššemearri. Danne sáhttit dadjat ahte sámi kulturmuitosuodjalus ii leat vuoruhuvvon. Vaikko Birasgáhttendepartemeantta bušeahtta maŋimus jagiin lea ge lassánan sakka, de ii leat dát lassáneapmi movt ge váikkuhan sámi kulturmuitosuodjaleami. Dát berre dieđusge rievdaduvvot, ja áinnas nu lagas boahtteáiggis go lea vejolaš. Sámi vistesuodjalusas leat máŋga hástalusa. Ain váilu oktasaš visogovva automáhtalaččat ráfáidahttojuvvon sámi visttiin. Ovddemustá dan geažil go ii leat ovttaoaivilvuohta Sámedikki ja guovddáš eiseválddiid gaskka movt sámi visttit galget meroštallojuvvot, ja makkár eavttut galget biddjojuvvot vuođđun dán lágan meroštallamii. Dasto leat maiddái ain hástalusat mat čatnasit spiehkastatgeavahussii, dilleregistreremii ja divodeapmái sámi visttiid ektui. Sámi vistesuodjalus lea maiddái namahuvvon sierra stuorradiggedieđáhusas nr 16 (2004-2005) <em type="italic">Leve med kulturminner </em>. Dán berrejit guovddáš kulturmuitoeiseválddit čuovvolit. Sámediggi oaivvilda viidáseappot ahte Ceavccageađgi kulturmuitoguovlu berre boahtit UNESCO máilmmiárbebáikkiid listii. Danne go guovlu lea mihtilmas ja go guovllu sámi kulturmuittuin duođai lea guhkes áigeolli. Sámedikkis ii leat eahpádus das ahte ii go Ceavccageađgi kulturmuitoguovlu ollašuhte eavttuid mat gáibiduvvojit go galgá beassat UNESCOs listii. Go guoská nuortasámiid gillái Njávdámis lea Sámediggi álggahan doaibmabijuid čađahuhttima maiguin láhčit diliid nu ahte dákteriggeávdnasiid sáhttá ođđasis hávdádit, mii várra dahkkojuvvo jagi 2010 áigge. Muhto dán ferte čuovvolit kulturmuitoguovllu plánemiin, láhčimiin ja seailudemiin. Ceavccageađgi ja Nuortasámiid gilli leat muđui dat guokte áidna sámi kulturbirrasa mat leat ráfáidahttojuvvon kulturmuitolága § 19 ja § 20 mielde, ja man oktavuođas Sámedikkis seammás lea erenoamáš hálddašanovddasvástádus. </p>
<p><em type="bold">Sámediggeráđi vuoruhan doaibmabijut: </em></p>
<p>Oažžut rievdaduvvot kulturmuitolága vai Sámediggái lága vuođul sirdojuvvo sámi kulturmuittuid hálddašanváldi</p>
<p>Oažžut sámi kulturmuitosuodjalusa resursadili buoriduvvot oppalaččat</p>
<p>Oažžut álggahuvvot guhkesáigásaš registreren- ja duođaštanprošeavttaid mat gieđahallet sámi kulturmuittuid erenoamážit, ja mat čatnasit ođđaset dutkamii dán fágasuorggis</p>
<p>Oažžut áigálii nannoset áŋgiruššama sámi vistesuodjalusain, gč. Sámedikki 2003 raportta Sámi visttiid suodjaleapmi ja hálddašeapmi</p>
<p>Ožžut Ceavccageađggi mielde UNESCO máilbmeárbebáikkiid listui</p>
<p>Čuovvolit dákterikkiid ođđasishávdádeami Njávdáma nuortalašsiiddas kulturmuitoguovllu plánema, láhčima ja dikšuma bokte 6.5</p>
<p>Máilmmiviidosaš birashástalusat</p>
<p>Rievdi dálkkádat vaháguhttá ollu. Rievdadusat váikkuhit olbmuid dearvvašvuođa, eallima ja eallineavttuid. Mii oaidnit ahte dávjjit ja dávjjit bohtet issoras garra dálkkit, billisteaddji jorrebiekkat ja vuorddekeahtes dálkerievdamat. Dálkkádatrievdamat dagahit earret eará dan ahte jiekŋa suddá, mearradássi loktana, amas šlájat bohtet ođđa guovlluide, ahte muorrarádji manná davásguvlui, ahte eanagollan ja sáttoábit lassánit, ja ahte mearrarávnnjit ja guollejohtolagat rivdet. Dát gáibida dan ahte plánen rievdaduvvo earret eará dan ektui ahte huksejuvvo nana ja heivehuvvon vuođđostruktuvra riddoavádagas. Čovdosat gáibidit oktasaš doaimmaid máilmmiservodagas. Dat ferte dahkkojuvvot riikkaidgaskasaš šiehtadusaid ja dáid árjjalaš čuovvoleami bokte nationála dásis. Dárbbašuvvo maiddái nannoset ovttasbargu sierra ON-orgánaid ja prográmmaid gaskka, ja ON dálkkádatkonvenšuvnna ja eará dálkkádatforumiid gaskka, nugo ovdamearkka dihte Árktalaš ráđi ektui.</p>
<p>Duohtavuohta lea dat ahte dálkkádatrievdamat bohtet váikkuhit eatnama guhkes áiggi ovddos guvlui.</p>
<p>Juohke jagi báhcá sullii bealli CO2-luoitimiin áibmui, ja dat čoagganit jagis jahkái. Danne lea deaŧalaš ovddidit heivehanstrategiijaid dálkkádatrievdamiid ektui, ja seammás unnidit CO2-luoitimiid unnimusat beallái. Váidudeaddji doaibmabijut maiguin unnidit CO2-luoitimiid ja ođđa dálkkádatláđis teknologiija ovddideapmi leat dán oktavuođas deaŧalaččat. Álgoálbmogat leat sorjavaččat luonddus ja sis lea oktavuohta lundui, ja danne čuhcet dálkkádatrievdamat eanet sidjiide go earáide. Sidjiide čuhcet maiddái garraseappot nationála strategiijat rievdan dálkkádaga heiveheami oktavuođas, ja doaibmabijut mat váikkuhit nationála CO2-unnidanmihttomeriid juksama. Dálkkádatrievdamat áitet álgoálbmogiid birgejumi ja biebmosihkarvuođa. Álgoálbmogiid eallinvuogit leat hui unnán sivalaččat dán rossui. Danne ii leat govttolaš ahte álgoálbmogat galget eanemusat gillát heivehan- ja váidudeaddji doaibmabijuid geažil. Dákkár doaibmabijut sáhttet ovdamearkka dihte leat bieggamillopárkkaid huksemat, čáhcefápmohuksemat, bioboaldámuša buvttadeapmi, meara gilvin buvttadan dihte eanet planktona, ja eanet uránaruvkkit atomafámu várás. Prinsihppan berre leat ahte buot nationála doaibmabijut dálkkádatrievdamiid oktavuođas vaháguhttet nu unnán go vejolaš, ja ahte álgoálbmogiid vuoigatvuođat árvvus adnojuvvojit. Positiiva prošeavttaid oktavuođas, nugo ovdamearkka dihte Norgga vuovdeálgga lea ahte addit 3 miljárdda ru jahkásaččat doaibmabijuide unnidan dihte vuovddehuhttima, eai galgga árvvoštallojuvvot dušše prošeavtta ekologalaš bealit, muhto váldit maiddái vuhtii álgoálbmogiid sosioekonomalaš ja kultuvrralaš beliid. Čájehuvvon lea ahte álgoálbmogiid árbedieđut leat ávkkálaččat dálkkádatrievdamiid duođašteapmái ja positiiva heivehanstrategiijaid ovddideapmái. Mii oaidnit dál ahte nana bissovaš ja biologalaš šláddjiivuođa dutkit, politihkkárat ja hálddašeaddjit bidjet eanet fuomášumi daidda. Árbedieđut heivehuvvon dieđálaš dieđuide váikkuhit einnostahttivuođa buorideami daid váikkuhusaid ektui maid sierra váidudeaddji doaibmabijut sáhttet buktit. Álgoálbmogiid vuoigatvuođaid sihkkarastin, mii váikkuha árbedieđuid ja luondduresurssaid suodjaleami, váikkuha positiivvalaččat maiddái dálkkádatrievdamiid mat leat mis ovddabealde. Nu leage rivttes álgoálbmotpolitihkka maiddái buorre dálkkádat- ja biraspolitihkka. Sámiid searvan, ovttas eará álgoálbmogiiguin, riikkaidgaskasaš arenaide nanne álgoálbmot perspektiivva heiveheami čielggadusain, dokumeanttain, dutkamis ja diehtojuohkimis. Álgoálbmogiid árbevirolaš dáiddut ja máhttu luonddu birra sáhttet váikkuhit positiivvalaččat dálkkádatčovdosiidda. 6.5.1 Máilmmiviidosaš birasváikkuhusat – báikkálaš váikkuhusat</p>
<p>Birasmirkkuid leavvan ja dálkkádatrievdamat áitet sakka Árktisa álgoálbmogiid. Árktisas orrot dál ollu álgoálbmogat, ja ollugat sis ellet árbevirolaš vuogi mielde. Áibmo- ja mearrarávnnjit dagahit dan ahte birasmirkkot nugo PCB, levvet sirkumpolára guovlluide. Dat dagaha dan ahte elliide, lundui ja áibmui čoagganit ollu birasmirkkot. Birasmirkkuid viidodaga ja leavvama Árktisas leat dutkan ollu jagiid, earret eará AMAP maid Norga jođiha. Dutkanbohtosat čájehit ahte rašimusat birasmirkkuide leat áhpehis nissonolbmot ja easkkariegádan mánát, go birasmirkkot fievrriduvvojit vuossamáddaga ja njamaheami bokte.</p>
<p>Go birasmirkkot darvánit elliid buoidái ja go ollu álgoálbmogat borret eanaš bierggu, de bohtet birasmirkkot álgoálbmogiidda njuolga sin árbevirolaš biebmu bokte. Muhto dutkamat leat čájehan ahte jos fáhkkestaga ja issorasat rievdada árbevirolaš borrandábiid, de šaddá boasttubiebmu várra. Jos eahpekritihkalaččat fállá oarjemáilmmi biebmu álgoálbmogiidda, geat leat ealihan iežaset árbevirolaš vuogi mielde ollu sohkabuolvvaid, de lassána buoidunvárra ja várra oažžut váibmodávddaid ja sohkardávdda. Dát bidjá álgoálbmogiid váttis dillái. Jos álgoálbmogat válljejit joatkit borrat sin árbevirolaš biepmu, de ožžot sii birasmirkkuid. Muhto jos sii borragohtet eanet oarjemáilmmi borramuša, de sáhttet sii oažžut eará dearvvašvuođaváttuid. Dutkit gohčodit dán árktalaš čuolbman, ja dutkit háliidivčče ahte dat biddjojuvvošii eanet guovddážii.</p>
<p>Birasmirkkuid ferte geahčadit maiddái dálkkádatrievdamiid ektui. Mirkkot eai mana dušše polaid guvlui, muhto jieŋaid suddan luvve ain eanet earret eará eallisilbba mii lea čoagganan jieŋaide. Badjel bealli dan eallisilbbas mii lea luonddus lea olmmoš ráhkadan, muhto 30-40 proseantta boahtá lunddolaš lievlla bokte mearas miehtá máilmmi. Go jieŋat suddet ollu, de measta duppalastojuvvo eallisilbamearri. Čájehuvvo ahte dábálaš birasmirkkot nugo PCB, DDT ja riššoávdnasat leat geahppánan maŋŋá go daid luoitin lea gáržžiduvvon. Dasto fuomáša industriija oppa áiggi ođđa mirkoávdnasiid mat maid johtet polaid guvlui, ja maid váikkuhusaid birra mii eat dieđe. Ođđaset birasmirkkot, nugo brommejuvvon dollaeastadanávdnasat ja fluoraseaguhusat, leat juo gávdnon Davvi-Norgga álbmogis – muhto dušše smávit mearit. Norggas leat luoitimat viehka bures muddejuvvon, muhto dasa eai leat liikon buot riikkat. Daid váraleamos dearvvašvuođa vaháguhtti ávdnasiid luoitimat (mat sáhttet addit borasdávdda dahje čuohcat sahkaneapmái) leat njiedjan Norggas jagi 2002 rájes, muhto allergiijadagaheaddji ávdnasat leat bisson hui seamma dásis. Jagi 1930 rájes lea máilmmiviidosaš kemikálabuvttadeapmi lassánan 1 miljon tonnas jahkái badjel 400 miljon tonnii. Ollu stuorra riikkain luitojuvvojit ollu birasmirkkot ja doppe daid luoitin lea unnán muddejuvvon ja bearráigehččojuvvon sin iežaset industriijas. 6.5.2 Sámi ássanguovllut; rašit dálkkádat- ja birasrievdadusaide</p>
<p>Ságastallan birasváikkuhusaid birra lea ságastallan viiddes, máilmmiviidosaš beliid ja báikkálaš, beaivválaš válljemiid birra. Máilmmiviidosaš biraspolitihkka stivrejuvvo váldoáššis nationála dásis ja riikkaidgaskasaččat, ja báikkálaš biraspolitihkka fas gielddalaš dásis.</p>
<p>Sihke máilmmiviidosaš ja báikkálaš birasbillisteamit čuhcet loahpas ovttaskas olbmui. Dáinna lágiin gártá ovttaskas olmmoš gillát boastut dahkkojuvvon politihka geažil. Seammás sáhttet buot servodatássit váikkuhit, sihke positiiva ja negatiiva guvlui. Eallinmálle ja geavahusminstara válljen leat dakkár suorggit man oktavuođas ovttaskas olmmoš geavahusas sáhttá váikkuhit biraspolitihka. Sámediggi ja Birasgáhttendepartemeanta leat ovttaoaivilis das ahte lávdegoddi mii galgá čielggadit servodaga raššivuođa ja dárbbuid dálkkádatrievdamiid váikkuhusaide heiveheamis, galgá čielggadit daid beliid main lea mearkkašupmi sámi kultuvrii ja ealáhusaide. Lávdegotti barggu vuođul galgá ráhkaduvvot NAČ ovdal skábmamánu 1. b. 2010. Sámediggi searvá maiddái norgalaš čuovvoleapmái go guoská Árktalaš ráđi prošektii <span type="quote">“Arctic Climate Impact Assessment”</span>, NorCIA ovddida iežas raporttaid jagi 2009 áigge. NorCIA galgá váikkuhit máhtolašvuođa ovddideami, čohkkema ja gaskkusteami dálkkádatrievdamiid, váikkuhusaid ja heivehemiid birra Árktisa norgga beale oasis. Sámediggi lea searvan fáddájovkui mii bargá dálkkádatheivehemiiguin ja váidudeaddji doaibmabijuiguin. <em type="bold">Sámediggeráđi vuoruhan doaibmabijut: </em></p>
<p>Gulahallat álgoálbmotdimenšuvnna hárrái dálkkádatnjunuščoahkkimis mii dollojuvvo</p>
<p>Københámmanis juovlamánus 2009 ja oččodit ásahuvvot sierra bargojoavkku álgoálbmogiid ja dálkkádatrievdamiid ektui ON dálkkádatrievdan konvenšuvnna vuolde.</p>
<p>Bargat, Árktalaš ráđi bokte birasmirkkuid leavvama vuostá, nana ceavzilis ovdáneami beali ja vuostá dálkkádatrievdamiid.</p>
<p>Bargat dan badjelii ahte maiddái árbevirolaš álgoálbmotmáhtolašvuohta biddjojuvvo vuođđun dálkkádatrievdamiid duođašteapmái ja ovddidit positiiva heivehanstrategiijaid.</p>
<p>Oainnusin dahkat dan ahte álgoálbmotvuoigatvuođat fertejit deattuhuvvot dalle go váidudeaddji doaibmabijut dálkkádatrievdamiid vuostá plánejuvvojit.</p>
<p>Láhčit árjjalaš gulahallama lávdegottiin mii galgá čielggadit raššivuođa ja dárbbu servodagas dálkkádatrievdamiid váikkuhusaid heiveheami oktavuođas.</p>
<p>Čuovvolit NorCIA bohtosiid ja gaskkustit daid relevánta oktavuođain.</p>
<p>Álggahit doaibmaplánabarggu Sámedikki várás DBS fáttáiguin oastin, fievrrideapmi, energiija ja doabbarat. Doaibmaplána sáhtášii leat vuođđun birassertifiserema ohcamii. 6.6</p>
<p>Ekonomalaš ja hálddahuslaš váikkuhusat</p>
<p>Go galgá ovddidit sierra biras- ja areálapolitihka Sámediggái, de das leat stuorra váikkuhusat návccaid, gelbbolašvuođa ja ekonomalaš resrussaid dáfus. Sámediggeráđđi lea geahččalan hábmet dán dieđáhusa nu ahte evttohuvvon doaibmabijut leat čahahttit govttolaš áiggis. Dáid doaibmabijuid dattetge ii sáhte ollásit čađahit almmá ovttasbarggu haga iešguđet dásiin, ii ge iežas gelbbolašvuođa ja návccaid nannekeahttá. Birasbarggu čuovvoleapmi ja dat ovddasvástádus maid Sámediggi oažžu plána- ja huksenlága vuođul, eaktuda ahte iežamet hálddahuslaš návccat nannejuvvojit mealgadit.</p>
<p><em type="bold">Sámediggeráđi biras- ja areáladieđáhus addá čuovvovaš hástalusaid: </em></p>
<p>Dárbu nannet Sámedikki návccaid ja gelbbolašvuođa stuorát bušeahta ja eanet virggiid bokte</p>
<p>Nannet vejolašvuođa oassálastit eanet arenain gos biraspolitihkka hábmejuvvo</p>
</body></document>
