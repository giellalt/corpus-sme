<document xml:lang="sme" id="no_id"><header><title>Sámi ásahusat ja siviila sámi servodat</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>18386</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual><language xml:lang="nob"/></multilingual><origFileName>http://samediggi.no/filnedlasting.aspx?FilId=1773&amp;ct=.pdf</origFileName><parallel_text xml:lang="nob" location="melding_om_samisk_institusjonsutvikling_norsk.pdf"/><metadata><uncomplete/></metadata><version>XSLtemplate $Revision: 32698 $; file-specific xsl  Revision; common.xsl  $Revision$; </version></header>
<body>
<p>Ávjovárgeaidnu 50</p>
<p>N-9730 Karasjok/Kárášjohka</p>
<p xml:lang="nob">Telefon +47 78 47 40 00</p>
<p>Telefaks +47 78 47 40 90 samediggi@samediggi.no i</p>
<p>Sámi ásahusat ja siviila sámi servodat</p>
<p>Sámediggeráđi dieđáhus sámi ásahusovddideami birra</p>
<p><em type="bold">Govvejeaddji: Roger Persson, Várjjat Sámi Musea </em></p>
<p>Sisdoallu 1. Álggahus, doabačilgen ja lagadeapmi ............................................................................................................ 4 2. Vuolggasajit ....................................................................................................................................................... 6 2.1 Demokratiija .............................................................................................................................................. 6 2.2 Máhtolašvuohta ......................................................................................................................................... 7 2.3 Kapasitehta ................................................................................................................................................. 8 3. Rievttálaš ja politihkalaš vuođđu ................................................................................................................... 9 4. Sámi ásahusaid stáhtus .................................................................................................................................. 11 4.1 Njuolgga doarjagat .................................................................................................................................. 11 4.2 Ohcanvuđot doarjagat ............................................................................................................................ 11 4.3. Šiehtadusat .............................................................................................................................................. 12 4.3.1. Váldošiehtadus sámi dáiddárorganisašuvnnaiguin .................................................................... 12 4.3.2. Duoji váldošiehtadus ..................................................................................................................... 12 4.4. Sámi giellaguovddážat ........................................................................................................................... 12 4.5. Sámi kulturguovddážat .......................................................................................................................... 12 4.6. Museat ...................................................................................................................................................... 15 4.7. Teáhter ja Filbmaguovddáš .................................................................................................................. 17 4.7.1. Beaivváš Sámi Teáhter OS ............................................................................................................ 17 4.7.2. Åarjelsaemien teatere /máttasámi teáhter .................................................................................. 18 4.7.3 Riikkaid gaskasaš sámi filbmaguovddáš ....................................................................................... 18 4.8 Festiválat ................................................................................................................................................... 19 4.8.1. Riddu Riđđu .................................................................................................................................... 19 4.8.2. Márkomeannu ................................................................................................................................. 19 4.8.3. Kárášjoga beassášfestivála ............................................................................................................. 20 4.8.4. Guovdageainnu musihkkafestivála .............................................................................................. 20 4.8.5. Sámi filbmafestivála ....................................................................................................................... 20 4.8.6. Beaiveálgu ........................................................................................................................................ 21 4.9. NRK Sámi Radio ................................................................................................................................... 21 4.10. Dearvvašvuohta ja sosiála ................................................................................................................... 22 4.11. Ealáhusat ............................................................................................................................................... 23 4.12. Máhtolašvuođa buvttadeapmi ja oahpahus (Gelbbolašvuođaguovddážat, dutkan, čielggadeamit, alit oahppu) ........................................................................................................................... 23 4.12.1. Romssa universitehta ................................................................................................................... 23 4.12.2. Sámi allaskuvla .............................................................................................................................. 24 4.12.3. Álgoálbmogiid gelbbolašvuođaguovddáš (Gáldu)................................................................... 25 4.12.4. Boazodoalu riikkaidgaskasaš fága- ja gaskkustanguovddáš (ICR) ........................................ 25 4.12.5. Bådoddjo ja Davvi-Nordlándda allaskuvllat ............................................................................ 26 5. Hástalusat ........................................................................................................................................................ 27 5.1. Iehčanasvuohta ja iešmearrideapmi ......................................................................................................... 27 5.2. Iešmearrideapmi ja bušeahttarámmat ...................................................................................................... 27 </p>
<p>Vuoruhuvvon doaibmabijut: ................................................................................................................... 28 5.3. Iešmearrideapmi ja organiseren ................................................................................................................ 28 5.3.1. Ásahusat geaidda Sámediggi juolluda stuorámus oasi doaibmadoarjagis ................................... 29</p>
<p>Vuoruhuvvon doaibmabijut: ................................................................................................................... 31 5.3.2. Stáhta ruhtadan sámi ásahusat .......................................................................................................... 32 5.3.2.1. Alit oahppu, dutkan ja máhttogaskkusteapmi ......................................................................... 32 5.3.2.2. Media ............................................................................................................................................. 32</p>
<p>Vuoruhuvvon doaibmabijut: ................................................................................................................... 33 5.3.2.3. Beroštusorganisašuvnnat ja oppalaš kulturdoaibmabijut ...................................................... 33 5.4 Nanusvuohta ja máŋggabealatvuohta ....................................................................................................... 34 5.4.1 Kulturguovddážat, giellaguovddážat, museat, festiválat ja ealáhusásahusat ................................ 34</p>
<p>Vuoruhuvvon doaibmabijut: ................................................................................................................... 38 5.4.2. Alit oahppu, dutkan ja máhtolašvuođagaskkusteapmi .................................................................. 38</p>
<p>Vuoruhuvvon doaibmabijut: ................................................................................................................... 40 5.4.3 Dearvvašvuohta ja sosiála ................................................................................................................... 41</p>
<p>Vuoruhuvvon doaibmabijut: ................................................................................................................... 41 5.5 Oktavuođa doallan ...................................................................................................................................... 42 5.6 Ođđa visttiid ruhtadeapmi .......................................................................................................................... 43 6. Ekonomalaš ja hálddahuslaš váikkuhusat .................................................................................................. 45 1. Álggahus, doabačilgen ja lagadeapmi Sámediggeráđi barggu bajimuš mihttomearrin sámi ásahusovddidemiin lea: <em type="italic">- nannet ja ovddidit sámi ásahusaid guovddáš servodatsurggiin vuođđun sámi demoktrátiijai, máhtolašvuhtii ja kapasitehtii sámi servodagas ja dan várás. </em></p>
<p>Sámedikkis lea dál sihke doaimmaheaddji láhkahálddašeaddji váldi (kulturmuitolága, plána- ja huksenlága, sámelága ja oahpahuslága mielde), doaimmaheaddji ekonomalaš juolludusovddasvástádus (doarjjahálddašeapmi), ja ovddasvástádus sámi ásahusain.</p>
<p>Sámediggeráđđi govahallá ovdáneami dainna lágiin ahte šaddá stuorát láhkahálddašanváldi guovddáš sámi servodatsurggiid siskkobealde. Dasa dárbbašuvvojit konsultašuvdna- ja šiehtadallan dagaldumit ja prosedyrat stáhtalaš eiseválddiiguin, erenoamážit duohta jahkásaš bušeahttašiehtadallamiid bokte maid olis Sámedikkis lea vejolaš ovddidit politihka ja doaimmahit válddi.</p>
<p>Dát dieđáhus válddahallá sámi ásahusaid ovddideami ja daid mearkkašumi sámi demokratiija, gelbbolašvuođabuvttadeami ja kapasitehtahuksema nannemis ja ovddideamis sámi servodagas.</p>
<p>Dieđáhusas deattuhuvvojit dat ásahusat mat doibmet juoga nu láhka i lágáid ja njuolggadusaid vuođul, mat doibmet bissovaš njuolggadusstivrema hámis, ja mat oalle guhkás leat dábalaš sierra sámi servodatulbmiliid várás. Dat mearkkaša dan ahte dán dieđáhusas eai válddahallojuvvo sámi eaktodáhtolaš ja idealalaš lahttosearvvit, ja priváhta oasussearvvit nugo ovdamearkka dihte sámi lágádusat ja áviissat. Dattetge čilgejuvvo oanehaččat eaktodáhtolaš ja idealalaš sámi lahttoservviid ekonomalaš doarjjaortnegiid birra kapihttalis 5.3.2.3. Muhtun oktavuođain sáhttá dieđáhus guoskkahit doaimmaid jos lea váttis oaidnit leago sáhka lahttosearvvi, priváhta doaimma dahje doaimma birra mii lea dego almmolaš. Stáhat sámi skuvllat eai válddahallojuvvo dán dieđahusas dannego Sámediggi áššis 08/08 lea mearridan čađahit sierra čielggadusa stáhta sámi joatkkaskuvllaid boahttevaš hálddašanmálle birra. Eará stáhta sámi skuvllaid berrešii árvvoštallat dakkár čielggadusas. Dát dieđáhus válddahallá guovttelágan sámi ásahusaid: i) ásahusaid maidda Sámediggi juohká váldooasi doarjagis dahje olles doaibmadoarjaga ja ii) ásahusaid maidda stáhtalaš eiseválddit juogadit váldooasi doarjagis dahje olles doarjaga.</p>
<p>Sámediggeráđđi atná sámi ásahussan doaimmaid mat leat vuolgán sámi servodatoktavuođa ja sámi almmolašvuođa vuođul ja doibmet dan ektui. Buot servodagat leat oalle guhkás huksejuvvon iešguđet ásahusaid vuođul, daiguin variašuvnnaiguin maid dat mielddisbuktá. Danne leat ásahusat áibbaš guovddáš oasit nana, doaibmi ja ovddideaddji servodagaid ollašuhttimis. Dát guoská maiddái sámi servodahkii. Danne gáibida sámi servodaga huksen ja ovddideapmi dáhtu ja dáiddu ásahit ja viidáset ovddidit ásahusaidis. Sámediggeráđi ásahuspolitihkalaš ulbmilin lea láhčit diliid nu ahte sámi ásahusat galget leat guovddáš oasit ja eavttuidbiddjit sámi servodaga ja demoktratiija ovddideamis. Sámi ásahusovddideami bokte beassá sámi siviila almmolašvuohta eanet bearráigeahččat ja stivret iežas giella-, kultur- ja servodatovddideami. Sámediggeráđi mielas lea ásahusovddideapmi deaŧalaš oassi infrastruktuvrra ásaheamis sámi guovlluin. Sámediggeráđi áigumuš lea ahte dát dieđáhus bidjá vuođu Sámedikki strategalaš ásahuspolitihkalaš ja bušeahtalaš bargui.</p>
<p>Ođđaáiggi sámi ásahushuksen álggahuvvui easkka 1970-logus. Oahpahusvuoigatvuohta sámegielas nannejuvvui 1967:s ja seamma jagi bođii sámi gymnása Kárášjohkii. 1973:s ásahuvvui Guovdageidnui</p>
<p>Sámi Instutuhtta. Dat lea maŋŋá ovddiduvvon eanet dutkanásahussan. 1975:s oaččuimet Sámiid</p>
<p>Vuorká-Dávviriid Kárášjohkii, mii lei ásahuvvon lahttosearvin nu árrat gon 1939:s, ja ruhtaduvvui almmolaš doaibmadoarjagiin Kulturdepartemeanttas. Sámi oahpahusráđđi doaimmai ráđđeaddi orgánan sámi skuvlaovddideami hárrái Girko- ja oahpahusdepartemeantta vuollásažžan 1975 rájes.</p>
<p>Áviisa Ságat, mii lei ásahuvvon juo 1956:s, šattai váhkkoáviisan 1975:s, Sámi Radio ásahuvvui oassin NRK:s Kárášjohkii 1976:s, ja Sámi Áigi, mii maŋŋá šattai Min Áigin ja dasto Ávvirin (2008:s), ásahuvvui 1979:s. 1980-logus ásahuvvojedje unnit priváhta ja gieldalaš museat ja kulturguovddážat nugo Saemien Sijte, Várjjat Sámi Musea, Deanu Musea, Guovdageaidnu gilišillju, Sijti Jarnge ja Sámi Dáiddaguovddás. Sámeláhka bođii 1987:s ja Sámediggi ásahuvvui 1989:s mii álggahii ođđa sámepolitihka ja bijaige nu vuođu ođđa sámi almmolašvuhtii. 1990-logus ásahuvvuojedje ollu ođđa sámi ásahusat, nugo Sámi allaskuvla, Beavváš Sámi Teáhter, Árran - julevsáme guovdásj, Ája sámi guovddáš, Várdobáiki sámi guovddáš, sámi giellaguovddážat, sámi museat, sámi festiválat ja sámi kulturdoalut. Maŋimuš jagiin lea maiddái stáhta ásahan iežas sámi guovddážiid stáhtalaš hálddašanorgánan main leat sierra fápmudusat.</p>
<p>Dat leat Gáldu - álgoálbmotvuoigatvuođaid gelbbolašvuođaguovddáš ja Boazodoalu Riikkaidgaskasaš Fága- ja Gaskkustanguovddáš. Sáhttá maid leat ágga oaivvildit ahte Finnmárkkuopmodat livččii sámi ásahus, vaikko dan dovdomearkan rievttálaččat leage hui ollu seammalágan dego livččii priváhta eanaeaiggát. Finnmárkkuopmodat lea dattetge sierralágan iešheanalis riektesubjeakta ja das eai leat eaiggádat eaige lahtut, eanemus dovddus organisašuvdnavuohki mainna dan sáhtášii buohtastahttit lea vuođđudus.</p>
<p>Nuppi kapihttalis válddahallojuvvojit lagabuidda vuolggasadji ja bajimuš mihttomearit mat Sámedikkis leat sámi ásahusaid ovddideamis. Goalmmát kapihttalis meannuduvvojit rievttálaš ja politihkalaš vuođđu sámi ásahusaid ovddideapmái. Njealját kapihttalis geahčaduvvo sámi ásahusaid stáhtus.</p>
<p>Viđát kapihttalis válddahallojuvvojit hástalusat ja doaibmabijut sámi ásahusaid ovddideapmái. Guđát kapihttalis lea sáhka oanehaččat dieđáhusa ekonomalaš ja hálddahuslaš váikkuhusain. 2. Vuolggasajit Nugo válddahallojuvvon vuosttaš kapihttalis, de leat maŋimuš 20 jagis šaddan eanet ja nannoset sámi ásahusat. Dás beroškeahttá ii sáhte sámi servodaga gohčodit institušonaliserejuvvon servodahkan. Dán govas leat mielde muhtun soames ja čielga sámi ásahusa muhtun servodatsurggiin, nugo politihka, media ja oahpahusa siskkobealde, ja máŋga smávit ja resurssahis ásahusa eará surggiin nugo kultuvrra, giela, museaid ja festiválaid oktavuođas. 2.1 Demokratiija</p>
<p>Máŋgga láhkai sáhttá dadjat ahte ovdáneapmi ođđaáigásaš demoktratiija ektui sámi servodagas formaliserejuvvui ja oaččui ođđa leavttu ja hámi vuosttaš sámediggeválgga oktavuođas 1989:s.</p>
<p>Sámedikki ásaheapmi lea buvttihan ođđa sámi almmolašvuođa ahtanuššama mii hástala ja rievdada daid ovddit gievrras oaiviloktavuođaid. Sámedikki doaibma lea formaliserejuvvon ja beavttálmahtto-juvvon almmolaš eiseválddiid ja sámi álbmoga gaskasaš oktavuođas. Seammás lea sámi politihkalaš diskurs ja sámi servodat oppalaččat ožžon ođđa dimenšuvnna mii buvttiha stuorát politihkalaš doaibmanávccaid ja doaibmafámu. Bálddalagaid leat sámiid álbmotválljen ja politihkalaš orgána ealáskahttán politihkalaš dynamihka sámi servodagas, mii lea mielddisbuktán dan ahte siskkáldas politihkalaš reflekšuvdna lea ožžon ođđa demokráhtalaš vuolggasaji man ektui bargat.</p>
<p>Beroškeahttá das sáhttá ođđa demokráhtalaš sámi almmolašvuohta mearkkašit dan ahte ferte standardiseret dihto osiid das movt čájehit, buktit oidnosii ja áddet sámevuođa. Dán lágan standardiseren sáhttá mielddisbuktit dan ahte unnán buktojuvvojit diehttevassii dat variašuvnnat mat sámi servodagas leat. Seammás lea dihto munni maid ovttaláhkai standardiseret vai sámi álbmogis livččii vejolašvuohta doaibmat politihkalaš ovttadahkan nationála ja riikkaidgaskasaš forain. Standardiseren mearkkaša maid ahte biddjojuvvojit ođđa gáibádusat ja vuordámušat movt ságastallan ja oaivvildeapmi sámi servodagas galget čađahuvvot. Sámi demokráhtalaš servodagas lea dán oktavuođas stuorra ovddasvástádus politihkalaš ságastallama fievrrideamis ja beaiveortnega bidjamis Sámi rikkis variašunnaid ja šláddjivuođa ektui. Danne ferte sámi servodat oažžut duohta vejolašvuođaid meannudit daiguin gáibádusaiguin ja vuordámušaiguin maid ođđa sámi ja politihkalaš almmolašvuohta mielddiset buktet. Jos nu ii dáhpáhuva, de gártet sihke ovttaskas olbmot ja joavkkut vásihit ahte sii ođđasis oaidnemeahttumin dahkkojuvvojit ja vajáldahttojuvvojit. Sámi ásahusovddideami dárbbu ferte danne áibbas čielgasit áddet dainna lágiin ahte dat lea Sámi lunddolaš demokráhtalaš ovddideapmi.</p>
<p>Deaŧalaš eaktu ođđa ja doaibmi sámi almmolašvuhtii ja sámi demoktariijii lea ahte gávdnojit ásahusat mat doibmet oaivillonuheami, oaivilhábmema ja diehtojuohkima várás. Muhto go leat unnán ja geanohis servodatásahusat Sámedikki, albmotválljen orgánan, ja ovttaskas olbmo gaskka, de raššu demokratiija. Dakkár dilis sáhttá álkit šaddat nu ahte Sámediggi adnojuvvo amasin, byrokráhtalažžan ja unnán relevántan. Jos seammás eai gávdno ođđaáigásaš ja nana ásahusat mat gulahallet, váikkuhit ja bidjet eavttuid dan politihkkii maid Sámediggi fievrrida, de geanohuvvá sámi demoktratiija.</p>
<p>Sámediggi lea iešalddis politihkalaš oaivildahkama ja politihka hábmema institušonaliseren. Dát sáhttá dagahit dan ahte ovttaskas olbmuid mielas šaddá váttis olahit, guldaluvvot ja oažžut dárbbašuvvon veahki vuogádagas mas leat ásahuvvon dagaldumit, prosedyrat ja proseassat mearrádusaid dahkamii. Sámediggi politihkalaš vuogádahkan gártá álkit ráhčat nuppe vuorus daid vuordámušaid ektui mat ovttaskas olbmuin leat dárbbuid, sávaldagaid ja hástalusaid ektui, ja nuppe dáfus fas go guoská bajimuš sámepolitihka ovddideapmái. Dássedeaddu dáid beroštumiid gaskka lea iešalddis sierralágan fenomena Sámediggái politihkalaš vuogádahkan. Buot álbmotválljen ovddasteaddjit ja orgánat fertejit bargat sihke ovttaskas olbmuid, organisašuvnnaid ja ásahusaid ektui. Válgakanála lea dieđusge álohii áibbas dárbbašlaš eaktu juohke demokráhtalaš vuogádagas. Erenoamáš hástalus sámi servodagas lea dattetge ahte ásahusat main lea oktavuohta politihkalaš mearrideaddji vuogádaga ja ovttaskas olbmuid dahje báikkálaš eahpeformálalaš fierpmádagaid gaskka leat unnán, bieđgguid ja leat unnán ovddiduvvon. Dákkár oktavuođas sáhttá gaska ja oktavuohta Sámedikki, politihkalaš vuogádahkan, ja sámi servodaga gaskka orrut erenoamáš stuoris ja unnán ulbmillaš. Dákkár dilis lea erenoamáš hástalussan Sámedikki legitimitehtii, sámi demokratiijii ja maŋimus instánsan maiddái sámi servodaga vejolašvuhtii movt suodjalit ja ovddidit kultuvrra, identitehta, giela, ealáhusaid ja vuoigatvuođaid.</p>
<p>Danne oaidná Sámediggeráđđi ahte sámi ásahusaid ovddideapmi buot servodatsurggiid siskkabealde lea vuođđoeaktun sámi demokratiija ja sámi servodaga huksemis. 2.2 Máhtolašvuohta</p>
<p>Sámi ellet ja leat eallán sierralágan eavttuid vuođul Sámis. Ieš sámiid eksisteanssa ja leahkima váikkuhit nuppe bealde báikkálaš rievdadus- ja heivehanproseassat, ja nuppe bealde fas nationála ja máilmme viidosaš ovddideapmi. Dávggasvuohta, nuppástuhttindáidu, oktilašvuohta ja ođasmahttin leat guovddáš doahpagat sámi servodaga suodjaleami ja ovddideami oktavuođas. Muhtun joavkkuide sámi servodagas lea ođđa sámi almmolašvuođa ovddideapmi leamaš iešalddis čielggas, go fas nuppiide leat servodatrievdamat buktán čuolmmaid ja dakkár dovddu ahte lea váttis birget ođđa áiggis. Rievdamat otne mannet johtilit. Muhtun rievdamat mannet veahážiid mielde, ja earát fas mannet oalle jođánit. Dát eaktuda stuorra heivehangáibádusaid. Sámi álbmogii buktet dat hástalusaid go guoská máhtolaš-vuhtii beassat áddet ja stivret iežas eallindili ja servodatovddideami. Danne lea sámi servodagas stuorát dárbu searvat riikkaidgaskasaš ja nationála mearridanarenaide. Dasa gáibiduvvo máhtolašvuohta politihkalaš mearridanproseassaid birra ja máhtolašvuohta rievdadusaid, hábmema ja sivvaoktavuođaid birra servodaga, kultuvrra ja birrasa siskkabealde.</p>
<p>Eallinvuođu ja servodateallima rievdamat sámi guovlluin dáhpáhuvvet otne várra johtileappot ja eanet viidábut go goassige ovdal. Dát bidjá stuorra gáibádusaid máhtolašvuhtii vai sáhttit váikkuhit min eallindili. Go galgat plánet min boahtteáiggi de fertet mii deaividit daiguin rievdadusaiguin mat min deaividit, dan bokte ahte nannet ja sihkkarastit min árbedieđuid, min diehtoásahusaid ja politihkalaš apparáhtaid. Dát bidjá stuorra gáibádusaid sámi servodahkii dan dáfus ahte dat ain galgá sáhttit leat stuorámus eaktudeaddji iežas servodaga ovddideapmái. Sámiid árbevirolaš ássanguovllut leat dál várra historjjá stuorámus rievdadusaid guovdu go guoská resursaávkkástallamii, dálkkádatrievdamiidda ja teknologalaš ođđafuomášumiide. Lea várra nu ahte sámi servodat gártá stuorámus vuoittahallin sihke luondduvuđđosa rievdadusaid oktavuođas ja go stuorra industriijaberoštumit bahkkejit sámiid eallinvuođu ala. Go galgá máhttit riekta válljet, de lea máhtolašvuohta, ja máhtolašvuohta mii gaskkustuvvo ja man birra ságaškuššo almmolaččat mearrideaddji deaŧalaš boahtteáiggi sámi servodatovddideapmái.</p>
<p>Juohke oktavuođas go máhtolašvuohta buvttaduvvo ja gaskkustuvvo leat ásahusat maid deaŧalaččat. Dasa gullá sámi máhtolašvuođaásahusaid mearkkašupmi dasa ahte máhtolašvuohta sámi kultuvrra ja servodatovddideami birra boahtá servodahkii oppalaččat ja lea oassin álbmoga ja almmolašvuođa dábálaš máhtolašvuođas. Máhtolašvuohta lea váikkuhanfámu čoavdda go mearrádusat main lea mearkkašupmi boahtteáiggi sámi servodahkii dahkkojuvvojit. Dan oktavuođas lea deaŧalaš bidjat gažaldagaid mainna lágiin iešguđetlágan máhtolašvuođaásahusat mat leat ásahuvvon ja gávdnojit, doibmet dahje sáhttet doaibmat kritihkalaš, dássedettolaš ja mieđalaš ásahussan demokráhtalaš ovdáneapmái sámi servodagas.1 Earret eará dákkár oktavuođain – ásahusovddideami bokte – sáhttet sámit sierra álbmogin ovttastahttit dieđalaš ja árbevirolaš máhtolašvuođa. Ná lea maiddái vejolaš áigeguovdilastit árbedieđuid ja gulahallat dan ávkki birra. Deaŧalaš lea deattuhit ahte árbedieđut eai leat sorjavaččat dieđalaš ákkastallamiin jos galget ceavzit. Baicce lea nu ahte árbedieđut ellet hui bures ja leat seamma lunddolaččat otne go ovdal min sohkabuolvvaid. Dán lágan máhtolašvuođa vuođul dat lea leamaš vejolaš eallit lávga luonddu oktavuođas ja sihkkarastit sámi ássama Sámis máŋga duhát jagi. Nuppe dáfus sáhttá dieđa rahpat ođđa vejolašvuođaid ja addit saji árbedieđuide dutkamis, ođđaáigásaš 1</p>
<p xml:lang="nob">Bjerkli, B. ja Selle, P. 2003: <span type="quote" xml:lang="nob">"Samisk offentlighet og makt"</span>, Bjerkli, B. ja Selle, P. 2003: <em type="italic">Samer, makt og demokrati. </em></p>
<p><em type="italic">Sametinget og den nye samiske offentligheten </em>, Gyldendal Norsk Forlag AS, Oslo oahpahusas ja eará máilmmeviidosaš áššečuolmmain nugo dálkkádatrievdamis, ja dássedettolaš resursaávkkástallamis. Seammás váikkuha dieđa árbevirolaš ja historjjálaš máhtolašvuođa suodjaleami nu ahte sáhttá sihkkarastit ja ovddidit sámiid árbejuvvon máhtolašvuođaid. Sámi álbmot lea vuos ain huksemin servodaga. Sámediggeráđi mielas sáhttá árbedieđuid gohčodit boahtteáiggi sámi servodaga vuođđogeađgin. Sámi ásahusat galget fuolahit dan ahte árbedieđut vurkejuvvojit, geavahuvvojit ja gaskkustuvvojit sohkabuolvvas nubbái nugo maiddái njálmmálaš dieđut. 2.3 Kapasitehta </p>
<p>Servodaga huksen demoktratiija, ásahusaid ja máhtolašvuođa vuođul sorjá ollu beliin. Dasa go galgá sáhttit mearridit, searvat mearrádusproseassaide, nannet ja ovddidit máhtolašvuođa, ja ásahit ja viidáset ovddidit ásahusaid, dárbbašuvvojit ekonomalaš ja olmmošlaš návccat. Dan geažil ferte kapasitehta huksejuvvot buot dásiin sámi servodagas. Kapasitehta huksema sáhttá áddet oktasaš doaban dasa go galgá láhčit ja hukset ceavzinnávccalaš ja gievrras máhtolašvuođa birrasiid ja kulturásahusaid. Sámi servodaga dáidu suodjalit ja ovddidit iežas kultuvrra ja kulturárbbi, árbevieruid, ealáhusaid ja giela sorjá das ahte gávdnojit ásahusat main lea dáidu analyseret ja gaskkustit buot historjjálaš, kultuvrralaš, biraslaš ja servodatlaš beliid. Dalle go sámiide gusket hálddahuslaš ja politihkalaš doaibmabijut, ferte guoskevaš eiseváldi konsulteret ja man geažil lea dárbu oažžut kapasitehta searvamii. Dasa adno gelbbolašvuohta ja kapasitehta ollu beliin guhkás miehtá doaresfágalaš surggiid. Sámi servodat dárbbaša danne máŋga gievrras máhtolašvuođaásahusa mat fuolahit doaresfágalaš kapasitehta huksema Sámis. Go sámi servodat galgá searvat oppalaš servodatovddideapmái, de dárbbaša dat kapasitehta mii gáibiduvvo go galgá sáhttit čuovvut mielde ovddideamis. Sámi servodat lea sorjavaš gievrras ásahusain vai rievdadusproseassaid nagodivččiimet deaividit iežamet eavttuid vuođul. Dávjá lea nu ahte gelbbolašvuođa ja kapasitehta ovddideapmái dárbbašuvvo juste dihtolágan gelbbolašvuohta ja kapasitehta. Dat go galgá oažžut áigái dán lágan positiivvalaš rievdadussprirála gáibida iešalddis ollu resurssaid. Ollu surggiin otne leat hui stuorra hástalusat ja gáibida ollu jos galgá searvat buot proseassaide ja meannudit daid iešguđet evttohusaid ja doaibmabijuid buot váikkuhusaid. Dasto lea divrras čađahit mearriduvvon doaibmabijuid. Danne go sámi servodagas váilu nu ollu ásahuslaš, fágalaš ja ekonomalaš kapasitehta.</p>
<p>Dat bealli go sámi servodagas leat viehka unna ja bieđgguid stuorra guovllut ja go ásahusstruktuvra lea rašši, dagaha dan ahte servodatsurggiin maid oalle guhkás márkanmekanismmat regulerejit fálaldagaiguin ja jearaldagaiguin, ii gávdno dárbbašlaš unnimus vuođđu. Dan oktavuođas sáhttá leat sáhka oahpahusas (studeantavuođđu), kursadoaimmas, čielggadandoaimmas, mediagirjáivuođas ja oahpponeavvoráhkadeamis. Danne gáibiduvvo dán lágan servodatsurggiid kapasitehta sihkkarastimii ja huksemii eanet aktiivvalaš ásahusovddidanpolitihkka sámi servodagas dan ektui mii muđui lea servodagas. Dilli lea dál dattetge nu ahte norgalaš servodagas leat huksejuvvon ollu ásahusat, ja doppe ásahuvvojit dađistaga ođđa almmolaččat ruhtaduvvon ásahusat, ja mat váldoáššis leat norgalaš servodaga várás, de lea sámi servodagas vástesaš ovddideapmi bázahallan. Danne dárbbašuvvojit Sámediggeráđi mielas sámi ásahushuksemii dohkálaš ekonomalaš ja olmmošlaš resurssat mii lea mearrideaddji deaŧalaš kapasitehta huksemii sámi servodagas. 3. Rievttálaš ja politihkalaš vuođđu Sámediggi lea Norgga sámiid álbmotválljen orgána, ja nu lea ge Sámedikkis ulbmil bargat sámiid vuođđovuoigatvuođaid dohkkeheami ovddas, ja gozihit ja nannet sámi kultuvrra, giela ja servodateallima.</p>
<p>Vuođđolága § 110a čuodjá ná: <em type="italic">Lea stáhta eiseválddiid geatnegasvuohta láhčit diliid nu ahte sámi álbmotjoavku sáhttá seailluhit ja ovddidit iežas giela, kultuvrra ja servodateallima. </em>ON cealkámuš álgoálbmogiid vuoigatvuođaid birra, mii mearriduvvui ON váldočoahkkimis 2007:s, sisttisdoallá álgoálbmogiid olmmošvuoigatvuođaid ja vuođđofriddjavuođaid dohkkeheami. Cealkámuš deattuha ahte álgoálbmogiid vuoigatvuođat iešmearrideapmái galgá dohkkehuvvot, ja dasa gullá sámi álbmoga vuoigatvuohta ieža beassat mearridit iežaset ekonomalaš, sosiálalaš ja kultuvrralaš ovdáneami. Dán vuoigatvuođa vuollái gullá maid vuoigatvuohta mearridit iežas politihkalaš dili birra. Álgoálbmotcealkámuš lea politihkalaččat geatnegahtti stáhtaide. Sápmelaččaid iešmearridan-vuoigatvuohta čuovvoluvvo maiddái Siviila ja politihkalaš vuoigatvuođaid Konvenšuvnnas ja ekonomalaš, sosiála ja kultuvrralaš vuoigatvuođaid Konvenšuvnnas 1966:s artihkal 1 (SP/ESK artihkal 1). Konvenšuvnnat eai leat dušše juridihkalaččat geatnegahtti stáhtaide, muhto dat leat maiddái biddjon norgga riektin mat bohtet ovdalii eará lágaid, vrd. Olmmošvuoigatvuođalága § 2-3. SP/ESK artihkal 1 sátnádeami dulkon hábme rievttálaš vuolggahansaji ja rámmaid iešmearridanrievtti ávnnaslaš sisdollui, nu go lea sátnáduvvon álgoálbmotcealkámušas ja davviriikkalaš sámekonvenšuvnna evttohusas. Iešmearridanrievtti ávnnaslaš sisdoallu ferte duohtamáilmmis hábmejuvvot dego boađusin riikkaidgaskasaš ceahkkálagaid ja dynámalaš dulkomis dain álbmotrievtti instrumeanttain. Iešmearridanvuoigatvuođa ávnnaslaš sisdoallu šaddá doaibmat iešguđege ládje, ja dat boahtá das makkár dilis guoskevaš álbmot dahje álgoálbmot lea. Ii leat daid ovttaskas riikkaid duohken dulkot, muddet ja defineret álgoálbmogiid iešmearridanvuoigatvuođa ON miellahttostáhtaid oainnu vuostá, mii ovdanbuktojuvvo ON cealkámušas álgoálbmogiid vuoigatvuođaid birra. Jus nu dahkko, de sáhttá váikkuhit ahte ulbmil sihke iešmearridanvuoigatvuođain ja álbmotrivttiin heađuštuvvo. Sámi iešmearrideami doaimmahusa guovddáš suorgi lea nannet ja ovdánahttit iežaset ásahusaid. </p>
<p>Álgoálbmogiid ásahusat leat namuhuvvon máŋgga artihkkalis álgoálbmotcealkámušas. Viđat artihkkalis čuožžu earret eará ahte álgoálbmogiin lea vuoigatvuohta bisuhit ja nannet iežaset politihkalaš, rievttálaš, ekonomalaš, sosiála ja kultuvrralaš ásahusaid. Dat čuovvoluvvo 20. artihkkalis gos earret eará čuožžu ahte álgoálbmogiin lea vuoigatvuohta bisuhit ja ovdánahttit iežaset politihkalaš, ekonomalaš ja sosiála vuogádagaid ja ásahusaid, sihkkarastin dihte ávkkálašvuođa iežaset vejolašvuođain ja iežaset ovdánemiin, ja vai friddja besset oassálastit iežaset árbevirolaš ja ekonomalaš doaimmain. Viidásit čuožžu artihkal 34:s ahte álgoálbmogiin lea vuoigatvuohta ovddidit, ovdánahttit ja bisuhit iežaset ásahuslaš struktuvrraid ja earenoamáš dábiid, árbevieruid ja boares vieruid. Artihkal 14:s boahtá ovdan ahte álgoálbmogiin lea vuoigatvuohta ásahit ja dárkkistit iežaset oahppovuogádagaid ja ásahusaid mat ovddidit sin giela dainna lágiin mii lea heivvolaš sin kultuvrii ja oahppanvugiide. Artihkal 16 mielde galget álgoálbmogat beassat ásahit iežaset mediaid iežaset gillii.</p>
<p>ILO-konvenšuvnnas nr. 169 (ILO 169) álgoálbmogiid ja čearddalaš álbmogiid hárrái iešmearrideaddji riikkain čuožžu maid álgoálbmogiid ásahusaid birra. 2. artihkkalis čuožžu earret eará ahte ráđđehusas lea ovddasvástádus fuolahit veahkkálagaid daiguin álbmogiiguin maidda dat gusket, koordinerejuvvon ja systemáhtalaš doaimmaid suodjalit dáid álbmogiid vuoigatvuođaid ja dáhkidit sin oppalašvuođa.</p>
<p>Dakkár doaimmaide gullet gaskaoamit ollašuhttit daid álbmogiid sosiála, ekonomalaš ja kultuvrralaš vuoigatvuođaid, vuhtiiválddidettiin din sosiála ja kultuvrralaš iešvuođadovddu, sin vieruid ja árbevieruid, ja sin ásahusaid. 4. artihkkala mielde galget maiddái biddjot earenoamáš doaimmat johtui gáhttet dáid álbmogiid ásahusaid.</p>
<p>Artihkal 27 nr. 3 gáibida ahte ráđđehus galgá dohkkehit álgoálbmogiid vuoigatvuođaid vuođđudit iežaset oahpahusásahusaid, ja ahte galget juolluduvvot ekonomalaš resurssat dan várás.</p>
<p>Álbmotrievttis leat čielga geatnegasvuođat stáhta ektui heivehit sámi ásahusaid nannema ja ovdánahttima. Dat geatnegasvuohta lea earenoamáš konkrehta ja juridihkalaččat geatnegahtti go guoská oahpahusásahusaide. Sámediggeráđis leat garra oaivilat dan ektui ahte lea ollu mii váilo ovdal go mis leat sámi ásahusat mat addet vuođu sihkkarastit ja ovdánahttit sámi servodaga. Geatnegasvuohta nannet ja ovdánahttit sámi ásahusaid, ovttas stáhta konsultašuvdnageatnegasvuođain ja sápmelaččaid iešmearridanvuoigatvuođain, dagaha ahte maiddái lea dárbu ásahit bušeahttabargovugiid mat sihkkarastet ekonomalaš rámmaid sámi servodahkii ja vejolašvuođaid ovdánahttit dárbbašlaš ásahusaid.</p>
<p>Álgoálbmogiin leat maiddái vuoigatvuođat iežaset kulturárbái ja geavahit ja fievrridit máhtolašvuođa historjjá, giela ja máhttovuogádagaid birra. Dat boahtá buoremusat ovdan álgoálbmotcealkámuša artihkkaliin 11, 12, 13 ja 31. Álgoálbmogiin lea riekti čalmmustahttit, doaimmahit, ovdánahttit ja oahppat iežaset kultuvrra ja árbevieruid birra. Dat čuovvu maiddái das ahte álgoálbmogiin lea vuoigatvuohta bisuhit ja gáhttet iežaset kulturmuittuid, ja ahte sis lea vejolašvuohta geavahit ja bearráigeahččat daid. Dan lassin lea álgoálbmogiin riekti beassa ođđasit hávdádit iežas álbmoga bázahusaid jus dat leat leamaš sirdojuvvon dahje ráfehuhttojuvvon guhkes áiggi.</p>
<p>Konvenšuvnnas biologalaš šláddjivuođa birra lea návccaid huksen guovddáš fáddá, nu lea maiddái konvenšuvnna čuovvolanmearrádusain. Dat čalmmustahttojuvvo earenoamážit artihkal 8j čuovvoleamis, gos álgoálbmogiid árbevirolaš máhtolašvuođa ja bargovugiid bisuheapmi ja ovdánahttin ja biologalaš šláddjivuođa ođasteamit deattuhuvvojit. Deaŧalaš loahppadokumeanta ON konferánssas birrasa ja ovdánahttima birra Rio de Janeiros 1992:s lea Agenda 21, man doaibmaplána galgá váikkuhit servodatovdáneami sosiálalaččat, ekonomalaččat ja ekologalaččat nana bissovažžan. Doaibmaplána ávžžuha buot ráđđehusaid ráhkadit nationála strategiijaid nanabissovaš ovdáneapmái. Agenda 21 neavvu movt sáhttá olahit nanabissovaš dássedeattu gaskal geavaheami ja olmmošlassáneami ja máilmmi ekologalaš kapasiteahta. Kapihtal 26, čuokkis 3, <span type="quote">“guovddáš aktevrraid nannen,”</span> lea álgoálbmogiid rolla birra. Doppe čuožžu earret eará ahte ráđđehus berre mieđihit ahte álgoálbmogiid eatnamiid ferte suddjet doaimmaid vuostá mat billistit luonddu. Álgoálbmogiid vuoigatvuođat ja geatnegasvuođat galggašedje biddjot doibmii nationála lágain. Riikkat sáhttet maiddái mearridit lágaid ja njuolggadusaid bisuhan dihte boares vieruid ja álgoálbmogiid vuoigatvuođa hálddašit eatnamiid, ideaid ja máhtolašvuođa. Mearrádus deattuha stuora oassálastima álbmogiid gaskkas ja joavkkuid vuoigatvuođa beassat váldit oasi proseassain mat váikkuhit sin dili. Das čuvvot geatnegasvuođat hukset kapasiteahta álgoálbmotservodagain vai nanabissovaš ovdáneami bargui oažžu buori oassálastima álgoálbmogiid gaskkas. 4. Sámi ásahusaid stáhtus Sámediggi hálddaša dál ollu doarjjaortnegiid ealáhusovddideapmái, oahpahussii, gillii, kultuvrii, kultursuodjaleapmái ja kulturmuitosuodjaleapmái, dearvvašvuođa- ja sosiálabálvalusaide jna.</p>
<p>Doarjjaortnegat lea okta máŋgga váikkuhangaskaomis maiguin Sámedikki politihkka iešguđege surggiin biddjojuvvo johtui. Danne juohká Sámediggi jahkásaččat sullii 200 miljon ruvnno dáid surggiide nannet ja váikkuhit oppalaš gelbbolašvuođa buorideami sámi servodagas. Ollu sámi ásahusat gullet Sámedikki doarjjaortnegiidda mat dál juogaduvvojit njuolgga doarjjan ja ohcanvuđot doarjjan. Vuolábealde válddahallojuvvojit oppalaččat eanaš dát ásahusat. Dás ii válddahallojuvvo dievaslaš stáhtus, muhto oppalaččat čilgejuvvo ásahusaid doaimmaid ja organiserema birra. Čilgehusat leat vuođđuduvvon ásahusaid ruovttusiidduide ja buktojuvvon raporttaide. 4.1 Njuolgga doarjagat</p>
<p>Buot ásahusaide ja organisašuvnnaide mat ožžot njuolgga doarjaga Sámedikki bušeahta bokte, biddjojuvvojit gáibádusat ahte dat ráhkadit ja sáddejit čuovvovačča Sámediggái; guoskevaš jagi doaibmaplána, rehketdoalu ja ovddit jagi jahkedieđáhusa, ja dasto boahttevaš jagi bušeahttadárbbu.</p>
<p>Alimus váldi mii lea jahkečoahkkin, galgá leat dohkkehan ásahusaid ja organisašuvnnaid jahkerehketdoalu ja ovddit jagi jahkedieđáhusa.</p>
<p>Jos gáibádusat doaibmadoarjga hárrái eai leat ollašuhttojuvvon ja raporteren ii leat sáddejuvvon Sámediggái ovdal dieđihuvvon ja mearriduvvon dáhtona, de ii sáhte doarjjaoažžu oažžut doarjaga</p>
<p>Sámedikkis. Sámediggi sáhttá sihtat máksit ruovttoluotta doarjaga jos vuostáiváldi ii ollašuhte gáibádusaid nugo eaktuduvvon. 4.2 Ohcanvuđot doarjagat</p>
<p>Ohcanvuđot doarjjaortnegat maid Doarjjastivra hálddaša, leat čohkkejuvvon oktasaš ortnegii ja daidda leat oktasaš njuolggadusat, geahča Sámedikki mearrádusa áššis 43/07. Ohcanvuđot doarjagiid njuolggadusat leat heivehuvvon stáhta ekonomiijanjuolggadusaide. Njuolggadusat geatnegahttet Sámedikki fuolahit ulbmillaš ja beaktilis doarjjahálddašeami. Dain gáibiduvvo maiddái dat ahte galget leat dakkár bearráigeahččan- ja duođaštanortnegat ahte ruđaid geavaheapmi dohkálaččat duođaštuvvo.</p>
<p>Sámediggeráđis lea fápmudus earaláhkai geavahit gitta 20 proseantta bušeahta várrejuvvon ruđain ovttaskas ohcanvuđot ulbmiliidda. Ruđat galget geavahuvvot rámma siste mii lea várrejuvvon Sámedikki ohcanvuođot doarjjaortnegiidda, ja Sámediggeráđđi galgá bušeahttajagis dieđihit Sámedikki dievasčoahkkimii jos ruđat ležžet earaláhkai geavahuvvon, geahča áššis 43/07.</p>
<p>Buot ohcanvuđot doarjjaortnegiidda, earret váikkuhangaskaomiide mat leat čoahkkinjođihangotti geavahusas, gustojit Sámedikki bajimuš njuolggadusat ohcanvuđot doarjjaortnegiid váste ja dat juolludaneavttut mat leat biddjojuvvon ovttaskas ortnega váste bušeahtas. Dasa lassin gustojit čuovvovaš gáibádusat buohkaide:</p>
<p>Ohcamat fertejit gullat daid vuoruhemiide maid Sámediggi lea mearridan ohcanjahkái, ja Sámedikki ohcanskovvi galgá geavahuvvot. Doarjjaoažžu galgá buktit rehketdoalu ja raportta ruđaid geavaheamis. Rehketdoalu ruđaid geavaheamis galgá unnimusat registrerejuvvon revisora duođaštit jos doarjja lea badjel 100 000 ruvnno. Jos doarjaga geavaheami sáhttá duođaštit eará dohkálaš vugiin, de sáhttá Sámediggi luvvet doarjjaoažžu gáibádusas ahte galgá leat revisoraduođaštus. 4.3. Šiehtadusat 4.3.1. Váldošiehtadus sámi dáiddárorganisašuvnnaiguin</p>
<p>Sámediggi lea 2004.s dahkan váldošiehtadusa sámi dáiddárorganisašuvnnaiguin mat ovddastuvvojit Sámi dáiddárráđi bokte. Ulbmilin lea ovddidit buori ja šláddjás sámi kultureallima ja láhčit diliid sámi girjjálašvuođa, musihka, dánssa, teáhtera, filmmaid, govvadáidaga ja dáiddaduoji hábmemii ja gaskkusteapmái. Dáiddáršiehtadus guoská doaibmabijuide kultursuorggis, mat čađahuvvojit daid ekonomalaš rámmaid siskkobealde maid bealit leat soahpan. 4.3.2. Duoji váldošiehtadus</p>
<p>Sámediggi lea 2005:s dahkan duodjealáhusa váldošiehtadusa duodjeorganisašuvnnaiguin Sámiid Duoji Riikkaservviin ja Duojáriid ealáhusservviin. Šiehtadusa ulbmilin lea láhčit nannoset ealáhuslaš duoji ovddideami, nu ahte lea buoret gánnáhahttivuohta ja eanet iešbuvttaduvvon gálvvuid vuovdin. Dán lágan ovdáneapmi eaktuda ahte gelbbolašvuođa bajideapmi, buvttaovddideapmi, márkanfievrrideapmi ja vuovdin čalmmustahttojuvvojit nannosit. Jahkásaččat šiehtaduvvo jahkásaš ealáhusšiehtadus duojis mas leat doaibmabijut maid ulbmilin lea ovdánhahttit ealáhusa daid politihkalaš mihttomeriid ja njuolggadusaid mielde mat áiggis áigái mearriduvvojit Sámedikkis. 4.4. Sámi giellaguovddážat</p>
<p>Sámi giellaguovddážiid bokte sihkkarastojuvvo vejolašvuohta oahppat ja viidáset ovddidit min sámi giellamáhtu. Sámi giellaguovddážat addet vejolašvuođa oahppat ja ovddidit sámegiela sihke njálmmálaččat ja čálalaččat, ja danne leat deaŧalaččat giela oppalaš suodjaleapmái ja bisuheapmái. Sámi giellaguovddážat leat deaŧalaš giellaarenat, erenoamážit doppe gos sámegiella lea heittot dilis. Buohkanassii leat ásahuvvon ovcci sámi giellaguovddáža sámi guovllus Norgga bealde. Dat leat Isak Saba guovddáš Unjárggas, Várdobáiki sámi guovddáš Evenáššis, Deanu giellagáddi, Sámi giella- ja kulturguovddáš Leavnnjas, Álttá sámi guovddáš, Sámi giellaguovddáš Gáivuonas, Moskavuona Sámi giellaguovddáš, Aajege – saemien giele- ja maahtoejarnge Rørosis, ja Árran julevsáme guovddásj. Giellaguovddážiid ásaheapmi leat vuolggahuvvon báikkálaččat, ja jurdda ásaheami duogábealde lea leamaš dárbu čohkket resurssaid ja ásahit giellaarenaid. Deanu sámi giellaguovddáža ruhtada Sámediggi Norgga bealde ja Deanu gielda, ja dat leat oassi SEG:s (Sámi ealáhus- ja guorahallanguovddáš). SEG:a eaiggáduššet Deanu gielda, Davvi-Lapplándda gieldaovttastupmi ja Davvi Girji AS. Álttá sámi giellaguovddáš lea oasussearvi mii doaibmá Álttá siidda lokálain. Giellaguovddáš Divttasvuonas lea oassi Árranis mii lea vuođđudus. Giellaguovddáš Evenáššis lea oassi Várdobáikkis mii lea organiserejuvvon BA:in (lágádus mas lea ráddjejuvvon ovddasvástádus).</p>
<p>Eará giellaguovddážat Gáivuonas, Leavnnjas, Unjárggas, Moskavuonas ja Rørosis leat gielddalaš ja/dahje fylkkagielddalaš giellaguovddážat mat ožžot doaibmadoarjaga Sámedikkis. Sámi giellaguovddážat fállet bálvalusaid sihke sámi álbmogii ja gielddalaš ja almmolaš eiseválddiide. Buot giellaguovddážat ožžo 2008:s 500 000 ruvdnosaš njuolgga doarjaga Sámedikkis. Gielddat ja fylkkagielddat juolludit molsašuddi dásis ekonomalaš doarjaga giellaguovddážiidda. 4.5. Sámi kulturguovddážat</p>
<p>Sámediggeráđi álggahanjulggaštusas 2007 lea hábmejuvvon čuovvovaš mihttomearri sámi kultuvrii:</p>
<p xml:lang="nob"><em type="italic">Kunst og kultur har alltid spilt en viktig rolle for de enkelte nasjoners, samfunns og folkegruppers oppfatning av seg selv. Sametingsrådet ser derfor kunstnernes arbeid som et sentralt bidrag i styrkingen av samisk identitet. </em></p>
<p>Kultuvrii gullet dat ávnnaskeahtes ja ávnnaslaš árvvut, norpmat, kodat ja symbolat maid olbmot váldet badjelasaset ja gaskkustit viidáseappot buolvvas bulvii. Kultureallin lea deaŧalaš fápmu mainna nannet sámi identitehta mii váikkuha loaktima ja eallinkvalitehta, ja ealli báikegottiid gos olbmot háliidit ássat. Kultuvra boahtá čielgasepmosit oidnosii iešguđetlágan dáiddahámiid bokte nugo girjjálašvuođa, lávdedáidaga, govvadáidaga/duoji, musihka, bivttasárbevieruid, borramuša jna. bokte. Kulturguovddážat leat oassin ollu arenain gos kultuvrra sáhttá gaskkustit ja čalmmustit buotlágan hámiiguin.</p>
<p>Dál leat vihtta sámi kulturguovddáža dihto sturrodagas. Dat leat Árran julevsámi guovddáš, Ája sámi guovddáš, Sijti Jarnge, Várdobáiki sámi guovddáš ja Mearrasámi diehtoguovddáš mat buohkat ožžot jahkásaš njuolgga doarjaga Sámedikki bušeahtas kulturviessodoibmii. Oktasaš dáin kulturguovddážiin lea viiddis sámi kulturulbmil go guoská gillii, duođašteapmái, oahpahussii ja dábálaš kultuvrii. Dan lassin gávdnojit guokte guovddáža, namalassii Sámi Dáiddaguovddáš ja Lásságámmi, main lea veaháš gáržžibuš áŋgiruššansuorgi sámi dáidaga ektui.</p>
<p>Árranis leat 20 bargi juogaduvvon doaimmaide nugo musea, giellaoahpahus, sámi mánáidgárdi, dutkan ja duođašteapmi. Árran oaččui 2008:s 1 492 000 ruvnno njuolgga doarjaga kulturviessodoibmii. Ája sámi guovddážis leat dál čieža bargi jođiheapmái, čorgemii, DGT:ii ja prošektii. Ája oaččui 2008:s 1 094 000 ruvnno njuolgga doarjjan kulturviessodoibmii. Várdobáiki sámi guovddážis leat 4,4 bistevaš virggi, main 3,4 virggi gullet Márkománák sámi mánáidgárdái mii lea oassi doaimmas. Várdobáiki oaččui 2008:s 551 000 ruvnno njuolgga doarjjan kulturviessodoibmii. Sijti Jarnge Arborddis oaččui 2008:s 1 235 000 ruvnno njuolgga doarjjan kulturviessodoibmii, ja das leat golbma bistevaš virggi kulturviessodoaimma oktavuođas mat gusket kurssaide, konferánssaide, garraduodjebájiide ja girjerádjui. Dan lassin leat guovddážis guokte 20 proseantta virggi, nubbi čorgejeaddjin ja nubbi fas viessohoaiddárin. Billávuona Mearrasámi diehtoguovddáža ulbmilin lea bargat mearrasámi gielain ja kultuvrrain, juohkit dieđuid mearrasámi diliid birra, ja dasto váikkuhit eará mearrasámi birrasiid vuođđudeami maiguin movttiidahttit giela ja kultuvrra suodjaleami ja ovddideami. Dán guovddážis leat guokte bargi ja dat oaččui 2008:s 353 000 ruvnno njuolgga doarjjan kulturviessodoibmii.</p>
<p>Dáid ásahusaid doaimmain leat viehka stuorra variašuvnnat. Dát boahtá das go dain lea sierralágan duogáš ásaheamis ja leat iešguđetlágan ekonomalaš rámmaeavttut. Lea dattetge maiddái nu ahte ásahusat leat čájehan sierralágan dáiddu ovddidit iežaset doaimma ja bargguid. Ája ja Várdobáiki leat geavahan viehka stuorra resurssaid bargat iežas visttiin ja siskkáldas organiseremiin. Dát guoská várra erenoamážit Ája guovddážii mii lea viehka guhká leamaš Sámedikki bušeahtas. Ája sámi guovddáš lea plánen ovdaprošeavtta dainna ulbmilin ahte ásahit gealboguovddáža lotnolasealáhusaid váste Gáivuona suohkanis. Prošeavtta ulbmilin lea čilget sisdoalu, organiserema ja bargiidili lotnolasealáhusaid gealboguovddáža ásaheami oktavuođas. Mátta Norlándda fylkkabibliotehta doarjagiin lea ásahuvvon bibliotehkaossodat Sijti Jarnge lokálaide, muhto kulturguovddážis háliidivčče ahte máttasámi gealbobibliotehkii huksejuvvošii ođđa visti dáláš fasilitehtaid oktavuhtii Arbordi guovddážis. Evttohusas deattuhuvvo ahte Máttasámi gealbobibliotehka galgá bálvalit olles máttasámi guovllu. Cuoŋománu 13. b. 2007 šiehtadeaigga Árran ja Bodåddjo allaskuvla guhkes áiggi oahpahus- ja dutkanovttasbarggu mii geatnegahttá goappašiid. Konkrehta doaibmabidjun galgá ásahuvvot dutkaninstituhtta bargat dutkamiin julevsámi guovllus, váldoáššis giella- ja kulturdutkamiin. Dutkaninstituhtta galgá ovttasráđiid Bådoddjo allaskuvllain ovddidit oahpahusprográmmaid eamiálbmogiid máhtolašvuođa- ja kulturárbevieruid ektui, davviguovloáššiide ja eallindiliide Davvi dimenšuvdnaguovllus. Fágalaš ovddasvástádus dutkaninstituhtas galgá biddjojuvvot Bådoddjo allaskuvlii ja Árranii fas galgá biddjojuvvot geavatlaš, ekonomalaš ja hálddašan ovddasvástádus doaimmas ja ásaheamis.</p>
<p>Kulturguovddážat leat organiserejuvvon sierra láhkai. Várdobáiki ja Ája leat organiserejuvvon BA:n ja dat láigohit lanjaid earret eará Sámediggái. Árran lea vuođđudus maid almmolaš orgánat leat ásahan.</p>
<p>Árran julev sámi guovddážis lea dan lassin giellaossodat, ja dat láigoha lanjaid NRK:ii, Sámediggái ja Bådoddjo allaskuvlii. Mearrasámi diehtoguovddáš ja Sijti jarnge leat vuođđudusat maid báikkálaš searvvit leat ásahan. Sámi dáiddaguovddáš lea gaskkustan-, diehtojuohkin- ja koordinerenguovddáš sámi govva-dáiddáriidda, giehtaduojáriidda ja dáiddalaš govvideaddjiide. SDG doaibmá maiddái fágalaš orgánan áššiin mat gusket sámi dáidaga čalmmusteapmái. SDG lea dán rádjai váldoáššis áŋgiruššan dovddusin dahkat iežas dáiddáriid, ja guovddáš lea dan dahkan earret eará čájáhusdoaimma bokte iežas lanjain. Sámi dáiddaguovddáža eaiggáduššá ja jođiha Sámi dáiddáriid searvi mii lea lahttosearvi. SDG oaččui 2008:s 600 000 ruvnno njuolgga doarjjan kulturviessoulbmilii.</p>
<p>Vuođđudus Lásságámmi hálddaša Nils Aslak Valkeapää maŋis báhcán dáiddalaš buvttadusa vuoigat-vuođaid. Ulbmilin lea ahte dát hálddašuvvo dan vuoiŋŋa mielde mii boahtá ovdan su bargguin ja almmuhemiin. Lásságámmi lea vuođđudus maid almmolaš orgánat leat ásahan. Vuođđudus diktá válljejuvvon olbmuid ássat ja bargat iežaset dáidagiin ja dutkamiin Nils Aslak Valkeapää viesus. Muhtun áigodagain lea viessu rabas maiddái gussiide. Lásságámmi oaččui 2008:s 230 000 ruvnno njuolgga doarjjan kulturviessoulbmilii. Buot guovddážat mat dás leat namuhuvvon, ruhtadit váldoáššis doaimmaset almmolaš ruđaiguin, ja stuorra oassi doaibmaruhtadeamis addojuvvo Sámedikki bušeahtas. Dáid guovddážii almmolaš goziheapmi mearkkaša dan ahte Sámedikkis, mii lea sámi oktasašvuođa hálddašeaddji, lea govttolaš vuoigatvuohta váldit badjelasas seammalágan stivrenovddasvástádusa dáid guovddážiin. Nu ii leat dál.</p>
<p>Álttá siida lea oasussearvi ja dat eaiggáduššá ja jođiha sámi mánáidgárddi ja kulturviesu. Njuolggadusaid mielde galgá Álttá Sámiid Searvi álohii eaiggáduššat 67 proseantta ossosiin. Ohcama vuođul árvvoštallá Sámedikki doarjjastivra doarjaga Álttá siidii Sámedikki bušeahttapoasttas 202. Sámediggi lea 2008:s juolludan siidii 280 000 ruvnno kulturviesu doibmii. Mánáidgárdi ja kulturviessu leat oktasaš lanjain ja juogadit areálaid. Álttá siiddas leat 12 bargi. Logis dáin barget mánáidgárddis ja guokte virggi leat čadnojuvvon maiddái kulturviessooassái. Kulturviessu láigoda lanjaid iešguđetge ulbmiliidda guhkes ja oanehis áigái. Álttá sámi giellaguovddáš, Álttá sámesearvi ja mánáidgárdi láigohit lanjaid guhkit áiggi badjel. Álttá siiddas lea eaiggátstivra mas leat vihtta lahtu, maid váldočoahkkin lea lagabuidda mearridan. Váldočoahkkin addá fápmudusaid eaiggátstivrii. Váldočoahkkin dat vállje stivrajođiheaddji, nubbinjođiheaddji ja guokte stivralahtu. Sáčča Sámi viessu, Oslo sámi viessu ja Bihtánsámi viessu/vuođđudus Duoda Rafne leat dakkár doaimmat mat vuosttažettiin doibmet servviid deaivvadansadjin, ja láigohit dasto lanjaid báikkálaš doaimmaide nugo kurssaide, vuovdimii ja unnit čájáhusaide. Sáčča sámi viessu lea organiserejuvvon oasussearvin, Oslo sámi viessu lahttosearvin ja Bihtánsámi viessu vuođđudussan. Lea váttis kategoriseret dáid deaivvadansajiid kulturguovddážin maid ulbmilin livččii viiddes iežasdoarbmamat. Deaivvadansajit doibmet dattetge guovllu sámi kultur- ja giellabarggu deaŧalaš vuođđostruktuvran. Sáčča sámi viessu lea báikáduvvon boares guossevissui Njukčavuopmái Ránáidsullo suohkanis. Sámi viesu váldoulbmilin lea eanaš gozihit sámi kultuvrra ja árbevieruid. Doibmii leat maiddái earret eará gullan kursa- ja konferánsadoaibma, čájáhusat, kultuvrralaš doaimmat, musea doaibma, konsearttat ja galleriija, jahkásaš sámi girkobasit ja láigoheapmi sierralágan servviide. Sáčča sámi viesus ii leat dál oktage bargi. Maŋimuš golmma njealje jagis leat dattetge leamaš unnán kulturdoaimmat viesus go stuorra oassi resurssain lea mannan divodemiide ja bajásdoallamii.</p>
<p>Oslo sámi viesu jođihit golbma searvvi. Dat leat čađahan doaimmaid nugo kurssaid, čoahkkimiid, lávvardatkafea, girjevuovdima ja čalmmustan Sámeálbmot beaivvi. Viessu láigoha lanjaid E-skuvlii ja Sámediggái jna.</p>
<p>Bihtánsámi viesu/vuođđudusa Duoda Rafne ulbmilin lea ovddidit bihtánsámi giela, kultuvrra guovllus. Dat boares leasmánnigárdin <span type="quote" xml:lang="nob">“Heimen”</span> Dokkmos Báiddáris viháhuvvui kulturguovddážin 2003:s. Dán guovddáža áigumuššan lea suodjalit, hálddašit ja nannet bihtánsámi giela, kultuvrra ja identitehta guovllus. Sámedikki bušeahtas addojuvvo doarjja maiddái doaimmaide nugo Gamtofta ja Vilgesvárri. Gamtofta lea vásihan- ja guossebáiki mii jođihuvvo ovttaolbmofitnodahkan, ja Vilgesvárri fas lea guossebáiki iešguđetlágan sámi huksehusaiguin ja dávviriiguin. Vilgesvári eaiggáduššet Sandmark giliovddidan-searvi mii lea oasussearvi. Dát guossebáikkit doibmet dakkár báikin gos báikkálaččat gaskkustuvvo sámi kultuvra ja historjá, muhto daid lea váttis gohčodit kulturguovddážin dahje báikkálaš sámi deaivvadanbáikin. 4.6. Museat</p>
<p>Sámi museat leat deaŧalaš ásahusat sámi kulturárbbi hálddašeamis, ja leat dasto dakkár arenat gos sámi kulturárbi ja árbevirolaš máhtolašvuohta gaskkustuvvo boahttevaš buolvvaide. Sámi museat gozihit ja gaskkustit sámi kultuvrralaš máhtolašvuođaid mat čatnasit dávviriidda, govvaávdnasiidda, historjái ja oskkoldathistorjái, kulturmuittuide, resursaávkkástallamii ja kultureatnadahkii sámi geavahan- ja ássan-guovlluin. Dáin surggiin leat maiddái máhtolašvuođa ovddideaddjit, ja dasto suorggit nugo sámi ovdahistorjá ja spirituealla ja ávnnaslaš kultuvra. Dát ovddasta sámi kultuvrra ja servodaga sihke oktilašvuođa ja ođasmahttima, mii lea áigeguovdil dál ja mii váikkuha ja addá inspirašuvnnaid boahttevaš sohkabuolvvaide.</p>
<p>Sámediggeráđi bajimuš mihttomearrin sámi muesaid ektui lea sihkkarastit nannejuvvon, oktiiortnejuvvon ja ollislaš sámi museadoaimma sámiid iežaset eavttuid vuođul álbmogin ja eamiálbmogin. Okta váikkuhangaskaomiin maiguin juksat dán ulbmila lea riikaviidosaš museaođastus maid sámi museat leat álggaheamen. Ođastus mearkkaša ahte sámi museat konsoliderejuvvojit stuorát museasiidan main lea oktasaš doaibma, seammás go báikkálaš musealaš doaibma bisuhuvvo ja ovddiduvvo. Ođastusa oktavuođas leat guovddáš eiseválddit lohpádallan ekonomalaš ahtanuššama museaide. Guovddáš eiseválddit fertejit fuolahit ahte sámi museat maid váldojuvvojit mielde dán ekonomalaš ahtanuššamii vai bargu museaođastusain sáhttá loahpahuvvot. Sámediggi lea maŋimus jagiin váldán badjelasas ovddeš stáhtalaš doaimmaid ja ekonomalaš doarjjaortnegiid sámi ásahusaid várás, nugo sámi museaid. Dát lea dahkkojuvvon almmá ahte leat addojuvvon ekonomalaš resurssat ja almmá ahte Sámediggi livččii ožžon duohta váikkuhanfámu daid oktasaš ekonomalaš rámmaide mat leat sámi servodat-ovddideami várás, ja ii maid eisege leat ožžon ekonomalaš rámmaid sámi museaovddideapmái. Dat sámi museat maid Sámediggi hálddaša leat Snoasa rájes máddin gitta Girkonjárgii davveoarjin. Dat leat Saemien Sijte, Árran julevsámi musea, Gállogiedde sámi olgomusea, Várjjat sámi musea, Savio musea, Nuortasámi musea, RiddoDuottarMuseat (RDM) (konsoliderejuvvon museasiidan masa gullet Sámiid Vuorká-Dávvirat, Guovdageainnu Gilišillju, Jáhkovuona mearrasámimusea ja Porsáŋggu musea). Ulbmilin lea ahte Várjjat sámi musea, Savio musea, Nuortasámi musea ja Deanu musea galget konsoliderejuvvot Deanu ja Várjjat museasiidan 01.01.09 rájes. Daid organisašuvdnahápmin galgá leat vuođđudus ja vihtta lahtu stivrras. Sámediggi galgá nammadit guoktása dain, mas nubbi lea jođiheaddji. Eaiggádat nammadit guoktása ja bargit ovtta lahtu.</p>
<p>Siidda ulbmilin lea váikkuhit dan ahte sámi identitehta, giella ja kulturárbevierut duođaštuvvojit, oainnusin dahkkojuvvojit ja ovddiduvvojit. Dát dahkkojuvvo duođašteami, suodjaleami, čohkkema, gaskkusteami ja dutkama bokte maidda vuolggasadjin lea sámi kultuvra ja historjá, bargojuvvo dan ala ahte čoahkádus olahivččii ollu olbmuid, ja dasto fállojuvvo museafágalaš veahkki eará museaide ja áigeguovdilis ásahusaide.</p>
<p>Siidda museaid otnáš dilli lea ahte Várjjat Sámi musea eaiggáduššá ja jođiha Unjárgga gielda. Museas leat njeallje fasta bargi (3,5 jahkedoaimma), ja viessohoaiddár ja čorgejeaddji mat gullet eará gielddalaš doaimma vuollái. Dan lassin lávejit museas leat máŋggas prošeaktavirggis ja geasseofelaččat. Sámediggi lea 2008:s juolludan 1 505 000 ruvnno njuolgga doarjjan museadoibmii. Sámedikki lassin leat maiddái Finnmárkku fylkkagielda ja Unjárgga gielda juolludan doarjaga. Unjárgga gielda láve addit viehka stuorra doarjaga doaibmaruhtadeapmin.</p>
<p>Deanu musea eaiggáduššá ja jođiha Deanu gielda. Musea galgá fuolahit Deanuleagi kultuvrra, ja erenoamážit johkasámi kultuvrra ja dan erenoamáš luossabivddu čažádagas. Musea galgá seammás gozihit suoma ja norgga kulturárbbi gielddas. Museas lea okta fásta bargi. Deanu musea deaŧaleamos bargun lea čohkket, registreret ja gaskkustit kulturhistorjjálaš árvvuid boarraset áiggi rájes gitta ođđa áiggi rádjai ja dasto ovttasbargat servviiguin. Dieinna lágiin galgá musea searvat báikkálaš servodat-ovddideapmái, láhčit ja čađahit gaskkustanplána skuvlaluohkáide, ja váikkuhit čájáhusaid ovddideami. 2008:s juolludii Sámediggi 290 000 ruvnno njuolgga doarjjan museai. Sámedikki lassin juolludit maid</p>
<p>Finnmárkku fylkkagielda ja Deanu gielda doarjaga.</p>
<p>Savio musea lea organiserejuvvon sierra ovttadahkan Mátta-Várjjaga gielddas. Musea ulbmilin lea doaibmat nationála musean John A. Savio dáidaga ja eallima ektui. Museas lea okta fásta bargi ja dat oaččui 2008:s 237.000 ruvnno njuolgga doarjaga Sámedikkis museadoibmii. Dan lassin addá Mátta-Várjjat gielda doarjaga. Nuortasámi musea lea 2004 rájes leamaš organiserejuvvon prošeaktan Mátta-Várjjat gieldda vuolde ja mas lea sierra gaskaboddasaš stivra, maid Sámediggi ja Mátta-Várjjat gielda leat nammadan. Go museavisti lea gárvvistuvvon de organiserejuvvo Nuortasámi musea bistevažžan Deanu ja Várjjaga museasiidda bokte. Nuortasámi musea galgá bargat olles nuortasámi guovllu ektui. Museas lea okta bargi. 2008:s juolludii Sámediggi 1 400 000 ruvnno njuolgga doarjjan museadoibmii ja sámi 1000-jagibáikki huksemii. Dan lassin juolluda Mátta-Várjjat gielda doarjaga. Gielda lea addán maiddái kanturlanjaid, das lea rehketdoalloovddasvástádus ja veahkeha eará bálvalusaiguin museaprošeavtta. RiddoDuottarMusea vuođđuduvvui 2006:s. Siidda ulbmilin lea aktiivvalaččat váikkuhit dan ahte sámi identitehta, giella ja kulturárbevierut suodjaluvvojit, oainnusin dahkkojuvvojit ja ovddiduvvojit. Musea lea organiserejuvvon vihttan fága ovttadahkan; kulturhistorjjá fágaovttadat, suodjalan fágaovttadat ja dáidda fágaovttadat. Maŋimužžan namuhuvvon gohčoduvvo maiddái Sámi dáiddamusean. Dain lea čoahkádus mas leat sullii 800 dáiddadahkosa. Sámediggi eaiggáduššá dáidaga ja dat lea ostojuvvon sisaoastinortnega bokte. Museaplánas lea okta plánejuvvon strategiijain dat ahte čilget dáiddačoahkádusa eaiggát- ja geavahanrievtti. RiddoDuottarMusea lea organiserejuvvon vuođđudussan ja das lea jođihanovddasvástádus.</p>
<p>Vuođđudusa stivrras leat vihtta lahtu main Sámediggi nammada guoktása, mas mielde jođiheaddji, ovddit eaiggádat nammadit guoktása, ja bargit nammadit ovtta lahtu. Vuođđudusas ii leat oamastanriekti daid ossodagaid vuođđoopmodahkii, visttiide, dávviriidda, dáidagii ja arkivaliaide maid jođihit. Sámiid Vuorká-Dávviriid várás lea ásahuvvon sierra eaiggátvuođđudus mii hálddaša čoahkádusa eaiggátrievtti Kárášjogas, ja gielddat fas eaiggáduššet daid eará ossodagaid. Museasiiddas leat 11 bargi juogaduvvon báikkiide Guovdageaidnu, Jáhkovuotna, Porsáŋgu ja Kárášjohka. RiddoDuottarMusea oaččui 2008.s 6 452 000 ruvnno njuolgga doarjjan Sámedikki bušeahtas museadoibmii.</p>
<p>Gállogiedde musea lea vuođđudus. 2008:s oaččui musea njuolgga doarjaga 83 000 ruvnno Sámedikkis museadoibmii. Lassin iežas dietnasii oažžu musea doarjaga Norlándda fylkkasuohkanis musea doibmii. Evenášši gielda addá 10 proseantta kulturkonsuleantta virgái, máksá kanturgoluid. Evenášši gielda lea stivrra čállingoddi ja das lea ovddasvástádus beaivválaš doaimmas.</p>
<p>Gállogiedde musea lea olgomusea gos lea 200 jagi boaris márkosámi doallošillju. Gállogiedde gaskkusta máhtolašvuođa márkosámi kultuvrra, historjjá ja árbevieruid birra. Gállogiedde lea maiddái márkosámi festivála Márkomeanut arenan. Museas eai leat bissovaš bargit, muhto virgáda jahkásaččat sullii njeallje ofelačča geasi áigge. Várdobáikki, Gállogiette, Vilgesvári ja Kvandahl-prošeavtta álggaheaddjiid gaskka lea vuolláičállojuvvon áigumuššiehtadus ahte oažžut čoahkes museahálddahusa Várdobáikki sámi guovddáža vuollásažžan.</p>
<p>Árran julevsámi guovddážis lea stivra mas leat vihtta olbmo. Sámediggi nammada ovtta olbmo stivrii (jođiheaddji). Dutkan- ja museadoaimma ossodaga váldoulbmilin lea doaibmat máhttoguovddážin julevsámi guovllus. Ulbmilin lea duođaštit ja oainnusin dahkat sámi historjjá, sámi vuoigatvuođaid, ođđa áiggi ja eallineavttuid, hábmedáidaga ja vuoiŋŋalaš kultuvrra váldoáššis julevsámi guovllu deattuhemiin.</p>
<p>Museas leat njeallje jahkedoaimma ja 2008:s oaččui Árran 2 893 000 ruvnno njuolgga doarjjan museadoibmii. Makkárge eará ásahusat eai atte doaibmadoarjaga museabargui. Sámi museadoaimma oassečielggadusa Romssa ja Davvi Norlándda ektui mearrádusa mielde biddjojuvvo Árranii museaovddasvástádus bihtán- ja julevsámi guovllus. Museaovttasbargu Bihtánsámi viesuin Báiddáris lea ásahuvvomin.</p>
<p>Saemien Sijtes lea stivra mas leat vihtta lahtu. Sámediggi nammada guokte lahtu, nubbi dain lea jođiheaddji. Kultur- ja museasearvi <span type="quote">“Saemien Sijte”</span> nammada guokte lahtu, ja bargit ovtta lahtu. Saemien Sijte ulbmilin lea suodjalit ja ovdánahttit máttasámi identitehta, giela ja kultuvrra, earret eará dan bokte ahte čađahit musea doaimma kulturhistorjjálaš ávdnasiid čohkkema, duođašteami, suodjaleami, gaskkusteami ja dutkama bokte, juohkin dihte máhtolašvuođa máttasámi eallima ja historjjá birra ja kultuvrralaš ja historjjálaš beroštumi boktima bokte. Dasto galgá dat jođihit kulturadoaimmaid mat čujuhit boahtteáigái ja mat nannejit máttasámi identitehta ja oktasašvuođaáddejumi, ovttasbargat fierpmádagas ja dan olggobealde eará sámi museaguovlluiguin, organisašuvnnaiguin ja kulturguovddážiiguin, eará museaiguin, ja oahpahus- ja dutkan ásahusaiguin.</p>
<p>Saemien Sijtes leat čieža bargi ja 2008:s dat oaččui 2 223 000 ruvnno njuolgga doarjjan museadoibmii. Dan lassin oažžu Saemien Sijte doaibmadoarjaga Davvi-Trøndelága fylkkasuohkanis, doarjja lea ohcanvuđot. Viessoláigodienas ja girjevuovdin buktet maid ruđaid doibmii. Saemien Sijte láigoha lokálaid Sámediggái ja Boazodoallohálddahussii. 4.7. Teáhter ja Filbmaguovddáš</p>
<p>Sámi teáhter ja lávdedáidda leat ásahuvvon sámi kultuvrra ja muitalanárbevieru vuođđooassin. Lávdedáidda lea viiddis fágasuorgi ja dasa gullet dánsun, dráma, lávlun ja eará dáiddalaš ovdanbuktinhámit. Sámi teáhterat addet sámi gillii ja kultuvrii ođđa arena gos doaibmat, ja dat leat mielde juohkimin máhtolašvuođa sámi giela ja kultuvrra birra ja boktimin dasa beroštumi. 4.7.1. Beaivváš Sámi Teáhter OS</p>
<p>Teáhter vuođđuduvvui friija joavkun 1981:s Guovdageidnui. 1991:s bođii teáhter fásta postii Norgga stáhtabušeahtas. Jagi 2002 rájes bođii teáhter Sámedikki bušeahttahálddašeami vuollásažžan.</p>
<p>Teáhter lea dál organiserejuvvon oasussearvin man eaiggádit stáhta (40%), Guovdageainnu suohkan (40%), Norgga Sámiid Riikkasearvi (NSR) (10%) ja Sámiid Eatnansearvi (SE) (10%). Stivrras leat čieža lahtu main leat persovnnalaš várrelahtut. Bargit leat 11 (njeallje neavttára, guokte teknihkkára ja viđas barget hálddahusas). Stivrra nammada stáhta Sámedikki bokte (vihtta lahtu), Guovdageainnu suohkan (ovtta lahtu), NSR/SE (ovtta várrelahtu), ja searvvi bargit nammadit ovtta lahtu. 2008:s sirdojuvvo teáhtera stáhta eaiggátoassi Sámediggái nuvttá. Bušeahttajagis 2008 juolludii Sámediggi Beaivváš Sámi Teáhterii 14 615 000 ruvnno njuolgga doarjjan.</p>
<p>Ulbmilin lea jođihit ja ovdánahttit teáhterdoaimma sámegillii, ja gaskkustit sámi kultuvrra teáhterbarggu ja sullasaš doaimma bokte. Teáhter galgá vuosttažettiin bargat sámi guovlluin Norggas. Teáhter galgá maiddái muhtumin sáhttit fállat čájálmasaid eará báikkiin riikkas ja sámi guovlluin Davviriikkain, ja muđui olgoriikkas jos lea vejolaš gávdnat dasa ruhtadeami.</p>
<p>Teáhter láigoha čájálmaslanjaid, kantuvrraid ja eará lanjaid Guovdageainnu gieldda kulturviesus.</p>
<p>Teáhtera lanjat eai leat mainnage lágiin dohkálaččat otnáš stándárdda ja dárbbuid mielde. Geográfalaš sajádaga geažil dárbbaša teáhter ollu guosseviesuid, ja das leat dál guokte iežas dálu, mat doibmet dohkálaččat.</p>
<p>Stivra bargá iežas teáhterviesu ásahemiin Guovdageidnui, ja buot teáhterdoaibma lea jurddašuvvon biddjojuvvot ovtta robi vuollái. Lea ásahuvvon teáhterviessolávdegoddi, mas leat teáhterhoavda ja stivrajođiheaddji, ja čielggadandoaimma ruhtada Sámediggi.</p>
<p>Sámediggeráđđi doarju jurdagiid ođđa teáhterviesu birra ja doarju teáhtera sávaldaga oažžut dán ollašuhttojuvvot govttolaš áiggis. Beaivváš Sámi Teáhtera ođđa teáhtervisti lea guorahallojuvvon eanet detáljadásis kapihttalis 5.6. 4.7.2. Åarjelsaemien teatere /máttasámi teáhter</p>
<p>Teáhter ásahuvvui formalalaččat 1985:s ja dan stáhtus lea jagi 2000 rájes leamaš prošeaktateáhter.</p>
<p>Máttasámi teáhter lea searvi ja dat oažžugođii bissovaš doarjaga Sámedikki bušeahtas 2005:s ja dát doaibmadoarjja gokčá smávva hálddahusa ja veaháš doaimmaid. 2008:s oaččui máttasámi teáhter 1 268 000 ruvnno njuolga doarjaga Sámedikkis. Máttásámi teáhteris leat dál guokte ossodaga, Norga ja Ruoŧŧa, ja goappašiid ossodagain lea sierra stivra muhto oktasaš jahkečoahkkin. Goappašat riikkat válljeba válgalávdegotti ja jahkečoahkkin vállje stivrra ja stivralahtut čohkkájit guokte jagi háválassii. Norggas lea stivrajođiheaddji, ja guokte stivralahtu ja guokte várrelahtu. Go dán guovtti ossodaga ekonomiija lea nu guovttelágan, ja go lea váttis geavahusas doallat guokte ossodaga, de áigu teáhter jagi 2008 čavčča rájes juohkit ossodagaid. Dienna lágiin šaddet guokte sorjankeahtes teáhtera Norggas ja Ruoŧas mat sáhttet ovttasbargat dalle go lea vuogas nu dahkat. Dán geažil šaddá maid vejolaš ohcat davviriikkalaš doarjaga ovttasbargui, maid dál ii leat vejolaš dahkat. Teáhteris lea teáhterhoavda 50 proseantta virggis, neavttár 50 proseantta virggis, ja dasto lea 30 % virgi teknihka/IT váste. Dasa lassin leat máŋga prošeaktabargi. Sámedikki ruđaid lassin oažžu teáhter ruđaid Norgga kulturráđis ja Norlándda fylkkasuohkanis, ja dienas boahtá maid turnevuovdimis. 4.7.3 Riikkaid gaskasaš sámi filbmaguovddáš</p>
<p>Guovddáš ásahuvvui 2007:s Oasussearvin ja Guovdageainnu suohkan lea oktoeaiggát. Guovddáža ulbmilin lea ovdánahttit sámi filmmaid ovddideami ja buvttadeami searvvi áiggis áigái gustojeaddji njuolggadusaid mielde. Guovddáš lea álggahandásis ja loahpalaš eiaiggátdilli ii leat vuos čilgejuvvon. Sámediggi ja Finnmárkku fylkkagielda leat beliid ovttasbargošiehtadusas dorjon politihkalaččat filbmaguovddáža ásaheami. 4.8 Festiválat</p>
<p>Festiválat ovddastit deaŧalaš oasi ivdnás sámi ja álgoálbmot kultuvrras mii dál lea. Festiválaid bokte mat čalmmustuvvojit dás vuolábealde šaddá árbevirolaš ja ođđaáigásaš kultuvra čájehuvvot musihka, lávluma, teáhtera, girjjálašvuođa, duoji jna. bokte. Festiválat leat deaŧalaš kulturdoalut, ja leat jahkásaš dáhpáhusat mat geasuhit olbmuid, artisttaid ja kulturbargiid Sámis ja eará álgoálbmotservodagain. 4.8.1. Riddu Riđđu</p>
<p>Festivála Gáivuonas álggahuvvui 1991:s. Festivála lea deaŧalaš lávdi sámi artisttaide ja lávde-dáiddáriidda, ja lea seammás váldolávdi máilmmi davviguovlluid álgoálbmot- ja minoritehtamusihka várás. Festiválain háliida Riddu Riđđu oainnusin dahkat, hástalit ja ovddidit sámi kultuvrra ja identitehta.</p>
<p>Riddu Riđđu oažžu dađistaga eanet jearaldagaid addit dieđuid álgoálbmogiid birra ja sihke sámi ja eará álgoálbmotkultuvrraid gaskkusteami birra. Seammás leat festiválas juohke jagi stuorra hástalusat mat čatnasit dakkár rusttega huksemii, man bokte gozihit publikuma dárbbuid nugo sanitehtararusttegiid, rišuid, boradeami ja sullasaččaid Festivála geavaha stuorra olgoguovllu festivála doallamii. Dan lassin geavahuvvo Olmmáivákki skuvla kurssaide ja idjademiide. Olmmáivákki bibliotehka geavahuvvo galleriijan ja Ája sámi guovddážis leat filbma- ja teáhtersála, semináralokála, artistakafea, hivssegat ja rišut. Riddu Riđđus lea čállingoddi Ája sámi guovddážis. Čállingottis bargá buvttadeaddji/beaivválašjođiheaddji. Festivála čađaheami oktavuođas láve čállingottis bargat okta festiválabargi. Dan lassin lea festiválas oktavuohtaolmmoš ja prográmmaovddideaddji festivála sibirjalaš ja ruoššalaš oasi váste.</p>
<p>Riddu Riđđu searvvis lea ovddasvástádus lágidit festivála. Stábas lea 80 olbmo geat barget surggiin sihkarvuohta, rusttegat, prográmmajoavkkut, guossoheaddji ja diehtojuohkin/duođašteapmi. Dan lassin barget sullii 300 olbmo eaktodáhtolaččat festivála čađaheami oktavuođas. Riddu Riđđu lea beaivválaččat juogaduvvon nu ahte lea Riddu Riđđu festivála, mii lágida dan jahkásaš festivála, ja dasto lea Riddu Riđđu guovddáš davvi álbmogiid váste, mii birra jagi gaskkusta álgoálbmogiid kultuvrra. Namuhuvvon guovddáš ásahuvvui ođđajagimánus 2008. Sihke festivála ja davvi álgoálbmotguovddáš gullet Riddu Riđđu searvvi ja lea dan njuolggadusaid vuollásažžan. Riddu Riđđu searvvi stivrras leat čieža stivralahtu ja njeallje várrelahtu. Jahkečoahkkin vállje stivrra. Sámedikki lassin juolludit maid Romssa fylkkasuohkan ja Gáivuona suohkan jahkásaččat doarjaga festiválii. 2008:s juolludii Sámediggi 688 000 ruvdnosaš njuolgga doarjaga. Ollu jagiid barggu maŋŋá lohpidii Kultur- ja girkoministtar suoidnemánus 2008 ahte Riddu Riđđu oažžu guovddášfestivála stáhtusa stáhtabušeahtas jagi 2009 rájes. 4.8.2. Márkomeannu</p>
<p>Dát lea kultur- ja musihkkafestivála mii lágiduvvo Gállogieddi museas suoidnemánu loahpas juohke jagi. Márkomeannu searvvi njuolggadusain čuožžu ahte Márkomeannu lea sámi festivála čielga sámi profiillain. Festivála galgá leat buot ahkásaš olbmuid identitehtahábmejeaddji, muhto das dattetge ferte leat erenoamáš nuoraidprofiila. Festivála galgá ovdánahttit márkosámi kultuvrra, muhto maiddái leat dakkár kulturoasálaš mas olles Sápmi sáhttá oažžut ávkki ja searvat dasa.</p>
<p>Márkomeannu álggahuvvui 1999:s ja lea dađistaga ovdánan stuorra festiválan olles Sámi várás. Festivála láve bistit vihtta beaivvi gos leat earret eará konsearttat, čájáhusat, seminárat, workshops mánáide ja ollesolbmuide, márkosámi gilvvohallamat, stoahkamat ja márkanat. Konseartalávdin háliida Márkomeannu ovttastumi mas leat profešonealla musihkkárat ja nuorat, ja unnit profilerejuvvon artisttat. 2007:s váldojuvvui áibbas ođđa konseartalávdi geavahussii.</p>
<p>Jagi 2007 rájes lea festiválasearvi Márkomeannu Searvi lágidan festivála doaluid. Ovdal daid lei Stuornjárgga Sámenuorak nammasaš nuoraidsearvi lágideaddjin. Márkomeannu searvvis lea sierra stivra ja váldočoahkkimis lea bajimuš váldi. Stivrras leat čieža lahtu. Buot stivralahtuid vállje váldočoahkkin jahkái ain háválassii. 2008:s juolludii Sámediggi 215 000 ruvdnosaš njuolgga doarjaga. Maiddái Romssa fylkkasuohkan,</p>
<p>Norlándda fylkkasuohkan, Skániid suohkan, Evenášši suohkan, Davvi-Norgga kulturráđđi ja Norgga kulturráđi leat juolludan ruđaid. 4.8.3. Kárášjoga beassášfestivála</p>
<p>Kárášjoga festivála lea vuođđudus mii ásahuvvui golggotmánus 2002. Ealáhuseallin, gielda ja eaktodáhtolaš organisašuvnnat ja searvvit dat ásahedje vuođđudusa. Jagi 2008 ođđajagimánus virgáduvvui beaivválaš jođiheaddji. Kárášjoga festiválat galgá vuosttažettiin plánet, ovddidit ja lágidit beassašfestivála Kárášjogas, muhto galgá maiddái plánet ja ovddidit eanet festiválaid jagis, ja dasto eará doaluid nugo meassuid, márkaniid ja konsearttaid.</p>
<p>Kárášjoga beassášfestivála vuođđuduvvá vuosttažettiin dakkár árbevirolaš doaimmaide mat lávejit leat Kárásjoga beassášávvudeami oktavuođas: nugo konsearttat, Karasjokrennet, Stadioncross, heargevuodjin ja iešguđelágan gilisearvedoalut.</p>
<p>Vuođđudusas lea stivra mas leat vihtta lahtu ja okta várrelahtu, ealáhusain leat guokte lahtu, servviin guokte lahtui ja gielddas okta lahttu. 2008:s juolludii Sámediggi 215 000 ruvdnosaš njuolgga doarjaga. Dan lassin lea festivála ožžon 200 000 ruvnno maid lea ohcan doaimmaid lássáneami geažil. Sámiráđđi, Kárášjoga gielda ja</p>
<p>Finnmárkku fylkkagielda leat maiddái juolludan doarjaga. 4.8.4. Guovdageainnu musihkkafestivála</p>
<p>Festivála álggahuvvui 1972:s. 1998:s šattai festivála vuođđudussan maid Guovdageainnu Sámiid Searvi, Guovdageainnu suohkan ja Beaivváš Sámi Teáhter eaiggáduššet. Stivrras leat guđesge guokte ovddasteaddji. Festivála lágiduvvo juohke beassážiid Guovdageainnus. Festivála ulbmilin lea čalmmusdahttit ja ovddidit juoigama ja ođđaset sámi musihka. Festivála doallá maiddái Sámi Grand prix. 2008:s lei Sámedikki njuolgga doarjja 688 000 ruvnno. Finnmárkku fylkkagielda ja Guovdageainnu suohkan leat maiddái juolludan ruđaid. 4.8.5. Sámi filbmafestivála</p>
<p>Festivála lea riikkaidgaskasaš sámi filbmafestivála, ja dat lágiduvvo juohke jagi ja geasuha filbma-berošteaddjiid geahččin. Festivála lea maiddái sámi filbmadahkkiid ja buvttadeaddjiid dáiddalaš deaivvadansadji. Sámi filbmafestivála lea organiserejuvvon vuođđudussan maid eaiggáduššet Sámi filbmasearvi ja Guovdageainnu suohkan, ja dat lea máŋga jagi ožžon doarjaga Sámedikki ohcanvuđot doarjjaortnegiin. 2008:s lea festiválii juolluduvvon 300 000 ruvnno doibmii ja festivála čađaheapmái. 4.8.6. Beaiveálgu</p>
<p>Festivála dollojuvvo jahkásaččat Ráhkás maid searvi Nissonolbmojoavku lágida Sámi álbmotbeaivvi oktavuođas guovvamánu 6. b. Festivála lea álggaheami rájes ovdánan Ofuohta sámi kulturfestiválan ja doppe lávejit leat kulturoasit ja aktivitehtat buot ahkejoavkkuid várás. Váldooassin doaimmain lávejit leat mánáid várás mánáidgárde- ja skuvlaagis. Sámediggi lea juolludan festiválii máŋga jagi doarjaga Sámedikki ohcanvuđot doarjjaortnegiid bokte. 2008:s lea festivála ožžon 139 000 ruvnno doarjaga Sámedikki ohcanvuđot doarjjaortnegiin. 4.9. NRK Sámi Radio</p>
<p>Sámi mediaid bargun lea juohkit dieđuid sámi álbmogii ja gaskkustit máhtolašvuođa, fákta ja oainnuid servodaga olles viidodagas. Mediat galget krihtihkalaččat bearráigeahččat eiseválddiid sihkkarastin dihte geahččama ja rabasvuođa ja vuostá bargan dihte válddi boastut geavaheami. Dát doaimmat leat deaŧalaččat ja mearrideaddjit sámi iešmearrideami ja demoktratiija ovddideamis.</p>
<p>NRK Sámi Radio sáddagat lea dál áidna dábálaš áibmomediafálaldat sámi álbmoga várás Norggas. Dienna lágiin lea NRK Sámi Radio sámi áibmomedia. NRK ulbmilin lea fállat dábálaš áibmomedia olles Norgga álbmogii radios, TV:s, interneahtas ja eará ođđa mediafálaldagain. NRK galgá sihkka-rastit viiddis prográmma- ja bálvalusfálaldaga mii nanne sámi giela, kultuvrra ja identitehta. NRK njuolggadusain, mat leat vuođđuduvvon NRK nationála ja guovllulaš prográmmadoibmii, lea nannejuvvon ahte NRK váimmusdoaimmastis galgá earenoamážit deattuhit iežas rolla norgalaš ja sámi dáidaga ja kultuvrra ovddideaddjin ja gaskkusteaddjin. Doppe čuožžu maiddái ahte NRK riikaviidosaš prográmmafálaldagas sihke radios ja TV:s galget leat unnimusat beaivválaš sáddagat sámi álbmoga váste ja jeavddalaš prográmmat mánáide ja nuoraide sámegillii.2 Sáhttá dadjat ahte NRK Sámi Radio máŋgga láhkai lea fápmoguovddáš sámi mediastruktuvrras. 50 jagi historjjá áiggis, lea radio ii dušše nannen iežas saji sámiid gaskkas, muhto lea maiddái viehka bures dovddus norgalaš álbmoga gaskkas. 1976 rájes, go radio fárrii Kárášjohkii, lea bargiidlohku dađistaga lassánan nu ahte dál leat birrasii 70 virggi.3 Sámi Radios lea sierra divišuvdna NRK:s. Sámi Radio direktevra lea njuolga biddjojuvvon váldodirektevrra/áibmomediadirektevrra vuollásažžan ja das lea ovddasvástádus buot sámi sáddagiin maid Sámi Radio ráhkada. Sámeradiot gávdnojit maiddái Suomas, Ruoŧas ja Ruoššas. Suomas lea YLE Sámi Radio Anáris YLE Radio guovllukantuvra ja Ruoŧas lea SR Sámi Radio sierra ovttadahkan Sveriges</p>
<p>Radios. Sveriges Televison:s lea muđui sierra sámi redakšuvdna, SvT Sápmi, Gironis. Guoládaga Sámi Radio lea sorjankeahtes radiostašuvdna maid bargit, Ruošša beale sámeorganisašuvnnat ja Sámiráđđi eaiggáduššet. Ruoŧa, Suoma ja Norgga sámiradioin leat beaivválaš oktasaš sáddagat nugo ođđasat ja eará áigeguovdilis prográmmat. Mearriduvvon lea maiddái ahte galgá ásahuvvot oktasaš digitála radiokanála. Čakčat 2001 ásahii NRK Sámi Radio ja SvT Sápmi Gironis beaivválaš sámi ođassáddagiid</p>
<p>TV:s. Ođđajagimánu 2004 rájes lea maiddái YLE Sámi Radio searvan dán ovttasbargui.4 2</p>
<p xml:lang="nob">Skogerbø, E. 2003: <span type="quote" xml:lang="nob">"Mediene og det samiske samfunnet: Stereotypier og identitetskonflikter"</span>, Bjerkli, B. ja Selle, P. 2003: <em type="italic">Samer, makt og demokrati. Sametinget og den nye samiske offentligheten </em>, Gyldendal Norsk Forlag AS, Oslo 3 www.nrk.ni/sami 4 www.nrk.ni/sami 4.10. Dearvvašvuohta ja sosiála </p>
<p>Dearvvašvuođa- ja sosiálabálvalusat Norggas leat láhkageatnegahttojuvvon bálvalusat ja stáhtas lea dain ovddasvástádus. Dearvvašvuođabálvalus lea váldoáššis juhkkojuvvon guovtti oassái ja dat leat spesialistadearvvašvuođabálvalus ja vuođđodearvvašvuođabálvalus. Guovllulaš dearvvašvuođa doaimmahagain, ja dearvvašvuođa- ja sosiálaministaris lea dan olis go leat eaiggádat, ovddasvástádus buohcciviesuin ja spesialistabálvalusain. Gielddas lea ovddasvástádus vuođđodearvvašvuođabálvalusas. Dasto lea mánáidsuodjalanbálvalus organiserejuvvon Mánáid- ja bearašossodaga vuollásažžan (Mánáid-, nuoraid- ja bearašdirektoráhta guovllukantuvrrat) ja gielddain.</p>
<p>Sámediggeráđi dearvvašvuođapolitihkka vuođđuduvvá dasa ahte sámi álbmogis lea vuoigatvuohta oažžut ovttadássásaš dearvvašvuođa- ja sosiálabálvalusaid nugo muđui álbmogis leat. Ovttadássásaš dearvvašvuođa- ja sosiálabálvalusat sámi álbmogii eaktudit ahte ovddasvástádus addit ovttadássásaš bálvalusaid loktejuvvo bajimuš dássái, ja ahte galgá leat máhtolašvuohta sámi gielas ja kultuvrras ja gelbbolašvuohta daid birra buot dásiin dearvvašvuođa- ja sosiálabálvalusas. Sámediggi lea bargan garrasit dearvvašvuođa- ja sosiálaáššiiguin mat gusket sámi bálvalusoažžuide. Sámedikkis Norgga bealde lea bajimuš ovddasvástádus sámi dearvvašvuođa- ja sosiálapolitihka hábmemis, ja lea dat guovdileamos eaktodeaddji norgalaš eiseválddiid ektui dássásaš fálalagaid ovddideami oktavuođas sámi álbmoga várás.</p>
<p>Sámediggi mearridii 2005:s dieđáhusa sámi dearvvašvuođa- ja sosiálabálvalusaid birra. Dieđáhusas mii válddahallá dearvvašvuođa- ja sosiálasuorggi boahtteáiggi strategalaš barggu, boahtá ovdan ahte jos galgat lihkostuvvat ovttadássásaš dearvvašvuođa- ja sosiálabálvalusaid ovddidemiin sámi álbmoga váste, de ferte geavahit sierralágan stivrengaskaomiid, earret eará heivehuvvon organiserema, gelbbolašvuođa ovddideami ja ruhtadeami.</p>
<p>Sámi pasieanttat deaividit erenoamáš hástalusaid go deaividit norgalaš dearvvašvuođa- ja sosiálavuogádagain. Hástalusat čatnasit dasa ahte sámi pasieanttain lea eará kultuvra ja dávjá eará giella go bálvalusfálliin. Váilu máhtolašvuohta sámi gielas ja kultuvrras ja daid birra fágaolbmuid gaskkas buot dásiin dearvvašvuođa- ja sosiálabálvalusaid siskkobealde, ja dat dagaha dan ahte sámi pasieanttat eai oaččo dássásaš bálvalusfálaldaga.</p>
<p>Sámi pasieanttaid sierra rievttit leat čállojuvvon norgalaš rievttis ja riikkaidgaskasaš julggaštusain ja konvenšuvnnain. Sámi pasieanttaid vuoigatvuođa ja dárbbuid julggašteapmi heivehuvvon dearvvašvuođafálaldagaid ektui lea dagahan dan ahte ollu ásahusat leat ásahuvvon. Dát ásahusat doibmet sierra resursaovttadahkan sámi pasieanttaid dearvvašvuođafálaldaga várás ja dat váldet vuolggasaji sámi gielas ja kultuvrras. Váldooassi ásahuvvon sámi ásahusain barget psykalaš dearvvašvuođain. Sámi našuvnnalaš gealboguovddážis – psykalaš dearvvašvuođasuodjaleapmi (SANKS) lea nationála ovddasvástádus dássásaš falaldaga ovddideamis psykalaš dearvvašvuođas sámi álbmoga váste. Guovddáš lea Dearvvasvuođa doaimmahaga Dearvvašvuohta Finnmárku vuollásaš ja dasa gullet guovlupsykiátralaš doaimmat sisaváldinguovllus Gaska-Finnmárkkus. Mánáid- ja nuoraid psykiátralaš poliklinihkka, bearašdikšunossodat ja sámi nuoraidteama addet fálaldagaid sámi pasieanttaide riikka dásis. Spesialistaguovddáš Kárášjogas addá spesialistadoavtterfálaldagaid somatihkas álbmogii Finnmárkkus, ja das lea erenoamáš ovddasvástádus sámegielat álbmogis. Guovddáš lea Dearvvasvuođa doaimmahaga Dearvvašvuohta Finnmárku, Hammerfeastta buohcciviesu vuollásaš. Guovddážis ii leat makkárge formálalaš nationála doaibma/mandáhta sámi álbmoga váste. Kárášjoga oahpahusbuohcceruoktu (KOB) lea njuolga Sosiála- ja dearvvašvuođadirektoráhta vuollásaš mas ovttas guossoheaddjigielddain lea ovddasvástádus doaimmas, ja man ektui KOB bargá go guoská bušehttii ja raporteremii. KOB galgá aktiivvalaš oahpahus-, gelbbolašvuođa-, dutkan- ja fágaovddidanbirrasiid bokte buohcciruovttu/gieldda ja allaskuvlla/universitehta gaskka, váikkuhit boarrásiidfuolahusa diliid buorideami. KOB fokusere dán oktavuođas bálvalusaid láhčima sámi álbmogii.</p>
<p>Mánáidsuodjalusa ja bearašsuodjalusa oktavuođas eai leat ásahuvvon sierra sámi ásahusat. 4.11. Ealáhusat</p>
<p>Sámedikki bušehttii gullet earret eará čuovvovaš sámi ealáhusásahusat: Duodjeinstituhtta, Unjárgga Sámiid Duodji ja Duojáriid Dállu OS.</p>
<p>Duodjeinstituhtta lea vuođđudus mii vuođđuduvvui 16.04.93. Dán vuođđudusa ulbmilin lea ovddidit duoji giehtaduodjin ja ealáhussan ja dan bokte váikkuhit dan ahte ealáhusat ja ođđa bargosajit ovddiduvvojit sámi giehtaduodjeárbevieruid vuođul. Vuođđudus galgá dán oktavuođas leat mielde ovddideamen fágagelbbolašvuođa duojis ja leat das veahkkin, fállat veahki buvttaovddideapmái ja buvttabagadeapmái, álggahit geahččalan- ja ovddidandoaibmabijuid ja searvat daidda. Vuođđudus galgá bidjat stuorra deattu dasa ahte dán ovddidanbarggu lea vejolaš čađahit lávga ja aktiivvalaš ovttasbargguin vuođđudeaddjiiguin, eará servviiguin, fitnodagaiguin ja ovttaskas olbmuiguin go guoská duodjedoibmii, sámi dutkan- ja oahpahusbirrasiidda ja almmolaš doaibmabiddjoorgánaide. Vuođđuduskapitála lea 604 500 ruvnno masa Sámiid duodji lea bidjan 450 000 ruvnno. Eará vuođđudeaddjit lea SIVA, Sámi Instituhtta, Sámi allaskuvla ja Sámi boazodoallo- ja joatkkaskuvla. Vuođđudusa doaibma galgá ruhtaduvvot dietnasiiguin mat bohtet ovddidanbargguin, kurssain, bagadusain, láigodietnasis ja stáhtalaš vuođđoruhtadeami bokte. Sámediggi ruhtada váldooasi Duodjeinstituhta doaimmas njuolgga doarjjan. 2008:s lei njuolgga doarjja 2 009 000 ruvnno.</p>
<p>Stivrras leat dál guhtta lahtu maid ráđđečoahkádus vállje. Sámedikkis ii leat makkárge váikkuhanfápmu stivrra nammadeapmái. Unjárgga Sámiid Duoji (BA) ja Duojáriid Dálu OS ulbmilin lea láhčit vuovdima, ja láhčit láigolanjaid duodjeartihkkaliid buvttadeami várás. Ásahusas ii leat oktage bistevaš bargi. 4.12. Máhtolašvuođa buvttadeapmi ja oahpahus (Gelbbolašvuođaguovddážat, dutkan, čielggadeamit, alit oahppu) 4.12.1. Romssa universitehta</p>
<p>Sierralágan máhtolašvuođaásahusat leat ásahuvvon erenoamážit maŋimuš 30 jagis, sihke dáru ja sámiid beales. Go Romssa universitehta ásahuvvui 1970-logu álggus, de buorránii sámi áššiid máhtolašvuođa buvttadeapmi mealgat.5 Ságastallama oktavuođas go universitehta ásahuvvui deattuhuvvui ahte universitehtas leat ollu barggut maid gozihit riikkaoasi servodateallima ektui viiddis áddejumiin. Álgoálbmogiid ja minoritehtaid dárbbut – sámi álbmoga ja kvenaid – deattuhuvvojedje maiddái ságastallamiin. Ruudlávdegoddi dovddahii čielgasit ahte universitehta berrešii oažžut váldoovddas-vástádusa Norggas sámi giela ja kultuvrra dutkamis. Sihke giellafága ja historjjá fágalávdegottit ja servodatfága fágalávdegoddi, bidje ságastallamis deattu universitehta ektui dan ahte doaresfágalaš dutkama ovddideapmi ferte čadnojuvvot riikaoasi fágaárbevieruide ja dat ferte váldit vuhtii <span type="quote">“daid erenoamáš geatnegasvuođaid”</span> mat gusket sámi gillii, historjái ja servodateallimii. Dát áŋgiruššan vuođustuvvui dainna ahte Romssa museas/Romssa universitehtamuseas (Sámi etnográfalaš fágaossodagas) gávdno juo biras ja daid dutkandoaimmaid bokte maid sosiologat, sosiálaantropologat 5 www.nrk.ni/sami ja pedagogat ledje bargan 1960-logu loahpageahčen. Nugo Ruudlávdegoddi oaivvilda, de juhkkojuvvojedje vuosttaš virggit universitehtas servodatdieđalaš ja gielalaš suorgái. 6 Universitehtas lea dál viiddis sámi dutkan ja oahpahus surggiin nugo giella, arkeologiija, dearvvašvuohta, historjá, juridihkka, jna.</p>
<p>Sámi dearvvašvuođadutkamiid guovddáš lea sierra sekšuvdna Romssa universitehta servodatmedisiinnalaš instituhta vuollásažžan. Guovddážis leat ossodatkantuvrrat Kárášjogas, Romssas ja Skániin, ja daid ruhtada ollásit Dearvvašvuođa- ja fuolahusdepartemeanta. Guovddáža stivre čiezaolbmo fágaráđđi mii gullá instituhta stivrra vuollái. Guovddáža ulbmilin lea ovdánahttit surggiidgaskasaš ja doaresfágalaš dutkan- ja ovddidanbarggu sámi álbmoga dearvvašvuođas ja eallineavttuin. Guovddáš galgá háhkat ođđa máhtolašvuođa dearvvašvuođas ja eallineavttuin sámi álbmoga birra ja dan gaskkas, ja dat galgá váikkuhit sámi dutkiid rekrutterema suorgái. Guovddáža guovddášdoaibman lea čađahit álbmotiskkademiid ja systematiseret dieđuid, kártet vásihusaid ja dieđuid vuođđun dutkamii ja mearrádusaide. Dasto galgá dat addit rávvagiid gielddaide, departemeanttaide ja Sámediggái, ja galgá oahpahit eallineavttuid ja álgoálbmotdearvvašvuođa birra. 1990:s ásahuvvui Romssa universitehtii Sámi dutkamiid guovddáš. Guovddáš galgá váikkuhit dan ahte dat dutkan ja oahpahus universitehtas, mii lea mávssolaš sámi servodahkii, buorebut vuoruhuvvo ja oktiiortnejuvvo. Guovddáš lea iežas strategalaš ovddidan- ja plánenbarggu bokte stuorra doarjjan ja veahkkin universitehta ásahuvvon dutkanbirrasiid nannemis sihke viidodagas ja govdodagas. Konkrehta prošeavttaid bokte vuolggaha guovddáš doaresfágalašvuođa ja ovttasbarggu sámi ja álgoálbmot guoski dutkansuorggis. Guovddážis leat gávcci hálddahuslaš bargi ja gávcci dieđalaš bargi. 4.12.2. Sámi allaskuvla</p>
<p>Ásahus lea alit oahpu ja dutkama allaskuvla. Allaskuvlla ásaheapmái ledje guokte váldoákka. Vuosttaš aggan lei háhkat dakkár allaskuvlla mas lea sámi biras go guoská gillii, kultuvrii ja sisdollui. Ja nubbi lea dat ahte hukset sámi allaskuvlla sierralágan kurssaiguin ja prográmmaiguin alit oahpu váste. Álttá allaskuvlii ásahuvvui 1974:s sámi ossodat, gos lei oahpahus sámi gielas ja kulturmáhtus. Dát ossodat sirdojuvvui Sámi allaskuvlii go dat ásahuvvui 1989:s. Sámi allaskuvla galgá leat dieđalaš skuvla čielga servodatdoaimmaiguin ja galgá addit oahpu alla gelbbolašvuođain oahpaheaddjiide, ovdaskuvlaoahpaheaddjiide ja fágaoahpaheaddjiide, ja muđui kandidáhtaide erenoamáš gelbbolašvuođain. Buot oahput galget leat sámi servodaga dárbbuid várás otnáš ja boahtteáiggi dilálašvuođaid ektui. Allaskuvla galgá leat guovddáš davviriikkalaš sámi oahpaheaddjioahppoásahus, ja man ulbmilin lea šaddat dieđalaš allaskuvlan ja dasto sámi universitehtan. Sámi allaskuvla rekruttere sámi studeanttaid Norggas, Ruoŧas, Suomas ja Ruoššas. Allaskuvllas leat oktiibuot sullii 40 oahppofálaldaga. 15-20 oahppofálaldaga leat fágasekšuvnnain sámi giella, pedagogihkka, boazodoallu ja luondu, duodji, servodat, journalistihkka ja sámi osku ja religiovdna. Allaskuvllas lea bachelorprográmmat ja viidásetoahput, sihke ollesáiggis ja čoahkkanemiid bokte, ja lea 2008 guovvamánus ožžon akkrediderejuvvot masteroahpu sámegielas. Buot fálaldagain lea sámi perspektiiva, ja ovttasbargu lea eará riikkaid álgoálbmotásahusaiguin. Okta dáin ovttasbargguin lea sirkumpolára fiermádat University of the Arctic. Fierpmádagas leat mielde logenear davviguovlluid allaskuvlla, universitehta ja eará dutkan- ja čielggadanásahusa. Lahtut juogadit resurssaid, fasilitehtaid ja áššedovdamuša huksen dihte dakkár oahpahusprográmmaid mat leat mávssolaččat ja leat olamuttus davviguovlluid studeanttaide. University of the Arctic bajimus ulbmil lea háhkat nana ja bissovaš sirkumpolára regiovnna dainna lágiin ahte nannet davviguovlluid álbmoga ja servodaga oahpahusain ja juogaduvvon máhtolašvuođain. Fierpmádat deattuha oahpuid mat leat sirkumpolára, doaresfágalaččat ja main lea šláddjivuohta, ja geavaha fierpmádaga ovttaidahttojuvvon ja goabbat beallálaš návccaid guovllu erenoamáš hástalusaid ektui. University of the Arctic dohkkeha álgoálbmogiid sierra rolla davveguovlooahpus, ja geahččala oččodit sin 6 www.nrk.ni/sami perspektiivvaid buot fierpmádaga doaimmaide. Eará dovddus lahtut University of the Arctic leat Romssa universitehta, Barentsinstituhtta, Árran julevsáme guovdasj, Narviikka allaskuvla, Bådoddjo ja Finnmárkku allaskuvllat, Gáldu ja Boazodoalu riikkaidgaskasaš fága- ja gaskkustanguovddáš.</p>
<p>Sámi instituhtta ásahuvvui 1973:s Davviriikkaid ministtarráđi vuollásaš ásahussan ja báikáduvvui</p>
<p>Guovdegeidnui. 01.01.05 organiserejuvvui instiuhta fágalaš doaibma Sámi allaskuvlla vuollásažžan. Maŋŋá ođđasis organiserema bođii instituhta sadji 01.08.07 dutkanossodat mas lea sierra dutkandirektevra ja sierra dutkanstivra Sámi allaskuvlla vuollásažžan. Allaskuvlla buot PhD-studeanttat gullet Sámi allaskuvlla dutkanossodahkii. 4.12.3. Álgoálbmogiid gelbbolašvuođaguovddáš (Gáldu)</p>
<p>Norgga ráđđehus lea ásahan Gáldu, guovddáš lea Guovdageainnus. Gáldu lea organiserejuvvon stáhtalaš hálddašanorgánan sierra fápmudusaiguin. Gelbbolašvuođaguovddáža ulbmilin lea buoridit máhtolašvuođa ja áddejumi álgoálbmogiid vuoigatvuođaid ja sámi vuoigatvuođaid birra. Guovddáš galgá čohkket, hukset, systematiseret, bajásdoallat, ráhkadit, láhčit ja gaskkustit mávssolaš dieđuid ja duođaštusa álgoálbmogiid vuoigatvuođaid birra nationálalaččat ja riikkaidgaskasaččat. Guovddáš sáhttá maiddái čujuha makkár áigeguovdilis surggiin lea dárbu dutkamii.</p>
<p>Guovddáža ulbmiljovkui gullet buohkat geat ohcet dieđuid álgoálbmotvuoigatvuođaid birra nationalaččat ja riikkaidgaskasaččat, nugo skuvllat, eaktodáhtolaš organisašuvnnat, almmolaš ásahusat ja eiseválddit. Guovddáš galgá vuosttažettiin láhčit ja gaskkustit dieđuid ulbmiljoavkkuide Norggas, muhto maiddái ulbmiljoavkkuide eará riikkain jos lea dasa kapasitehta. Bargo- ja searvadahttindepartemeanta ja Sámediggi nammadit guovddáža stivrra. Stivralahtuid evttohit Romssa universitehta, Sámi allaskuvla, Olmmošvuoigatvuođaid guovddáš ja Sámiráđđi. Guovddážis leat golbma virggi, beaivválaš jođiheaddji ja guokte ráđđeaddi. 4.12.4. Boazodoalu riikkaidgaskasaš fága- ja gaskkustanguovddáš (ICR)</p>
<p>Guovddáš galgá váikkuhit nana ceavzilis boazodoalu bisuheami ja viidáset ovddideami davviguovlluin ja nannet ovttasbarggu boazodolliid gaskka. Guovddáš galgá maiddái váikkuhit boazodoalu árbevirolaš máhtolašvuođaid goziheami ja ovdánahttit máhtu ja áddejumi boazodoalu hárrái.</p>
<p>Fága- ja gaskkustanguovddáš lea fágalaččat iehčanas ásahus, ja dat galgá viežžat dieđuid ja háhkat geahčastaga mávssolaš máhtus boazodoalu birra. Guovddáš galgá dasto gaskkustit dieđuid diliid birra mat leat deaŧalaččat boazodoalu eavttuide, kultuvrii ja ekologiijii, maiddái dutkanbohtosiid ja árbevirolaš máhtolašvuođaid birra boazodoalus. Guovddáš sáhttá čujuhit makkár surggiin lea dárbu čađahit dutkama. Fága- ja gaskkustanguovddáš lea organiserejuvvon stáhtalaš hálddašanorgánan mas leat sierra fápmudusat, ja dan jođiha stivra mas leat vihtta lahtu ja golbma várrelahtu. Beaivválaš jođiheaddjis lea ovddasvástádus guovddáža beaivválaš doaimmas. Bargo- ja searvadahttindepartemeanta (BSD) nammada stivrra jođiheaddji ja eará stivralahtuid ja várrelahtuid ovttasráđiid Boazodoalloolbmuid máilbmefoanddain. Nammadeapmi galgá dahkkojuvvot evttohuvvon evttohasaid gaskkas ja dat guoská gitta njealje jahkái. Stivralahtut galget dovdat boazodoalu ja árbevirolaš máhtolašvuođaid go guoská boazodollui. Romssa universitehta árktalaš biologiija instituhtta, Sámi allaskuvla, Norgga boazosápmelaččaid Riikkasearvi, Boazodoalloolbmuid máilbmefoanda, Sámiráđđi, Ruoŧa sámiid riikasearvi Ruoŧas, Suoma Boazosámit RS Suomas ja Reindeer Herders’ Union of Russia, bovdejuvvojit evttohit evttohasaid stivrii. Bivdojuvvo ahte juohke ásahus/organisašuvdna evttohit sihke ovtta nissonolbmo ja ovtta almmáiolbmo. BSD ja Boazodoalloolbmuid máilmmefoanda sáhttet ovttasráđiid bovdet eará ásahusaid ja organisašuvnnaid evttohit lahtuid stivrii. 4.12.5. Bådoddjo ja Davvi-Nordlándda allaskuvllat</p>
<p>Stuorradiggedieđáhusas nr 34 (200?-200?) lea Bådoddjo allaskuvlii biddjojuvvon nationála ovddasvástádus julevsámi gielas oahpaheaddjioahpu oassin. Julevsámi áššečuolmmaid fáttát sáhttet maid muđui leat mielde máŋgga oahpus. Strategiijan gelbbolašvuođa bajideapmái lea allaskuvla ožžon ovtta stipendiáhtavirggi julevsámegielas. Dán jagi leat Árran julevsáme guovdasj ja Bådoddjo allaskuvla formaliseren ovttasbarggu ovttasbargošiehtadusa bokte man ulbmilin lea álggahit guhkes áiggi ovttasbarggu mii guoská dutkamii ja ohppui sámi- ja álgoálbmot guoski fálaldagain nugo namuhuvvon kapihttalis 4.5. Davvi-Trøndelága allaskuvlii lea biddjojuvvon nationála ovddasvástádus oahpaheaddjioahpu máttasámegielas. Allaskuvla lea ásahan máttasámegiela jahkebeallásaš oahppofálaldahkan masa earret eará gullá giella- ja kulturmáhttu. Fállojuvvojit maiddái lasseoahppokurssat sámi árbemáhtus mat leat heivehuvvon skuvladoaimmahaga bargiide ja almmolaš ja priváhta suorgái. 5. Hástalusat 5.1. Iehčanasvuohta ja iešmearrideapmi Sápmelaččaid iešmearridanvuoigatvuohta bidjá deaŧalaš evttuid sámi ásahusaid hábmemii.</p>
<p>Iešmearridanvuoigatvuohta mearkkaša hui ollu Sámedikki ja stáhta eiseválddiid gaskasaš ovttasdoaibmamii ja Sámedikki ja sámi ásahusaid gaskasaš ovttasdoaibmamii. Oppalaččat sáhttá dadjat ahte láhkaaddimiin, bušeahttarámmaiguin ja organiseremiin dat čađahuvvo politihkka ja servodathuksen. Konsultašuvdnašiehtadus lea hui deaŧalaš ođđa lágaid ráhkadettiin ja lágaid rievdadettiin. Ásahusaid ektui eai stivre lágat nu ollu politihkkahábmema. Ollu stuorát mearkkasupmi lea das mo bušeahttarámmat stivrejuvvojit ja dain eavttuin maid eiseválddit bidjet ásahusaid stivermii ja organiseremii. Dál eai leat prosedyrat bušeahttakonsultašuvnnaide dahje bušeahttašiehtadallamiidda, vaikke vel ILO 169 artihkkaliid 6 ja 7 konsultašuvdnageatnegasvuođat gustojit bušehttii ge. Daidda ásahusaide maidda Sámediggi addá njuolgga doarjaga ja váldooasi doaibmadorjagis, sáhttá Sámediggi bidjat čielgaset gáibádusaid ja vuordámušaid ásahusaid stivremii ja organiseremii. Dan gal ii sáhte dahkat daidda sámi ásahusaide, maid stáhta ruhtada.</p>
<p>Man muddui sápmelaččat geavahit iešmearridnavuoigatvuođa, boahtá earret eará ovdan das mo gaskavuohta stáhta eiseválddiide muddejuvvo ja organiserejuvvo. Sámedikki rolla guovddáš eiseválddiid ja sámi servodaga ektui lea eahpečielggas. Sámediggi lea ásahuvvon orgánan ja Norgga Stuorradiggi lea dasa addán ruđaid ja fápmudan válddi. Dan dáfus lea Sámediggi viehka muddui sorjavaš guovddáš eiseválddiin. Seammás dat lea sámi álbmot mii vállje Sámedikki ja mearrida dan lobálašvuođa. Dát eaktuda ahte váldečađahanvejolašvuohta oktiivásitda daidda vuordámušaide, mat jienasteaddjiin lea Sámediggái. 7 Jus Sámediggi galggaš lihkostuvvat – dan gaskadilis mas dat lea – doaibmamis Sámi oppalaš servodatovddideami láhčin ja eaktudeaddjin, de ferte Sámediggi oažžut duohta vejolašvuođaid ovddidit sámi ásahusovddideami eavttuid. Sámedikkis fertejit leat dakkár duohta bušeahttakonsultašuvnnat ja bušeahttašiehtadallamat stáhta eiseválddiiguin, mat dagahit ahte Sámedikkis sáhttá leat – sámi álbmoga bealis – stuorát kontrolla ja váikkuhanfápmu Sámi oppalaš servodatovddideamis. 5.2. Iešmearrideapmi ja bušeahttarámmat Sámediggeráđi árvvoštallama mielde fertejit sámi ásahusat eanet go dál vuolggahuvvot ja doaibmat sámi servodagas. Dakkár áddejumi vuođul bohciida fargga váttisvuohta go čatnaseapmi stáhtii eaiggádin ja/dahje ruhtadeaddjin lea menddo nanus. Go Sámediggi lea sámi almmolašvuođa álbmotválljen orgána, de lea prinsihpalaččat eanemus riekta iešmearridanvuoigatvuođa ektui ahte sámi ásahusat čatnasit Sámediggái man nu láhkai, eai ge ráđđehussii.</p>
<p>Servodat dat vuosttažettiin fuolaha sámi ásahusaid. Danne ferte Sámedikkis ge, man sámi servodat hálddaša, leat govttolaš vuoigatvuohta beassat čađahit stiverenovddasvástádusa ásahusaid ektui. Mo dát galgá čađahuvvot, dan ferte árvvoštallat dan ektui ahte dárbbašuvvojit iehčanas ásahusat mat vuolggahit kritihkalaš digaštallama, oaiviliid hábmema ja diehtojuohkima ealli ja ođđaáigásaš 7</p>
<p xml:lang="nob">Bjerkli, B. ja Selle, P. 2004: <span type="quote" xml:lang="nob">"Den nye samiske offentligheten"</span>, <em type="italic">Norsk Statsvitenskapelig Tidsskrift:s, 4/04, jahkodat 20, </em></p>
<p>Universitetsforlaget, Oslo diehtobuvttadeaddji sámi demokratiija várás. Sámi servodat lea máŋgga oktavuođas uhcci ja seahkalas, mii dagaha ahte sámi ásahusat dárbbašit erenoamáš stuorra iehčanasvuođa ja rabasvuođa. </p>
<p>Sámediggi háliida lassi rámmadoarjagiid ja lassi mearridanválddi bokte serovdatovddideami dáfus oktiiordnet ja nannet sámi ásahusovddideami, ja čatnat sámi ásahusaid lagabui sámi demokráhtalaš ja siviila almmolašvuhtii. Dát gáibida ahte Sámedikki ekonomiija ja resurssat nannejuvvojit mealgadit. Jus Sámediggi galgá váldit badjelasas eanet hálddašan- ja stivrenovddasvástádusa, de dat ii gáibit dušše stuorra ja bajitdásit bušeahttabarggu, muhto maiddái stuorát doaibmanvejolašvuođa ja dávggasvuođa bušeahttabarggus. Sámediggi ferte, nu mo buohkat earát ge, vuoruhit daid ekonomalaš rámmaid siskkobealde, mat biddjojuvvojit dál. Muhto dát rámmat uhccot jagis jahkái go Sámi oppalaš servodatovddideapmi viidána eanet go dálá ekonomalaš rámmajuolludeamit sturrot. Dál vuoruha</p>
<p>Sámediggi nu čavga ahte deaŧalaš servodatsurggiid ferte vuoruhit eret. Sámi servodat lea ain huksejuvvomin ja kultuvrra ja giela vuođđosuorggiid lea ferten ja ain ferte vuoruhit. Ollu sámi guovlluin lea eatnigiella jávkan ja lonuhuvvon stuorraservodaga gielain. Danne vuoruha Sámediggi giellabarggu hui bajás. Seammás ferte oppalaš ásahuslaš vuođđostruktuvrra nannet vai kultur- ja giellabarggut ožžot oadjebas ja bistevaš ásahuslaš čovdosiid mat sihkkarastet dálá ja boahtteáiggediđolaš barggu. Dát gáibida nana áŋgiruššama sámi servodagas alddis, sámi ásahusain,</p>
<p>Sámedikkis ja stáhta eiseválddiin. Sámediggi atná iežas ovddasvástádussan doaibmat guovddáš eaktudeaddjin dán barggus. Stáhta eiseválddiin lea dattetge bajimus ovddasvástádus das ahte láhčit dilálašvuođaid dasa ahte sámi servodat ieš oažžu vejolašvuođa viidásetovddidit iežas servodathuksema.</p>
<p>Vuoruhuvvon doaibmabijut: - Bargat dan ala ahte duohta bušeahttašihtadallamat ásahuvvojit Sámedikki ja ráđđehusa gaskkas sámi áigumušaid ja Sámedikki bušeahta oktavuođas. - Sámi ásahusaide addojuvvo stáhtalaš doaibmadoarjja Sámedikki bušeahta bokte, vejolaččat stáhta eiseválddiid bealis duohta konsultašuvnnaid vuođul ráđđehusain bušeahttarámmaid birra. 5.3. Iešmearrideapmi ja organiseren Sámi ásahusaid várás ferte árvvoštallat dakkár stivren- ja organisašuvdnamálle mii dagaha ahte dat sáhttet doaibmat sámi resursaguovddážin buohkaid várás iežaset guovlluin, ja olles sámi servodahkii iežaset fágasurggiin, jus dat galget viidásetovddiduvvot ja ollašuhttit iežaset surggiid ulbmiliid. Dan oktavuođas lea rivttes organisašuvdnamálle deaŧalaš.</p>
<p>Sámediggeráđđi árvvoštallá vuođđudusa vuohkkaseamos orgainsašuvdnamállen eanaš sámi kulturásahusaide. Vuođđudus sihkkarastá ahte ásahusa árvvut leat čoahkis ja ahte mearridanváldi lea ásahusa iežas orgánain. Vuođđudus fuolaha maiddái buoremusat dan deastta ahte doarjjaaddit ja hálddašandásit leat nu lahka go vejolaš. Dát adnojuvvo erenoamáš deaŧalažžan dan sivas go sámi servodat leat viehka uhcci ja fierpmádagat ja oktavuođat leat ruossut doarrás. Vuođđudus fuolaha maiddái buoremusat ásahusaid fágalaš integritehta, dan lassin ahte stivralahtut álkibut dovdet eanet gullevašvuođa vuođđudussii go dan orgánii mii sin lea nammadan. Vuođđudus hukse iehčanasvuođa ja čalmmustahttá fágalaš bargamušaid, seammás go dat addá vejolašvuođa Sámediggái, doaimma stuorámus ruhtadeaddjin, nammadit stivralahtuid. Ii ge vuođđudus sorjá eaiggádiid dahje searvvi lahtuid molsašuddi oainnuin ja áŋgiruššamiin. Gielddaid ásahusat sorjájit dál buori muddui ovttaskas gieldda bušeahtain ja báikkálaš politihkkáriid vuoruhandáhtus.</p>
<p>Sámediggeráđi mielas lea deaŧalaš ahte go ođđa ásahusat ásahuvvojit, de galgá vuđolaččat guorahallat guđe orgánat dat galget nammadit stivrra. Viidáseappot lea deaŧalaš ahte nammadeaddji orgánat barget ovttas vai stivra oažžu buoremus čoahkádusa. Maiddái lea deaŧalaš ahte orgánat galget atnit muittus dan mii lea ávkin guovdilis ásahussii, eai ge jurddašit ahte ovttaskas stivralahttu galgá ovddastit sierraberoštumiid.</p>
<p>Sámediggeráđđi oaidná ahte muhtun guovlluid erenoamáš diliid geažil sáhttá leat lunddolaš válljet eará organisašuvdnamálliid go vuođđudusa, ovdamearkka dihtii oasussearvvi. Dakkár servviid váttisvuohta, mat doibmet organisašuvdnan, lea ahte searvan searvvi bargui sáhttá molsašuddat sakka áiggis áigái. Sáhttá maiddái dáhpáhuvvat ahte ásahusaid maid searvvit eaiggáduššet, sáhttet earát <span type="quote">“rihpat”</span> alcceseaset fámuin danne go dakkár joavku, mii ráhkkana dasa ja oktasaččat jienasta jahkečoahkkimis, han duođas sáhttá oamastit alccesis dan ásahusa.</p>
<p>Gielddaidgaskasaš searvi organisašuvdnamállen ii oro doarvái bures váldimin vuhtii ahte ásahus galgá leat iehčanas hálddašandási ektui. Sáhttá maiddái eahpidit lea go dakkár organisašuvdnamálle heivvolaš, mas gielddat ja fylkkagielddat sáhttet leat mielde eaiggádin, muhto mas Sámediggi doarjjaaddin olgguštuvvo.</p>
<p>Searvi mas lea ráddjejuvvon ovddasvástádus (RO), lea seamma organisašuvdnamálle go ovddeš oasussearvi. Das lea seammalágan ovddasvástádus go oasussearvvis, ja lea váttis oaidnit makkárge ovdamuniid dán organiseremis oasussearvvi ektui. Dán málle lea eanaš dakkár servvit geavahan main leat hui ollu lahtut ja sávvamuš lea leamaš ahte oassálastiid lohku galggai molsašuddat sisa- ja eretdieđihemiid bokte. Eanaš sámi ásahusaide orru leamen lunddoleamos válljet dakkár searvemálliid mat leat muddejuvvon lágaid bokte ja main lea čavgaset dovdomearka go dan mii RO searvvis lea. Mo sámi ásahusat berrejit leat organiserejuvvon ja mákkár rolla Sámedikkis berre leat daid ásahusaid ektu, sorjá dattetge ollu doaimma šlájas. 5.3.1. Ásahusat geaidda Sámediggi juolluda stuorámus oasi doaibmadoarjagis Sámedikki čielga gudneáŋgirvuohta lea doaibmat siviila sámi servodaga sámi ásahusovddideami deaŧaleamos láhččin. Dat mearkkaša ahte Sámediggi ferte oažžut duohta vejolašvuođaid ovddidit sámi servodagaid rámmaeavttuid. Dainna lágiin sáhttá Sámediggi čájehit ovddasvástádusas sámi álbmogii ja dáhtu ja vejolašvuođa árjjalaččat ovddidit sámi ásahusaid. Dakkár ovddideamis berre Sámedikkis leat váldi nammadit stivrra buot ásahusaide maidda Sámediggi juolluda njuolgga doarjaga, ja erenoamážit go Sámediggi juolluda stuorámus oasi doaibmadoarjagis. Dan oktavuođas lea deaŧalaš deattuhit ahte Sámediggi ferte deattuhit fálgalaš gelbbolašvuođa ja profešonalitehta stivrra nammadeamis, ii ge politihkalaš ovddastusa. Ferte deattuhit árjjalaš gulahallama daiguin earáiguin, geat nammadit stivrra. Ferte maiddái deattuhit ovttasbarggu fylkkagielddaiguin ja gielddaiguin. Sámediggi nammada dál jo ovddasteaddjiid, sihke eanetlogu ja unnitlogu, ollu sámi ásahusaide. Muhto ii leat mihkkege systematihkaid das guđe ásahusaide Sámediggi nammada stivralahtuid ja man muddui Sámedikkis lea árjjalaš jođihangulahallan ásahusaiguin. Ovdamearkan dakkár ásahusaide maidda Sámediggi nammada stivralahtuid, lea Davveoarjesámi museasiida, Saemien Sijteii ja Árran julevsámi guovddáš. Dat ahte Sámediggi háliida leat stivranammadeaddjin, ii mearkkaš dan seammá ahte Sámediggi galgá bagadit dahje bienasta bitnii muddet ásahusaid doaimma. Nu mo namuhuvvon dás, de leat vuođđudusat iehčanas ásahusat, main stivra eaiggáduššá ja jođiha iežas. Nappo ovddastit ge vuođđudusa stivralahtut vuođđudusa, <em type="italic">eai ge </em>sin geat leat nammadan stivrra. Vuođđudus addá iehčanasvuođa ii ge leat čadnon nu lávga Sámediggái seammás go Sámedikkis lea muhtun muddui stivrenvejolašvuohta stivralahtuid nammadeami bokte. Oasussearvemálle sáhttá maiddái muhtumin leat velolaš čoavddus. </p>
<p>Sámediggeráđi árvvoštallan lea ahte ásahusat Ája sámi guovdddáš, Várdobáiki sámi guovdddáš, Sijti Jarnge, Sámi dáiddaguovddáš, Mearrasámi gelbbolašvuođaguovddáš, Duodjeinstituhtta, Kárášjoga beassašfestivála, Guovdageainnu musihkkafestivála ja sámi museat Deanus ja Várjjagis fertejit nuppástuhttit organisašuvnnaid nu ahte dat heivejit dan almmolaš rollii maid sii leat ožžon Sámedikki doaibmadoarjaga bokte. Dat mearkkaša ahte dat fertejit organiserejuvvot vuođđudussan. Muhto jus ležžet erenoamáš sivat dasa, de dat fertejit organiserejuvvot oasussearvin masa Sámediggi nammada nu ollu stivralahtuid ahte dat dávista njuolggadoarjaga sturrododahkii. Sijti Jarnge, Kárášjoga beassašfestivála, Guovdageainnu musihkkafestivála, Sámi filbmafestivála ja Duodjeinstituhtta leat juo organiserejuvvon vuođđudussan. Hástalussan lea ahte Sámediggi ii leat okta vuođđudeaddjiin ii ge das leat váldi nammadit stivralahtuid. Sámediggeráđđi evttoha ahte vuođđudusaid njuolggadusat rievdaduvvojit, gč. Lága vuođđudusaid birra 6. kapihttala, vai Sámediggi sáhttá nammadit stivralahtuid dáidda vuođđusaide. Sámediggeráđđi deattuha ahte go lea heivvoleamos, de berre ođđasisorganiserema ja njuolggadusrievdadusaid čađahit bušeahttajagis 2009. Sámediggi áigu gulahallat oktilaččat daid áshusaiguin main dákkár evttohus boahtá vai ođđasisorganiseren ja njuolggadusrievdadeapmi fuolaha ásahusa iešlági ja vieruid buoremus láhkai.</p>
<p>Sámediggeráđđi evttohah muđui čujuhit Sámi filbmafestivála postii 204 Sámi festiválat Sámedikki bušeahtas, mii mearkkaša njuolggadoarjja festiválii bušeahttajagi 2009 rájes. Sámi filbmafestivála lea sturron ásaheami rájes ja njuolggadoarjagiin dat sáhttá ain buoridit sámi filbmafálaldaga boahtteáiggis. Doarjja eaktuda ahte festivála árvvoštallá rievdadit vuođđudusa njuolggadusaid vai Sámediggi oažžu válddi nammadit stivralahtuid vuođđudusa stivrii. Maiddái Riddu Riđđu ja Márkomeannu, mat leat organiserejuvvon searvin mas leat lahtut, fertejit heivehit iežaset organiserema dan almmolaš rollii mii sis lea Sámedikki njuolggadoarjaga bokte. Sámediggeráđđi oaivvilda ahte dát ferte dahkkojuvvot ovttasorganiserema bokte nammalassii Ája sámi guovddážiin ja Várdobáikki sámi guovddážin. Dát lea dárkileappot máinnašuvvon kapihttalis 5.4.1.</p>
<p>Museaođastusa ja ođđa sámi museasiiddaid ásaheami bokte lea Sámediggi váldán badjelasas ovddasvástádusa das ahte doaibmat siviila sámi servodaga sámi ásahusaid ja organisašuvnnaid deaŧaleamos ovddideaddjin. Danne lea Sámediggi bargan dan ala ahte doaibmat ođđa ásahusaid stivranammadeaddjin ja lea maiddái bidjan čielga eavttuid daid organisašuvdnamálliid válljemii.</p>
<p>Museaođastusbarggus lea Sámediggi bargan dan ala ahte ođđa ásahusat galget leat vuođđudusat nu go boahtá ovdan Sámediggeráđi dieđáhusas sámi museaid birra, ABM-dieđáhusas ja juridihkalaš rávvagiin. Sámediggi lea maid dadjan ahte stivrrain eai galggašii leat eanet go vihtta lahtu. Sámediggi lea nammadan lahtuid Sámedikki ekonomalaš ovddasvástádusa mielde. Dalle go Sámediggi juolluda olles doaibmadoarjaga dahje eanaš oasi das, de lea lunddolaš ahe Sámediggi nammada stivrra eanetlogu. Davvioarjesámi museasiida ja Saemien Sijte leat mieđihan nammadit 5 lahttosaš stivrra, masa Sámediggi nammada guokte lahtu, ovddeš eaiggádat guokte lahtu ja bargit ovtta lahtu. Sámediggi ii leat mieđihan gielddaidgaskasaš servvi organisašuvdnamállen sivas go Sámediggi dalle ii beasa nammadi stivralahtuid.</p>
<p>Sámediggeráđđi háliida doalahit ja ovddidit sámi ásahusaid doaimma, sihke čielga politihka ja jahkásaš váikkuhangaskaomiid bokte. Ásahusain lea dattetge alddiset ovddasvástádus doalahit ja ovdánit ásahussan, ja hukset buriid ovttasbargovugiid sierranas oassálastiide. Danne áigu Sámediggeráđđi bidjat čielgaset gáibádusaid buot daid ásahusaid ja organisašuvnnaid doaimmaide, mat ožžot njuolgga doarjaga Sámedikki bušeahtas. Sámediggeráđđi áigu dás duohko árvvoštallat geavahit ruhtadandoarjaga sámi ásahusaide árjaleappot dakko bokte ahte iežasvuolggahan doaibmadási lokten buorida bušeahttaeavttuid. Dat gáibida ahte doaibmaplána galgá leat realisttalaš ja čađahahtti.</p>
<p>Sámediggi galgá dohkkehit doaibmaplána ja raporteren galgá buorebut dávistit duohta doibmii.</p>
<p>Ekonomalaš raporterema bokte galgá sáhttit oaidnit mo váikkuhangaskaoamit ásahusa iešguđet doaimmaide duođas leat geavahuvvon.</p>
<p>Deanu gielda lea máŋga jagi oččodan ásahuvvot luossabivdo- ja johkasámi kultuvraguovddáža Deanu šaldái. Dán guovddáža namma galgá leat Joddu. Guovddáš galgá doaibmat kulturguovddážin, máhttoguovddážin, musean ja vásáhusgaskkusteaddjin ja ealáhusdoaimmaheaddjin. Joddu galgá dávistit kultuvrralaš máŋggabealatvuođa (sámi, kvena ja dáru) ja Deanu joga ealáhusdoaimmaid.</p>
<p>Deanu gieldda jurdda lea ahte iešguđet ruhtadeaddjit geain lea beroštupmi dákkár guovddáža ásaheamis, juogadit goluid gaskaneaset. Gielda oaivvilda ahte dát guoská báikkálaš, regionála, nationála ja riikkaidgaskasaš instánssaide. Sámedikki mielas dákkár guovddáš lea buorre jurdda. Dás deattuhuvvo ahte gielddas ja stáhtas dat lea ovddasvástádus čalmmustahttit Deanu kultuvrralaš máŋggabealatvuođa. Sámediggeráđđi vuordá dárkilet plánaid ja ohcamiid ovdalgo mearrida Sámedikki rolla Joddu ásaheami oktavuođas.</p>
<p>Sámediggeráđđi áigu árvvoštallat Álttá siidii juolludit njuolggadoarjaga poasttas 2002 sámi kulturviesut doarjun dihtii kulturviessodoaimma. Ásahusas doaimmahit guovttis kulturviessobargguid, mii čájeha ahte doaimmat čađahuvvojit dohkálaččat. Finnmárkku stuorámus gielddas go geahččá olmmošlogu ektui, berrešii maiddái leat sámi kulturviessu. Dattetge eaktuda dákkár doarjja ahte Álttá siida rievdada organisašuvnnamálle vuođđudussan mas Álttá sámi giellaguovddáš lea oassi doaimmas, ja mas</p>
<p>Sámediggi lea okta vuođđudeaddjiin. Vejolaččat sáhtášši Sámediggeráđđi dohkkehit ahte doaibma jotkojuvvo oasussearvin mas Sámediggi searvá okta eaiggádiin ja váldočoahkkimis oažžu nammadanválddi. Jus Álttá sámi giellaguovddáš ain galgá oažžut njuolggadoarjaga poasttas 153, de dat ferte árvvoštallat ovttastahttima Álttá siiddain. Jus Álttá siida ii čađat dakkár organisašuvdnarievdadusa, de oaivvilda Sámediggeráđđi ahte ásahusa ferte atnit sámi deaivvadanbáikin mii mainnašuvvo ja árvvoštallojuvvo lagabui kapihttalis 5.4.1.</p>
<p>Vuoruhuvvon doaibmabijut: - Sámi ásahusat maidda Sámediggi juolluda váldooasi doaibmadoarjagis, galget váldonjuolggaduslaččat leat organiserejuvvon vuođđudussan. Jus ležžet erenoamáš sivat dasa, de dat sáhttet leat organiserejuvvon oasussearvin. - Sámedikkis galgá leat váldi nammadit stivrra buot daid ásahusaide maidda Sámediggi juolluda njuolggadoarjaga. Dát mearkkaša ahte Várdobáiki sámi guovddáš, Sámi dáiddaguovddáš ja</p>
<p>Mearrasámi gelbbolašvuođaguovddáš fertejit ođđasisorganiserejuvvot vuođđudussan, mas Sámediggi lea okta vuođđudeaddjiin. - Sámediggeráđđi evttoha ahte Sijti Jarnge, Duodjiinstituhta, Kárášjoga beassašfestivála, Sámi filbmafestivála ja Guovdageainnu musihkkafestivála vuođđususat dahje njuolggadusat rievdaduvvojit nu ahte Sámediggi sáhttá nammadit stivralahtuid vaikke vel Sámediggi ii leat ge okta vuođđudeaddjiin.</p>
<p>Sámediggeráđđi evttoha ahte Sámi filbmafestivála oažžu juolluduvvot njuolggadoarjaga bušeahttajagi 2009 rájes. Njuolggadoarjja Sámi filbmafestiválii eaktuda ahte festivála árvvoštallá rievadit njuolggadusaidis nu mo namuhuvvon bajábealde. - Sámediggeráđđi áigu váikkuhit dasa ahte Deanu musea, Várjjat sámi musea, Nuortasámi musea ja</p>
<p>Saviomusea organiserejuvvojit oktasaš vuođđusussan 2009 rájes. - Sámediggeráđđi áigu váikkuhit dasa ahte Ája sámi guovddáš sáhttá organiserejuvvot oasussearvin, ásahusa historjjá vuođul ja dannego fylkkasuohkan háliida dakkár organisašuvdnamálle. - Árvvoštallojuvvo juolludit Álttá siidii njuolggadoarjaga poasttas 202 sámi kulturviesut jus dat ovttasorganiserejuvvo Álttá sámi giellaguovddážiin, ja das lea dakkár organisašuvdnamálle mas Sámediggi lea okta eaiggádiin dahje vuođđudeaddjiin. Jus Álttá sámi giellaguovddáš áin galgá oažžut njuolggadoarjaga poasttas 153, de dat maid eaktuda ovttastahttima Álttá siiddain. 5.3.2. Stáhta ruhtadan sámi ásahusat</p>
<p>Sámedikki rolla daid sámi áshusaid ektui maid stáhta eiseválddit ruhtadit ollislaččat, lea veaháš earalágan go daid ásahusaid ektui maid Sámediggi lea njuolgga mielde ruhtadeamen. Sámedikkis lea maiddái ovddasvástádus dain stáhta ásahusain main lea čielga sámi servodatulbmil nu mo namuhuvvon 1. kapihttalis. Sámedikkis lea maiddái Norgga lágaid ja riikkaidgaskasaš álbmotrievtti vuođul vuoigatvuođat dan dáfus. Sámediggeráđi bajimus strategiija dákkár ásahusaid ektui lea mealgadit dat ahte váikkuhit stivračoahkádussii ja leat mielde nammadeamen olbmuid geat leat gelbbolaččat ja leat dohkálaččat leat mielde ásahusa njunnožis. 5.3.2.1. Alit oahppu, dutkan ja máhttogaskkusteapmi</p>
<p>Dál leat departemeanttat mat friidja nammadit universitehtaid ja allaskuvllaid olggobeale stivralahtuid stivrra evttohusa vuođul, earret eará Sámi allaskuvlii. Sámediggi evttoha dál Sámi allaskuvlla olggobeale stivralahtuid departementii, gč. Universitehta- ja allaskuvllalága § 9-4 nr. 5. Dáinna diliin ii leat Sámediggeráđđi duhtavaš. Sámediggi lea sápmelaččaid álbmotválljen orgána ja sápmelaččain lea vuoigatvuohta iežaset ohppoásahusaide. Iešmearridanvuoigatvuohta meakkaša dan ahte lea váttisvuohtan go Sámedikkis ii leat čielga iehčanas rolla departemeanttaid ektui olggobeale stivralahtuid nammadeami oktavuođas. Dáid vuoigatvuođaid vuođul berre eaktuduvvo ahte Sámediggi nammada Sámi allaskuvlla olggobeale stivralahtuid áshusaid stivrra evttohusa vuođul. Dat eaktuda ahte Universitehta- ja allaskuvllaláhka rievdaduvvo.</p>
<p>Sámediggi nammada lahtuid Gáldu stivrii ovttas Bargo- ja searvadahttindepartemeanttain. Maiddái lea Sámedikki mielas dárbbašlaš ahte Sámediggi beassá nammadit stivralahtuid ja várrelahtuid ICRa stivrii. Dál nammada Bargo- ja searvadahttindepartemeanta (BSD) stivrra jođiheaddji ja eará stivralahtuid ja várrelahtuid ovttasráđiid boazodoalloálbmogiid máilmmilihtuin. Daid ovddabealde namuhuvvon vuoigatvuođaid vuođul ferte Sámedikki váldi rievdaduvvot nu ahte dat dás maiddái beassá nammadit ovddasteaddjiid dán deaŧalaš ásahussii. 5.3.2.2. Media</p>
<p>NRK Sámi Radio mearkkaša hui ollu sámi servodahkii ja das lea sierra sadji sámi mediaid gaskkas. Álbmotriekti sihkkarastá sápmelaččaide ja álgoálbmogiidda vuoigatvuođa vuođđudit iežaset mediaid iežaset gillii, ja sis lea maid vuoigatvuohta beassat geavahit buot earalágan mediad, seammaláhkai go buohkain earáin ge. ONa julggaštusas álgoálmotvuoigatvuođaid birra daddjojuvvo ahte stáhtat galget čađahit beaktilis doaibmabijuid vai sihkkarastojuvvo ahte mediat maid stáhta eaiggáduššá, dohkálaččat dávistit álgoálmotkultuvrra máŋggabealatvuođa. Stáhtat berrejit, heađuškeahttá sihkkarastimis dievaslaš sátnefriddjavuođa, movttiidahttit priváhta mediaid dohkálaččat čájehit álgoálbmotkultuvrra máŋggabealatvuođa. Sierra mediaid vuođđudeapmi álgoálbmogiid várás sáhttá áddejuvvot sierra mediaalmmolašvuođa vuođđudeapmin dán joavkku várás, ja sin vejolašvuođaid nannen ahte oažžut sáni saji eanetlohkoservodaga almmolašvuođas. Sámi servodaga mediastruktuvra ja mediageavaheapmi lea danne deaŧalaš gáldun sámi almmolašvuođa áddemii. 8 Jearaldat lea ahte ollašuhttá go NRK Sámi Radio álgoálbmotjulggaštusa gáibádusaid ahte álgoálbmogiin lea vuoigatvuohta vuođđudit iežaset sierra mediaid. Dat duohtavuohta ahte NRK Sámi Radio lea sierra ossodat NRKas ja ahte Sámi Radio prográmmadirektevra lea njuolgga áibmomediahoavdda vuollásaš, ii ovddas dan mediafriddjavuođa maid Sámediggeráđđi háliida sámi almmolašvuhtii. Lea váttis áddet NRK Sámi Radio dakkár mediafitnodahkan mii ii leat sorjavaš 8</p>
<p>Skogerbø, E. 2003: <span type="quote" xml:lang="nob">"Mediene og det samiske samfunnet: Stereotypier og identitetskonflikter"</span>, Bjerkli, B. ja Selle, P. čállosis 2003: <em type="italic">Samer, makt og demokrati. Sametinget og den nye samiske offentligheten </em>, Gyldendal Norsk Forlag AS, Oslo ráđđehusas, nu guhká go dat le NRK-vuogádaga ja stáhta vuollásaš. Sámediggeráđđi oaidná prinsihppalaččat eanemus riekta ahte Sámi Radio boahtteáiggis čadnojuvvo Sámediggái organisatovrralaččat ja ekonomalaččat. Demokráhtalaš stivrenprinsihpaid bokte livččii dakkár oktavuohta Sámedikki ja Sámi Radio gaskkas álbmotstivrejuvvon sápmelaččaid gaskavuohta sápmelaččaid várás, seammaláhkai go NRK lea Stuorradiggái ja Ráđđehussii. Sámediggeráđđi deattuha garrasit ahte Sámediggi dieđusge ii galgga mange láhkai stivret daid doaimmahuslaš mearrádusaid maid kanála dahká. Sámedikki ja Sámi Radio gaskavuohta ferte leat seammalágan go Stuorradikkis ja ráđđehusas lea NRK ektui dál. Muhto Sámedikkis ferte leat stivrenváldi daid njuolggadusaid ja bušeahttarámmaid ektui maid vuođul kanála doaibmá. Sámi servodaga iešmearridanvuoigatvuohta ja ovddideapmi eaktuda ahte sámi álbmot Sámedikki bokte bessá mearridit mo almmolaččat eaiggáduššojuvvon sámi mediafitnodat galgá ovdánit boahtteáiggis. </p>
<p>Vaikke vel Sámediggi ferte ge oažžut nannoset ja deaŧaleappo rolla Sámi Radio stivremis ja organiseremis, de leat máŋga iešguđet deastta maid ferte árvvoštallat dákkár oktavuođas. Earret eará lea jearaldat lea go vejolaš bisuhit ja ovddidit Sámi Radio bušeahttarámmaid. NRK ruhtaduvvo measta ollásit liseanssaiguin. Jus Sámi Radio sirrejuvvo sierra almmolaččat eaiggáduššojuvvon sámi mediafitnodahkan, de lea jearaldat mo dan sáhttá ruhtadit ja mo boahttevaš bušeahttaovddideami sáhttá sihkkarastit. Gažaldahkan šaddá maiddái dárbbašuvvo go láhkarievdadus dahje sierra láhka dakkár mediafitnodahkii maid sámi almmolašvuohta eaiggáduššá.</p>
<p>Viidáseappot ii leat eahpádus ge das ahte fágalaččat ja doaimmahuslaččat lea Sámi Radioi stuorra ovdun ain leat čadnojuvvon dakkár stuorra mediakonsernii go NRKii. Ásaheami rájes 1933:s lea áibmomediafitnodat háhkan ollu organisatovrralaš ja journalisttalaš vásáhusaid ja gelbbolašvuođa. Go lea oassi dán ollisvuođas, de dat boahtá buorrin Sámi Radioi ja das leat buot vejolašvuođat ovddidit buori ja kritihkalaš journalistihka sápmelaččain ja sápmelaččaid várás. Mo daid ovdduid maid stuorra fitnodat addá, sáhttá fuolahit dahje buhttet, ferte árvvoštallat dárkilit.</p>
<p>Sámediggeráđđi oaidná ahte sihke prinsihpalaš ja geavatlaš bealit mat čatnasit sámi mediaid iešovddideami sámi stivremii, dárkkisteapmái ja vejolašvuhtii, eaktuda ahte ferte dárkilit čielggadit NRK Sámi Radio bohtteáiggi, organiserema ja čatnaseami. Sámediggeráđđi evttoha danne ahte čađahuvvo dakkár čielggadeapmi mii guorahallá buot beliid das mo sámi mediaalmmolašvuohta galgá lágiduvvot ja ovddiduvvot sámi álbmoga várás, ja kritihkalaš ja almmolaš digaštallamii.</p>
<p>Vuoruhuvvon doaibmabijut: - Sámediggeráđđi galgá oččodit Universitehta- ja allaskuvlalága rievdaduvvot nu ahte Sámediggi nammada olggobeale stivralahtuid Sámi allskuvlii. - Sámediggi nammada ICRa stivralahtuid. - NRK Sámi Radio boahttevaš stivrema ja organiserema čielggadeapmi. Sámediggeráđđi evttoha ahte dát čielggadus ruhtaduvvo Sámedikki bušeahtas. 5.3.2.3. Beroštusorganisašuvnnat ja oppalaš kulturdoaibmabijut</p>
<p>Beroštusorganisašuvnnat ja eaktodáhtolaš searvvit main leat lahtut, ja joavkkut ovddastit deaŧalaš osiid siviila sámi servodagas. Mis leat ollu dakkár ásahusat ovdamearkka dihtii ealáhusain, kultuvrras, dásseárvvus ja riikkaidgaskasaččat. Dat ealihit sámi báikegottiid ja čalmmustahttet dakkár beliid, maid politihkalaš norgga ja sámi almmolašvuohta eai dáidde nagodit ovddidit seamma bures. Seammás lea beroštusorganisašuvnnain ja dain eaktodáhtolaš servviin main leat lahtut, deaŧalaš doaibma demokráhtalaš stivrejumis, ja ovddastit beroštusaid ja dárbbuid mat leat deaŧalaččat sámi almmolašvuhtii. Sámediggeráđđi háliida árjjalaš ja dynámalaš siviila servodaga vuođđun sámi demokratiijii, ja lea danne ásahan ohcanvuđot doarjjaortnegiid mat dorjot eaktodáhtolaš barggu Sámis ja dakkár barggu mii čalmmustahttá beroštusaid. 5.4 Nanusvuohta ja máŋggabealatvuohta</p>
<p>Sámi ásahusaid nanusvuohta ja máŋggabealatvuohta lea maiddái čuolbmačilgehus maid ferte árvvoštallat ásahusovddideami politihkas. Jus sámi servodatásahusat galget sáhttit doaibmat báikin gos lea demokratiijaovddideapmi, máhtolašvuođabuvttadeapmi ja kapasiteahtahuksen, de dain ferte leat vissis nanusvuohta ekonomalaš rámmaeavttuid ja olmmošlaš resurssaid ektui. Álkimus čoavddus dan hástalussii lea geahččalit lasihit ekonomalaš rámmaid sámi ásahusaide. Sáhttá goitge árvvoštallat lea go dat doarvái čoavddus dan čuolbmačilgehussii. 5.4.1 Kulturguovddážat, giellaguovddážat, museat, festiválat ja ealáhusásahusat</p>
<p>Sámediggi ja fylklasuohkan leat ovttasbargošiehtadusaid bokte čalmmustahttán fylkkasuohkana ovddasvástádusa ovdánahttit sámi kultuvrra sin regiovnnas. Aktiiva ja oktiiheivehuvvon ruhtajuolludeami bokte leat Sámediggi ja fylkkasuohkan veahkkin ovdánahttime sámi kulturfálaldaga.</p>
<p>Das lea maiddái sáhka sámi kultuvrra gaskkusteamis. Dainna lágiin ožžot árbevirolaš dáčča ásahusat ja Sámediggi oktasaš ipmárdusa sámi servodaga dárbbuid birra kultursuorggis.</p>
<p>Odne gávdnojit oalle ollu smávva sámi ásahusa gos leat 0 gitta 5 bargi, earenoamážit kulturguovddážiin, giellaguovddážiin, museain ja festiválain. Dat dagaha ahte ásahusat leat hui hearkkit ii ge dain leat stuora heivehanmunni. Vaikko ekonomalaš rámmaeavttut buorránivčče olu, de lea jáhkehahtti ahte dát ásahusat guhkit áigge goitge bissot unnin. Dan dili dihte ilbmá jearaldat ahte galggašii go nannet ásahusaid dainna lágiin ahte ovttastahttit daid stuorát ásahussan.</p>
<p>Earret Álttá sámi giellaguovddáža de gullet giellaguovddážat suohkaniid dahje bissovaš ásahusaid vuollái. Sámediggeráđi mielas lea deaŧalaš ahte giellaguovddážat leat čadnon stuorát sámi kulturásahusaide dahje suohkaniidda. Dainna lágiin bissu dohkálaš ekonomalaš ja hálddahuslaš stivrejupmi ja sihkkarastojuvvo ahte guovddážiin leat báikkálaš bargit ja ahte dat stivrejuvvojit báikkálaččat. Go giellaguovddážat leat organiserejuvvon suohkanlaš doaibman, de lea Sámediggeráđi mielas deaŧalaš ahte giellaguovddážiin maiddái leat báikkálaš stivrrat. Sámediggeráđđi oaivvilda ahte giellaguovddážat mat leat juo ásahuvvon, galget beassat viiddidit iežaset doaibmaguovllu nu ahte sáhttet doaibmat regionála giellaguovddážin ja sin guovlluid giellaprošeavttaid koordináhtorin. Smávit ásahusaid ja doaimmahusaid ovttastahttin stuorát ja gievrrat ovttadagaide sáhttá mielddisbuktit viidát fágalaš birrasa, nannoseabbo ásahusaid ja ekonomalaš ja hálddahuslaš bargguid rašonaliserema, nu ahte beassá fágalaš bargguide bidjat eambbo návccaid. Museasuorggis lea dál dakkár nanusmahttinproseassa. Muhto dakkár bargovuohki sáhttá dattetge šaddat hui divrrasin, sihke ekonomalaš, olmmošlaš ja fágalaš resurssaid ektui. Nubbi ášši lea ahte dakkár ovttastahttin dávjá headjuda máŋggabealatvuođa sámi servodaga ásahusain. Sámi servodat lea molsašuddi ja gárgá viidát, ja dat sáhttá dagahit ahte ovttastahttin šaddá váttis praktihkalaččat, seammás go sáhttá váikkuhit ahte muhtun ásahussurggiin nohká máŋggabealatvuohta. Danne oaivvilda Sámediggeráđđi ahte ferte konkrehtalaččat ja diliid mielde árvvoštallat makkár ásahusaid ja doaimmahusaid lea vuogas ovttastahttit oktasaš organisašuvdnan. Olu doaimmahusain leat belohahkii seamma doaimmat ja leat lahkalaga, ja go goitge fertejit geahčadit iežaset stivren- ja organiserenmálle Sámedikki almmolaš doaibmadoarjaga dihte, de lea lunddolaš árvvoštallat ođđa ovttastahttojuvvon ovttadagaid.</p>
<p>Sámediggeráđđi deattuha ahte doppe gos lea ulbmillaš, doppe berre čađahit ovttastahttima bušeahttajagis 2009. Doppe gos evttohuvvojit ovttastahttimat, doppe lea dieđusge Sámedikkis oktilis gulahallamat guovdilis ásahusaiguin vai ođđasisorganiserenproseassa fuolaha ásahusaid iešlági ja vieruid buoremus láhkai.</p>
<p>Sámediggeráđđi oaidná ovdamuniid ovttastahttit sámi ásahusaid Davvi- ja Lulli-Romssas stuorát organisatuvrralaš ovttadagaide. Nu movt dilli lea odne de orošii lunddolaš heivehit dan proseassa otná</p>
<p>Ája sámi guovddážii ja Várdobáiki sámi guovddážii. Dat guovddážat berrešedje earret eará gokčat doaibmasurggiid nugo sámi giela, kultuvrra, museaid, girjerájuid, festiválaid ja vejolaš ealáhusdoaimmaid. Stivrenjoavku mas leat áirasat Ája sámi guovddážis, Gáivuona suohkanis, Riddu Riđđu festiválas, Sámedikkis ja Romssa fylkkasuohkanis, buvttii raporttas beaiváduvvon 17.04.08, rávvaga Ája sámi guovddáža boahttevaš organiserema ektui. Raporta konkludere ahte Ája sámi guovddáš ja Riddu</p>
<p>Riđđu galget organiserejuvvot oasussearvin, ja galget boahtteáiggis bargat otná doaimmaid nu go doaimmahit sámi guovddáža, giellaguovddáža, girjeráju, girjebusse, museaid, čájáhus-/kulturgaskkustanvisttiid, gievkkaniid ja festiválaid ja vel lassin ođđa doaimmaid doaimmahit. Searvvi ulbmil ja áigumuš lea doaibmat guovddášásahussan mas leat báikkálaš, regionála, našuvnnalaš ja riikkaidgaskasaš barggut, ja earenoamáš ovddasvástádus mearrasámi ja davviálbmoga kultuvrii. Searvvis galgá maid leat áigumuššan ovdánahttit geoturismma ja ealáhusdoaimmaid mat gullet searvvi ulbmiliidda. Go OS galgá ásahuvvot, de ávžžuhuvvo ahte eaiggádiid bealde leat Sámediggi, Romssa fylkkasuohkan ja Gáivuona suohkan.</p>
<p>Sámediggeráđđi lea buori muddui positiiva dan čovdosii, muhto ávžžuha ahte ođđa searvi álgoálggus organiserejuvvo vuođđudussan, ja maŋŋel organiserejuvvo 100% almmolaš eaiggáduvvon OS:n.</p>
<p>Seammás lea Sámediggeráđi mielas buorre jus Lássagámme beassá mielde ovttastahttimii. Lássagámmes eai leat fásta bargit ja sin visti ii dohkke museadoibmii. Vuođđudusa stivra lea ráhkadeame strategiijaplána vuođđudusa viidásit doibmii. Dakkár ovttastahttin mielddisbuktá Lássagámmii nannoseabbo saji ja sii ožžot beaivválaš čuovvoleami dan deaŧalaš barggus sihkkarastimiin ja ovddidemiin Nils Aslak Valkeapää /Áillohaš rohki kulturárbbi.</p>
<p xml:lang="nob">Sorjáskeahttá dan ovttastahttimii lea Riddu Riđđu nu go namuhuvvui kapihtal 4.5.1:s ohcan Kultur- ja girkodepartemeanttas stáhtusa guovddášfestiválan. Riddu Riđđu 2008 rahpamis celkkii Kultur- ja girkoministtar ahte ohcan dustejuvvo jahkásaš doarjagiin stáhtabušeahtas sullii 1,5 miljon ruvnnuin. Stuoradiggedieđáhusas nr. 10 (2007-2008) <em type="italic">Kriterium for knutepunktstatus og vurdering av gjennomføring av knutepunktoppdraget, </em>cealká ráđđehus čuovvovačča: "[…..] regionane skal ha større ansvar for oppnemning av styreleiarar og stymemedlemer til region-/landsdelsinstitusjonar og knutepunkt frå 2010. Hovudregelen skal vere at det nye regionale forvaltingsnivået har ansvar for å nemne opp styreleiar og eventuelt nokre av eller alle styremedlemene, men at regjeringa i særskilde høve kan vike frå denne regelen. I kvart enkelt tilfelle må ein gjennomgå og ta stilling til nøyaktig fordeling. Medan ein ventar på at dette blir gjennomført, vil departementet gå inn for at staten nemner opp eitt styremedlem med varamedlem til styre for knutepunkta. Staten vil konsentrere si styring av knutepunkta gjennom føresetnadene for statstilskotet til desse verksemdene. Departementet vil like vel understreke det viktige i at det ved styreoppnemning blir lagt stor vekt på å oppnemne kompetente styre slik at styret som kollegium har brei kompetanse, både når det gjeld verksemda sine faglege oppgåver og dei økonomiske og administrative oppgåvene. Dagens knutepunkt er i hovudsak organiserte som stiftingar. Denne organisasjonsforma har ein funne tenleg som rettsleg ramme for samarbeidsprosjekt innanfor kulturforvaltinga. </p>
<p xml:lang="nob">Departementet legg til grunn at stifting framleis skal vere den vanlege organisasjonsforma for eit knutepunkt. Ein vil like vel ikkje sjå bort frå at andre organisasjonsformer kan bli vurderte i særskilde tilfelle". 9</p>
<p>Sámediggeráđi mielas lea lunddolaš ahte Sámediggi doalaha sámi ja našuvnnalaš rolla nammadanváldin Riddu Riđđu stivrii go dat oažžu guovddášfestivála stáhtusa stáhtabušeahtas 2009 rájes. Go Riddu Riđđu lea riikkaidgaskasaš álgoálbmotfestivála Sámis, ja go Sámediggi lea juo doaibman okta máŋgga eaiggádiin evttohuvvon searvái mas earret eará lea Riddu Riđđu mielde, de lea lunddolaš ahte Sámedikkis bissu sámi ja našuvnnalaš rolla, ja fylkkasuohkanis fas bissu regionála rolla. Danne ferte Sámediggi nammadit beali stivraáirasiin ja maiddái stivrajođiheaddji.</p>
<p>Várdobáiki lea almmolaččat ruhtaduvvon oasussearvin man eaiggádat leat suohkanat, ásahusat, searvvit ja ovttaskas olbmot. Várdobáikki doaibmaguovlu lea davit Nordlánda ja Lulli-Romsa. Guovddážis leat doaimmat miehtá regiovnna, ja doaimmat leat juhkkojuvvon giellaguovddážii, kulturguovddážii, duođaštanguovddážii ja sámi mánáidgárdái. Guovddážis leat 4,3 bargi. Oassin ovdalaš ákkastallamii lea Sámedikki mielas jierpmálaš organiseret Gamtofta ja Vilgesvári Várdobáikki vuollái. Mearrádusa vuođul maid Sámediggi mearridii čuovusin áššái <em type="italic">06 </em>/ <em type="italic">07 Davvi Norlándda ja Romssa guovlluid sámi museadoaimma oassečielggadus, </em>de galget hukset sámi museadoaimma Gállogieddái ja Vilgesvárrái. Gamtofta lea maid digaštallame Várdobáikkiin ovttasbargat. Sámediggeráđđi oaidná vejolažžan viiddidit dan ovttasbarggu sisdoallat maiddái oppalaš doaibmajođiheami, ja gelbbolašvuođa- ja kapasiteahttaovddideami. Vilgesváris lea okta fásta bargi ollesáiggis, ja golbma oasseáigge bargi, ja Gamtofta lea fas ovttaolbmofitnodat. Dakkár fitnodagat ožžot oalle unnán doarjaga Sámedikkis. Buoridan dihte ovdánahttin- ja viiddidaneavttuid ásahusaid njuolggadusaid ja ulbmila mielde, de lea Sámediggeráđi mielas jierpmálaš ahte ásahusat organiserejuvvojit Várdobáikki sámi guovddáža vuollái vuođđudussan. Dan oktavuođas lea maiddái vuogas ahte Márkomeannu searvá dakkár ovttastahttimii. </p>
<p>Seamma ákkastallama vuođul evttoha Sámediggi ahte Bihtánsámi viessu organiserejuvvo oassin Árran julevsámi guovddážii. Dat mielddisbuvttášii ahte Árranis ferte sihke namas ja doaimmas leat viidábut kultuvrralaš ja geográfalaš hámádat go dat mii odne lea. Sámedikki mearrádusa vuođul áššis 06/07, lea bargojoavku mas leat mielde Árran, Salten musea,</p>
<p>Bihtánsámi Fora, Duoddará Ráffe ja Salto Bihtánsámiid Searvi, digaštallan vejolaš boahttevaš museadoaimma sisdoalu bihtánsámi guovllus. Galgá ráhkaduvvot plánadokumeanta mii digaštallá dan museadoaimma huksema earret eará museafágalaš sisdoaluin, organisatuvrralaš čovdosiiguin, bušeahtain ja ruhtadan- ja bušeahttadárbbuin, visttiiguin jna. Joavku dadjá ahte plánadokumeanta galgá leat gárvvis juovlamánu 2008. Sámediggeráđi mielas lea dat buorre čoavddus ja lea jierpmálaš ahte bargojoavku geahččá dán ášši ovttas Bihtánsámi viesu ja Árrana ovttastahttimiin. Sámedikki bušeahtas leat ollu ásahusat mat definerejuvvojit sámi kulturviessun ja mat ožžot dahje árvvoštallojuvvojit oažžut njuolgadoarjaga iešguđetlágan sturrodagas. Sámi viessu Sáččás, Sámi viessu Oslos ja Álttá siida leat dál daid gaskkas. Gáibádusat sidjiide bohtet ovdan njuolgadoarjaga čilgehusas 4. kapihttalis. Sámediggeráđđi árvvoštallá ahte lea váttis gohčodit daid kulturviessun main ulbmilin leat viiddis ceggejuvvon sierradoaimmat. Ásahusat doibmet buori muddui dego ásahuvvon čoahkkananbáikin olbmuide, servviide ja joavkkuide. Muhto ásahusat leat deaŧalaš oasit iežaset guovllu sámi kultuvrra- ja/dahje giellabarggu vuođđostruktuvrras. Sámediggeráđđi háliida ahte dát ásahusat galget šaddat stuorát ja nannoseappot vai báikkálaš kulturárbevierru maid sii hálddašit olahivčče nu oallugiid go vejolaš. Sámediggeráđi mielas livččii vuogas 2009 bušeahttabarggus árvvoštallat čujuhit daid ásahusaid sierra nannejuvvon 9</p>
<p>St.dieđ. nr 10 /2007-2008): <em type="italic">Knutepunkt. Kriterier for knutepunktsstatus og vurdering av gjennomføring av knutepunktoppdraget, </em>kapihtal 5.3 Oppnemning av styre og val av organisasjonsform. ohcanortnegiidda. Dakkár ortnet mielddisbuvttášii ahte doarjagat buorebut heivehuvvojit čoahkkananbáikkiid plánejuvvon doaimmaide ja dainna lágiin sáhttet olahit eanet doarjagiid, juste danne go ohcamiid kvalitehta ja sturrodat mearrida juolludansupmi. Lassin beassá Sámediggi eambbo searvat čoahkkananbáikkiid ovdánahttimii ja viiddideapmái jahkásaš ohcanmeannudemiid ja bagadallamiid bokte. Dakkár evttohuvvon ohcanortnegat eaktudivčče ahte ovtta doaibmajahkái mas leat 12 mánu, máksojuvvo doarjja oktii, ja das čuvvot golut visttiide ja viessoláigui. Sámediggeráđđi árvvoštallá ahte dakkáraš ortnet čorge saji ovdánahttimii ja dárbbašlaš einnostuvvomii. Sámediggeráđđi evttoha čujuhit Beaivveálgu seamma ohanvuđot ortnegii. Festivála sáhttá boahtteáiggis árvvoštallojuvvot oažžut njuolggadoarjaga jus dat ovttastahttojuvvo Várdobáikkiin. </p>
<p>Bušeahttajagi 2009 rájes čujuhuvvojit ealáhusásahusat Unjárgga Sámiid Duodje ja Duojáriid Dállu ortnegiidda gos sáhttá ohcat doarjagiid. Sámediggi lea árvvoštallan earret eará daid ásahusaid10. Dan árvvoštallama vuođul heaittihit njuolgadoarjaga doarjjaortnega sidjiide. Sámediggeráđi mielas livččii heivvolaš čujuhit Unjárgga Sámiid Duoji ja Duojáriid Dálu ođđa ja nannejuvvon doarjjaortnegii.</p>
<p>Muđui sáhttá daid ásahusaid maiddái ávžžuhit duodješiehtadusa doaibmadoarjjaortnegiin ohcat doarjagiid.</p>
<p>Sámi museain ja sámi kulturguovddážiin leat gelbbolašvuođabirrasat mat sáhttet viiddiduvvot dutkan- ja guorahallandoaimmaid hárrái. Museain, earret eará Árranis ja Várjjat Sámi Museas, lea alit dutkanfágalaš gelbbolašvuohta sámi kulturhistorjjá birra. Seammás go sámi ásahusain gávdno dakkár gelbbolašvuohta, de lea Sámedikkis hálddašanváldi sámi kulturmuittuid ektui.</p>
<p>Vaikko sámediggi lea hálddašan sámi kulturmuittuid 1994 rájes, ja lea buorre gelbbolašvuohta sámi kulturhistorjjá birra, de lea Sámediggeráđi mielas sámi kulturmuitosuodjaleami ovdáneapmi veahá bisánan. Sivvan dasa lea earret eará ahte gávdnojit unnán ja heajos gelbbolašvuođabirrasat kulturmuitohálddašeami olggobealde. Buori kulturmuitohálddašeami vuođus leat dávjá dutkamat, guorahallamat, raporttat ja registreremat. Danne lea Sámedikki mielas deaŧalaš viidásiidovdánahttit ja nannet ovttasdoaibmama gaskal dutkan- ja guorahallanbirrasiid mat barget sámi kulturhistorjjáin. Dan sáhttá olahit jus lokte ja čalmmustahttá fágalaš čuolbmačilgehusaid ja jus bearráigeahččá ahte stuorát čielggadanbarggut lasihuvvojit, loktejit ja nannejit fágabirrasiid mat barget sámi kulturhistorjjáin. Muhto das gáibiduvvo maiddái ahte addo vejolašvuohta ovdánahttit sierra sámi dutkan- ja guorahallanbirrasiid kulturhistorjjá, kulturmuittuid ja kulturbirrasiid váste. Kulturmuitosuodjaleapmi ja kulturmuitodutkan leat maiddái bures čadnojuvvon árbedihtui, ja dat dagaha ge ahte lea lunddolaš strategalaččat ovttasbargat dutkan- ja guorahallanbirrasiiguin main lea gelbbolašvuohta sámi kulturhistorjjás. Oassin barggus maid Sámediggi lea bivdán Sámi allaskuvlla bargat, mii lea ahte ráhkadit raportta mii galgá leat vuođđun máhtolašvuođavuođđudeaddji hálddašeapmái árbedieđus, de lea álggahuvvon ovttasbargu gaskal Sámi allaskuvlla, sámi museaid ja Norsk Institutt for kulturminneforskning (NIKU). Sámediggeráđi mielas livččii nanusmahttán dili jus sáhtášii viidásiidovdánahttit dutkan- ja guorahallanbirrasiid, earenoamážit sámi kulturhistorjjá ja kulturárbbi guoski birrasiid sámi museain. Danne áigu Sámediggeráđđi positiivalaččat doarjut dakkár ovdánahttinvuolggahemiid. Sámediggeráđđi áigu maiddái leat positiiva sullasaš vuolggahemiide ásahit kultuvra-, giella- ja árbevirolaš máhtolašvuođa dutkan- ja guorahallanbirrasiid sámi kulturguovddážiidda. Nu go namuhuvvui de lea Árran julevsámi guovddáš ráhkadan šiehtadusa Bådåddjo allaskuvllain dainna oktasaš áigumušain ahte ásahit dutkangelbbolašvuođa Árranii. Dat leat vuolggaheamit mat nannejit sámi máhtolašvuođabirrasiid ja maid Sámediggeráđi mielas lea hirbmat deaŧalaš ahte kulturguovddážat ja fágainstánssat duohtandahket ovttas. 10</p>
<p>Duoji vuovdinorganisašuvnnaid ja Duojáriid Dálu evalueren 2007.</p>
<p>Vuoruhuvvon doaibmabijut: - Ája sámi guovddáš, Riddu Riđđu, Gáivuona Sámi giellaguovddáš ja Lássagámme ovttastahttojuvvojit oktasaš ovttadahkan, mii álgoálggus organiserejuvvo vuođđudussan maid Sámediggi, Romssa fylkkasuohkan, Gáivuona suohkan ja Stuoravuona suohkan ásahit, ja maŋŋel organiserejuvvo oasussearvin mas dat seamma instánssat šaddet eaiggádat. - Várdobáiki sámi guovddáš, Gállogieddi musea, Vilgesvárri, Gamtofta ja Márkomeannu ovttastahttojuvvojit oktasaš ovttadahkan, álgoálggus vuođđudussan maid Sámediggi, Evenášši suohkan, Skánit suohkan ja Romssa fylkasuohkan ásahit, ja maŋŋel oasussearvin mas dat seamma instánssat šaddet eaiggádat. - Árran julevsámi guovddáš ja Bihtánsámi viessu ovttastahttojuvvojit oktasaš vuođđudussan. Njuolggadusaid ja vuođđudeddjiid ferte guorahallat vai maiddái bihtánsámi guovlu sáhttá fátmmastuvvot ásahusa doibmii. Bihtánsámi museadoaibma ferte šaddat oassin dan ovttastahttimii. - Sierra nanusmahttojuvvon doarjjapoasta mas galgá ohcat doarjaga, ásahuvvo sámi čoahkkananbáikkiide nu go Sáččá Sámi Viessu ja Oslo Sámi Viessu. Festivála sáhttá boahtteáiggis árvvoštallat oažžut njuolggadoarjaga jus dat ovttastahttojuvvo Várdobáikkiin. Sáččá Sámi Viessu ja</p>
<p>Oslo Sámi Viessu eai šat oaččo njuolgadoarjaga. Álttá Siida árvvoštallojuvvo maid dakkár ortnegii jus eai organiserejuvvo ođđasit, gč. kapihtal 5.3.1. -Unjárgga Sámiid Duodje ja Duojáriid Dállu čujuhuvvojit doaibmadoarjjaortnegii mas sáhttá ohcat doarjaga. - Sámediggeráđđi háliida doarjut dutkan- ja guorahallangelbbolašvuođa viidásetovddidanbarggu sámi museain ja kulturguovddážiin. 5.4.2. Alit oahppu, dutkan ja máhtolašvuođagaskkusteapmi</p>
<p>Sámi allaskuvlii Guovdageainnus lea dál ásahuvvon biras mas lea vejolašvuohta ovdánit viidáseappot. Dan birrasa ovdánanvejolašvuođa ferte geahččat buotbeallásaš sámi ja riikkaidgaskasaš álgoálbmotperspektiivvas, ii dušše alit oahpu ja dutkama ektui, muhto maiddái guorahallangelbbolašvuođa ja máhtolašvuođagaskkusteami ovdáneami ektui. Deaŧalaš ášši doallevaš máhtolašvuođabuvttadeami nanusmahttimis lea hukset nana lfágabirrasiid ja áinnas ollu fágabirrasiid, vai sáhttá ásahit máŋggabeallásaš fágalaš buvttadeami ja digaštallama. Sápmelaččat fertejit ieža oažžut vejolašvuođa sihke searvat dáčča fágabirrasiidda ja hukset iežaset fágabirrasiid. Dál gávdnojit moadde dakkára, ja daid lea dárbu viiddidit go galget doaibmat máhtolašvuođabuvttadeaddjin iešguđetlágan sámi servodatdiliid birra. Seammás lea maid mávssolaš ahte nu gohčoduvvon <span type="quote">“dáčča”</span> ásahusat čájehit viiddis beroštumi sámi áššiid birra. Muđui sáhttit ribahit čiehkat sámi áššiid, nu ahte dušše olbmot geain lea earenoamáš beroštupmi, olahit daid, ja álbmot muđui ii oaččo dieđuid sámi áššiid birra iige beroš dain.11</p>
<p>Miessemánu 24. b. 2006 nammadii Ráđđehus lávdegotti mii galggai guorahallat alit oahpu viidáset ovdáneami. Sii leat bivdán lávdegotti evttohit doaibmabijuid, 10-20 jagi áigeperspektiivvain, maiguin soahpá fuolahit ahte universitehtat ja allaskuvllat vástidit servodaga dárbbuid ja sihkkarastet buori resursaávkkástallama. Steinar Sternø jođihii lávdegotti. Lávdegoddi árvvoštalai norggas alit oahpu 11</p>
<p xml:lang="nob">Bjerkli, B. og Selle, P. 2003: <span type="quote" xml:lang="nob">"Samisk offentlighet og makt"</span>, i Bjerkli, B. og Selle, P. 2003: <em type="italic">Samer, makt og demokrati. </em></p>
<p xml:lang="nob"><em type="italic">Sametinget og den nye samiske offentligheten </em>, Gyldendal Norsk Forlag AS, Oslo viidásit ovdáneami servodaga dárbbuid ektui. Guorahallama vuolggasadji lei universitehtaid ja allakuvllaid servodatrolla. Stjernø-lávdegoddi buvttii iežas evttohusa ođđajagimánu 22. b. 2008; <em type="italic">NOU 2008:3 Sett under ett - ny struktur i høyere utdanning </em>. </p>
<p>Lávdegoddi evttoha rievdadit norgga alit oahpu ásahusstruktuvrra ovttastahttimiid bokte, nu ahte šaddet stuorát ja nannoset ovttadagat, ja dan váldodoaimma heiveha oktii proseassalahkonemiin gos buot stáhtalaš universitehtat ja allaskuvllat dieđihit makkár ásahusaiguin sii háliidivčče ovttastahttojuvvot. Sii evttohit ahte allaskuvllat šaddet oassin sin regiovnna universitehtii. De šaddá namalassi nu ahte evttohuvvon Davvi-Norgga universitehtii gullet UiTø, allaskuvllat Finnmárkkus, Romssas, Harstadas, Bådådjos, Narvikas ja Nesnas, ja Sámi allaskuvla. Oppalaččat leat guorahallamis unnán árvvoštallamat ja digaštallamat sámi diliid ja vuoigatvuođaid birra, ja mandáhtas eai leat sámi beroštumit eaige vuoigatvuođat namuhuvvon.</p>
<p>Sámediggeráđđi oaidná máŋga ovdamuni norgga alit oahppostruktuvrra árvvoštallamis. Dasto oaidná</p>
<p>Sámediggi ahte muhtun surggiin sáhttá leat vuogas ovttastahttit oahppoásahusaid. Go dakkár árvvoštallamat maiddái gusket sámi ásahusaide, nu go Sámi allaskuvlii, de ferte dakkár árvvoštallamis maiddái váldit mielde movt dat sáhttá váikkuhit sámi servodahkii ja sámi servodatovdáneapmái. Dat ii leat dahkkon dán guorahallamis ja danne evttohii Sámediggeráđđi iežas gulaskuddancealkámušas ahte ráhkaduvvo sierra guorahallan dan suorggis. Lea lunddolaš ahte dan guorahallama vuođus lea álbmotriekti ILO 169 artihkal 27, ON konvenšuvnnat siviila ja politihkalaš vuoigatvuođaid hárrái, ja ekonomalaš, sosiála ja kultuvrralaš vuoigatvuođaid hárrái 1966 artihkal 1, ja álgoálbmotcealkámuš artihkal 3, 4 ja 14. Dakkár guorahallan ferte maid geahčadit vejolašvuođa ovddidit Sámi allaskuvlla álgoálbmotuniversitehtan. Gáldu ja ICR leat odne organiserejuvvon stáhtalaš hálddašanorgánan earenoamáš fápmudusaiguin. Goappašat dát ođđaásahuvvon ásahusat leat unnit. Dat galget fárret ođđa diehtosiidii Guovdageidnui. Ásahusaid bargosuorggit gullet máhtolašvuođabuvttadeapmái ja politihkkahábmemii sámi servodaga ja álgoálbmotservodaga ektui. Dan vuođul oaivvilda Sámediggeráđđi ahte dát ásahusat galggašedje beassat eambbo ieža ráđđet go odne besset ráđđehusa ektui, ja ahte formálalaččat čadnojuvvošedje sámi demokráhtalaš almmolašvuhtii ovddastuvvon Sámedikki bokte. Muhto dat eai berre dattetge leat nu garrasit čadnojuvvon Sámediggái go odne leat čadnojuvvon ráđđehussii. Viidásit berrejit dát ásahusat friddjabut beassat ovdánahttit iežaset fágalaš, máhtolašvuođahábmejeaddji ja máhtolašvuođagaskkusteaddji hámi. Dát ásahusat eai beasa odne doaimmahit dutkandoaimmaid geavaheddjiid váste dahje guorahallanbargguid almmolaš dahje priváhta aktevrraid ovddas. Sámediggeráđđi árvvoštallá ahte lea lunddolaš ahte Gáldu ja ICR organisatuvrralaččat čatnasit lagabui Sámi allaskuvlii, seammás go sin iešbirgejupmi sierra stivrra hámis joatkašuvvá. Viidáseappot oaidná</p>
<p>Sámediggeráđđi govttolažžan ahte dán guovtti smávva ásahussii lea ovdamunnin ovttastahttojuvvot oktasaš ovttadahkan mas lea oktasaš stivra ja hálddahus. Sámediggeráđđi oaivvilda ahte organiseren galggašii mielddisbuktit nannoset fágabirrasiid, ovttasbarggu ja lagašvuođa Sámi allaskuvlii, stuorát iešbirgejumi ráđđehusa ektui ja seammás nannoset čanastaga sámi almmolašvuhtii, ja danne galggašedje Gáldu ja ICR ovttastahttojuvvot ja organiserejuvvot ravdaavádatásahussan Sámi allaskuvlii. Ravdaavádahkan oaivvilduvvo fierpmádat mas leat mielde dakkár iehčanas riektesubjeavttat ja prošeavttat, mat fágalaččat ovttasbarget muhtun guovddášásahusain, ja main lea ravdaavádatdoaibma. Ravdaavádatdoaibma lea doaibma mii jođihuvvo muhtun guovddášásahusas, dahje lea čadnojuvvon dasa, ja dat dahkko dan ásahusa dábálašbargguid bálddas. Dat definišuvdna lea vižžon šiehtadusas gaskal Oslo Universitehta ja ravdaavádatlágádusa</p>
<p>Unirand. Ravdaavádatorganiseren addá iešguđetlágan vejolašvuođaid ja stuora máškitvuođa. Ravdaavádatásahusat čatnasit dábálaččat universitehtaide ja allaskuvllaide ravdaavádatlágádusaid bokte, juogo vuollásaš goavdesearvin, dahje sierra doaibman.</p>
<p>Vuođđun organiseret doaimma ravdaavádatdoaibman lea juhkkon guovtti oassái: Doaibma galgá leat olggobealde váldoásahusa vuođđobargosurggiid, ja dat galgá ollislaččat ruhtaduvvot dahje stuora oassi das galgá ruhtaduvvot olggobeal ruhtademiin. Goappaš dat eavttut heivehit Sámi allaskuvlii Gáldu ja ICR ásahusaid ektui. Sámi allaskuvlla váldodoaibma lea dutkan ja oahpahus. Gáldu ja ICR ravdaavádatdoaibma lea Sámi allaskuvlla ektui earret eará olggobeal ruhtaduvvon guorahallanbargu, gaskkusteapmi ja konsuleantadoaibma. Ravdaavádatdoaibma beassá oalle friddja válljet organiserema, doaimmaheami ja stivrenhámi. Dábálaččat lea ovttasbargo- dahje rámmašiehtadus váldoásahusain.</p>
<p>Oassi ravdaavádatásahusa bargiin leat virggis mearriduvvon áigái universitehtas dahje allaskuvllas ja/dahje sis lea dat bargu liigebargun universitehtas dahje allaskuvllas. Leat stuora ovdamunit organiseret daid namuhuvvon ásahusaid ravdaavádatásahussan. Ravdaavádatásahusat sáhttet ásahit fágalaš ja organisatuvrralaš oktavuođaid váldoásahussii, seammás go bissot iehčanassan ja ieža besset ráđđet vuoruhemiid ja ovdánanvejolašvuođaid ektui.</p>
<p>Ravdaavádatásahusat eai ge dárbbat čuovvut mihttomearregáibádusaid mat soitet hejot heivet vuollásaš ásahusa doaimmaide. Ravdaavádatásahusain sáhttá leat dárbu hálddašit juridihkalaš ja ekonomalaš gelbbolašvuođa rehketdoallodeavdimis ja bálkábálvalusas. Seammás sáhttá ravdaavádatásahusas leat fágalaš njuolgaoktavuohta váldoásahusain ja dan ovttaskas fágabirrasiiguin. Universitehta ravdaavádatorganiserema vuolde gávdnojit odne sihke vuođđudusat ja oasussearvvit.</p>
<p>Nugo ovdal juo lea árvvoštallojuvvon, de oaivvilda Sámediggeráđđi ahte vuođđudusmálle lea vuohkkaseamos sámi ásahusaide. Danne oaivvilda Sámediggeráđđi ahte Gáldu ja ICR galggašedje organiserejuvvot vuođđudussan mas Sámediggi, Sámi allaskuvla ja vejolaččat Boazosápmelaččaid máilmmisearvi leat vuođđudeaddjit. Seammás berrešedje ravdaavádatásahusat ja Sámi allaskuvla ráhkadit ovttasbargošiehtadusa.</p>
<p>Máhttodepartemeanta (MD) evttohii reivvestis Sámi allaskuvlii ovttastahttit allaskuvlla ja Gáldu dan oktavuođas go galget fárret Diehtosiidii 2009:s. Gáldu lea okta dain guovddážiin mat galget Sámi Diehtosiidii Guovdageainnus. MD álgojurdda lea ahte Gáldu šaddá hálddahuslaččat oassin Sámi allaskuvlii, muhto allaskuvllas ii galgga leat ovddasvástádus guovddáža fágalaš barggus. Das viidáseappot čujuhit ahte Universitehta- ja allaskuvlalága § 1-4 láhčet dili dakkár čovdosii. Dan mearrádusas čuožžu ahte departemeanta sáhttá ovttasráđiid ásahusain bidjat muhtun našuvnnalaš oktasašbarggu ovtta ásahussii, muhto ásahusa iežas stivrenorgánas ii dárbbat leat ovddasvástádus fágalaš doaimmas. Sámediggeráđđi oaivvilda ahte departemeanta ovttastahttinevttohusas leat váilevašvuođat. Dan oktavuođas lea deaŧalaš váldit mielde ICR. ICR lea máŋgga dáfus seammalágan go Gáldu, sihke sturrodagas ja bargguid ektui. Seammás lea sis guovttelágan <span type="quote">“seaivvasadji”</span> álgoálbmotfáttáin. Lea deaŧalaš fátmmastit goappaš ásahusaid dan sivas go sámi gelbbolašvuođabiras lea oalle ođas našuvnnalaš ja riikkaidgaskasaš oktavuođas, ja das lea rašes kapasiteahta- ja resursavuođđu. Seammás fertejit sámi máhtolašvuođaásahusat leat iehčanasat ja ieža beassat ráđđet jus galget sáhttit duohtandahkat iežaset ovdáneami iežaset ektui ja sámi servodaga ektui oppalaččat. Sámediggeráđđi árvvoštallá ahte bajábeale namuhuvvon ravdaovttastahttimiid bokte gozihuvvo Gáldu ja ICR iešstivrejupmi ja dárbu ovttastahttojuvvot Sámi allaskuvlii dohkálaččat. Departemeantta reivves Sámi allaskuvlii láhččojuvvo maiddái eará ovttastahttinmálliide. Dan oktavuođas evttoha Sámediggeráđđi ravdaavádatortnega Gáldui ja ICR:i Sámi allaskuvlla vuollái.</p>
<p>Vuoruhuvvon doaibmabijut: - Leat bargame Máhttodepartemeanttain ovttas nammadit lávdegotti mii galgá guorahallat vejolašvuođaid ja rámmaid ovdánahttit iehčanas davviriikkalaš sámi oahppo- ja dutkanásahusa, gos maiddái geahčada vejolašvuođaid ovddidit Sámi allaskuvlla universitehtan. - Gáldu ja ICR ovttastahttojuvvojit vuođđudussan ravdaavádatásahussan Sámi allaskuvlla vuollái. Vuođđudeaddjit leat Sámediggi, Sámi allaskuvla ja Boazodolliid máilmmisearvi. Ođđa ravdaavádatásahus ja Sámi allaskuvla ráhkadit ovttasbargošiehtadusa. 5.4.3 Dearvvašvuohta ja sosiála</p>
<p>Dearvvašvuođa- ja sosiálabálvalusat Norggas leat lága bokte geatnegahtti almmolaš doaimmat, ja sámi ásahusat mat namuhuvvojit kapihttalis 4.10 leat oassin dan almmolaš dearvvašvuođavuogádagas. Dat gohčoduvvojit sámi ásahussan danne go sis orru leamen sierra sámi servodatulbmil dan ektui ahte ovddidit dearvvašvuođa- ja sosiálabálvalusaid sámi álbmogii sámegiela ja sámi kultuvrra vuođul. Sámi buohccit, nu go eará buohccit ge, dárbbašit buot lágan dearvvašvuođa- ja sosiálabálvalusaid. Árvideamis sámi buohccit, nu go eará buohccit, álo ohcet dan buot buoremus dálkkodanveahki mii gávdnoš áiggis áigái.</p>
<p>Dutkanbohtosat maid Sámi dearvvašvuođadutkanguovddáš ovdanbuvttii, čájehit ahte sámi buohccit eai leat nu duhtavaččat fállojuvvon dearvvašvuođa- ja sosiálabálvalusain.12 Vejolašvuohta geavahit iežas giela ja kulturerohusat leat almmuhuvvon sivvan dasa. Dávjá gullo ahte sámi buohccit eai dovdda iežaset ipmirduvvon dearvvašvuođa- ja sosiálavuogádagas, ja dat lea mielddisbuktán digaštallama dan ektui ahte berre go sámi buhcciid dearvvašvuođafálaldat organiserejuvvot sierra, earret eará ásahit sierra sámi dearvvašvuođavuođđudusa ja eambbo ásahusaid main lea našuvnnalaš ovddasvástádus.</p>
<p>Sámediggeráđđi oaivvilda ahte sámi buhcciid vuoigatvuođat oažžut ovttaárvosaš bálvalusa galget čuovvut dan ovttaskas buohcci iige galgga gáržžiduvvot organiserema dihte. Jus galgá olahit ovttaárvosaš dearvvašvuođa- ja sosiálabálvalusa sámi álbmogii, de ferte máhtolašvuohta sámi giela ja kultuvrra birra buoriduvvot otná dearvvašvuođa- ja sosiálabálvalussii. Dat ii mearkkaš ahte sierra sámi fálaldagat lihccojuvvojit. Máŋgga suorggis lea dárbu earenoamáš fálaldahkii ja čovdosiidda sámi buhcciid ja geavaheddjiid várás. Muhtun čovdosiid ferte ovdánahttit vai sáhttet doaibmat dábálaš dearvvašvuođa- ja sosiálavuogádagas, nu go dulkageavaheapmi. Muhto lea maiddái dárbu ásahit ásahusaid mat earenoamážit gozihit sámi geavaheddjiid dakkár surggiin gos leat oaidnán dábálaš fálaldagaiguin váilevašvuođaid. Sámediggeráđđi oaivvilda ahte lea deaŧalaš loktet ásahusaid stáhtusa ja nannet daid organisatuvrralaččat, ekonomalaččat ja bargiid ektui. Odne leat ásahusat organiserejuvvon iešguđetládje, sihke mandáhta ektui ja ásahusaid gullevašvuođaid ektui. Sámediggeráđđi oaidná ahte ii soaitte nu vuogas go ásahusat main leat vissis funkšuvnnat sámi álbmoga várás leat nu máŋgga ládje organiserejuvvon, ja árvvoštallá ahte livččii vuogas guorahallat sámi dearvvašvuođa- ja sosiálaásahusaid boahttevaš organiserema ja gullevašvuođa. Go galgá válljet organiserenmálle, de ferte váldit vuhtii ahte juohke fágasuorggis váilot sámi fágaolbmot. Danne ferte sámi álbmogii dakkár organiserenmálle mainna sáhttá ávkkástallat sámi fágaolbmuiguin nu bures go vejolaš.</p>
<p>Viidáseappot oaivvilda Sámediggeráđđi ahte lea deaŧalaš sihkkarastit Sámi dearvvašvuođadutkanguovddážii resurssaid ja barggu. Dárbbašuvvo ain eambbo statistihkka ja epidemiologalaš máhttu sámi álbmoga dearvvašvuođa ja birgenlági birra.</p>
<p>Vuoruhuvvon doaibmabijut: - Leat bargame Dearvvašvuođa- ja fuolahusdepartemeanttain ovttas nammadit lávdegotti mii galgá guorahallat sámi dearvvašvuođa- ja sosiálaásahusaid boahttevaš organiserema ja gullevašvuođa. 12</p>
<p xml:lang="nob">Nystad, T., Melhus, M., Lund, E. 2006: <span type="quote" xml:lang="nob">"Samisktalende er mindre fornøyde med legetjenestene"</span>, i <em type="italic">Medisin og </em></p>
<p><em type="italic">Vitenskap. Tidskrift for Den norske legeforening, nr 6, </em>Oslo. - Sámediggi áigu guovddáš eiseválddiid váikkuhallama bokte sihkkarastit ahte ásahusat mat fállet dearvvašvuođa- ja sosiálabálvalusaid sámi buhcciide, álggahit doaimmaid mat fuolahit ahte sámi buohccit beasašedje geavahit iežaset giela, dasa gullá maid dulkka geavaheapmi. - Sámedikki doarjjaortnega ovddidit vai dan bokte sáhttá buoridit sámegiela ja sámi kultuvrra gelbbolašvuođa dearvvašvuođa- ja sosiálasuorggis. 5.5 Oktavuođa doallan Vejolašvuohta doallat oktavuođa ja ovttasbargat sámi ásahusaid gaskka ja sámi ásahusaid ja eará ásahusaid gaskka lea deaŧalaš áššečuolbma. Dál leat ásahuvvon máŋggalágan fierpmádagat sámi ásahusaid gaskka. Nugo sámi ásahusaid davviguovlofierpmádat, museafierpmádat, giellaguovddáš-fierpmádat dahje dutkanfierpmádat. Dán lágan fierpmádagat leat dávjá mávssolaččat vásihusaid lonuhallamii ja oktasaš prošeavttaid ovddideapmái ja čađaheapmái. Fierpmádatovttasbargguin sáhttá olahit dobbelii dahje čađahit eanet doaimmaid maid ásahusat okto eai nagodivčče. Sámediggeráđđi lea dán dieđáhusas evttohan ovttastahttit earret eará muhtun kulturguovddážiid. Šattašedje buorit eavttut beaktilis ja ceavzin vejolaš fierpmádagaid ásaheapmái jos ásahusaid geahpedivččii, ja loahppa ásahusaid nannešii. Guovddážat sierranassii leat máŋggaláganat ja beaktilat iešalddis. Go dát lea kulturguovddášfierpmádaga vuolggasadjin, de leat guovddážiin buorit vejolašvuođat ovttas ahtanuššat ja fuolahit máŋggalágan, birgenvejolaš ja erenoamáš gelbbolaš kulturguovddášdoaimma Sámis. Dattetge lea maiddái ágga muittuhit ahte fierpmádatovttasbargu sáhttá dagahit dan ahte ovddas-vástádus hádjána ja buvttiha bajábeal organiserema mii eahpečielggasmahttá ovttasbarggu ulbmiliid. Danne lea deaŧalaš ahte fierpmádatovttasbarggu oasálaččat vuođđudit realisttalaš organisašuvdnamállliid ja ulbmiliid ovttasbarggu várás. Vaikko sámi ásahusat leat vuolgán ja doibmet sámi servodatoktavuođas, de leat dat maiddái oassin stuorát oktavuođas sihke nationálalaččat ja riikkaidgaskasaččat. Danne lea ollu oktavuođain lunddolaš ja dárbbašlaš ovttasbargat ja dahkat fierpmádagaid riikkaidgaskasaš ásahusaiguin. Gažaldat leago vejolaš ja movt vejolaččat sáhttá bidjat čanastagaid dahje oalgguhit fierpmádatovttasbarggu, lea áigeguovdil oktavuođa doallama ja ovttasbarggu áššečuolmmaid ektui. Movt lea vejolaš láhčit sámi ásahusaid ovttasbarggu dainna lágiin ahte váikkuhit eará ásahusaid máhtolašvuođa ja doaimma, ja lonuhallat daiguin dieđuid sihke nationalalaččat ja riikkaidgaskasaččat, lea eará áššečuolbma. Sámediggeráđđi áigu dán oktavuođas árvvoštallat doaibmabijuid mat movttiidahtášedje produktiivvalaš fierpmádatovttasbarggu eanet fágasurggiin nationálalaččat ja riikkaidgaskasaččat. Das lea sáhka ohcanvuđot doarjjaortnegiid birra. Doarjjaortnega olahusjoavkun leat dihto stuoro gelbbolašvuođa ásahusat, kultur- ja giellaguovddážat ja museat, mat háliidit ásahit dahje viidáset fievrridit dáláš fierpmádagaid iežaset fágasuorggis. Fierpmádat mii maiddái háliida riikkaidgaskasaš profiila iežas ovttasbarggus, ja mii deattuha konkrehta prošeaktaovttasbarggu, deattuhuvvo. Vuoruhuvvon doaibmabijut: - Sámediggeráđđi áigu árvvoštallat ohcanvuđot doarjjaortnegiid ásaheami mii movttiidahttá produktiivvalaš fierpmádatovttasbarggu gelbbolašvuođaásahusaid, kulturguovddážiid, giellaguovddážiid ja museaid gaskka nationálalaččat ja riikkaidgaskasaččat. 5.6 Ođđa visttiid ruhtadeapmi Movt sámi ásahusaid ođđa visttit ja dáláš visttiid viiddideapmi galgá ruhtaduvvot, lea áššečuolbma mii ferte árvvoštallojuvvot ásahusovddidan politihkas. Sámi ásahusaid dovdomearkan lea dávjá dat ahte daid eai leat vuolggahan báikkálaš dahje guovlulaš eiseválddit dan geažil go sámit dávjá leat unnitlogus. </p>
<p>Dábálaččat leat sámi ásahusaid ásaheami vuolggahan sámi báikkálaš servodat dahje guovddáš dásis sámepolitihkalaččat. Dán geažil leage hui dávjá váttis oažžut sámi ásahusaid huksema ruhtaduvvot báikkálaččat ja guovlulaččat. Ovdamearkka dihte hálddaša Kultur- ja girkodepartemeanta stáhtalaš spealuid doarjjaortnega badjelbáhcaga guovlulaš kulturdeaivvadansajiid ja -gaskkustanarenaid várás. Ortnet lea dattetge nu ahte dákkár visttiid huksemiidda sáhttá addit doarjaga dušše goalmmadas oasi investerengoluin. Loahppa guokte goalmmadasoasi ferte ruhtadit ieš, priváhta ruđaiguin dahje báikkálaš ja guovlulaš doarjagiin. Nu ii leatge ortnet heivehuvvon sámiid dillái go lea álgoálbmot ja unnitlogus.</p>
<p><em type="italic">Stuorradiggedieđáhusas nr. 28 (2007-2008) Sámedieđáhusas </em>čuožžu ahte ráđđehus bidjá Sámedikki vuoruhemiid vuođđun doarjjaohcamiid meannudeamis sámi kulturviesuide. Dasto čuožžu ahte: "Ráđđehus evttoha ahte váldonjuolggadussan váldojuvvojit atnui dakkár viessoláigoortnegat ođđa kulturviesuid stáhtalaš ruhtadeapmái maid Sámediggi vuoruha, ja ahte Sámediggi oažžu ovddasvástádusa vuoruhit guovdilis huksenprošeavttaid gaskkas. Evttohus guoská buot ođđa huksenprošeavttaide maid Sámediggi mearrida. Jus Sámediggi iežas ođđa vuoruheamis ii sáhte ruhtadit ollásit viessoláiggu ja doaibmagoluid rievdatkeahtes bušeahttarámmaid siskkobealde, ferte Sámediggi válit ovdan gažaldaga Kultur- ja girkodepartemeanttain lassedoarjaga birra viessoláiggu ja lassánan doaibmagoluid oasseruhtadeapmái. Ovdalgo Sámediggi álggaha ođđa prošeavttaid mat gáibidit lasi stáhtadoarjaga, fertejit juohke prošeavtta sisdoalu, viidodaga ja ekonomiija rámmat ja boahtteáiggi viessoláigui ja doaibma čielggaduvvot Kultur- ja girkodepartemeanttain. Vejolaš lassánan doarjja ferte juolluduvvot jahkásaš doaibmajuolludemiid siskkobealde mat bohtet stáhtabušeahta kapihttalis 320 poasttas 53 Sámi kulturulbmilat. Kultur- ja girkodepartemeanta áigu bovdet Sámedikki konsultašuvnnaide ovdalgo viessoláigoortnet vejolaččat biddjojuvvo doibmii. Dán ortnega ovdamunni lea ahte ásahuvvo dakkár ortnet mii fuolaha daid goluid ruhtadeami maid viesuid hálddašeapmi, doaibma ja ortnegisdoallan dagahit. Almmolaš hálddašeami máŋgga suorggis oaidná olmmoš dan ahte doaimmahusat mat eaiggáduššet iežaset viesuid ja main lea eará váldoulbmil, illá vuoruhit ulmmálaš árvoseailluheaddji ortnegisdoallama ja baicce geavahit resurssaid doaimmahusaid váldoulbmilii. Stáhtahálddašeami siskkobealde lea dábálaš ahte lea organisatuvrralaš erohus viesuid eaiggádiid, hálddašeddjiid ja geavaheddjiid gaskkas. Geavaheaddjit mákset viessoláiggu opmodathálddašeddjiide, geain lea ovddasvástádus geavahit dáid ruđaid earret eará árvobisuheaddji ortnegisdoallamii. Dát veahkeha čielggasmahttit bargamušaid, ovddasvástádusa ja eará rámmaeavttuid opmodathálddašeddjiide." 13 </p>
<p>Sámediggeráđđi oaivvilda ahte vuolggasajis lea dán lágan viessoláigoruhtadeapmi buorre ruhtadanortnet. Dattetge eaktuduvvo ahte ásahuvvojit duohta konsultašuvnnat Sámedikki bušeahttarámmaid hárrái, ja ahte ráđđehus bušeahtalaš vuoruhemiin ođđa sámi ásahushuksemiidda vuoruha maid ollislaččat ođđa visttiid huksema vuoruheami ektui Norggas.</p>
<p>Sámediggeráđđi váldá ovddasvástádusa ođđa ásahusvisttiid huksemis dainna lágiin ahte vuoruha huksenprošeavttaid. Deattuhuvvo ahte Sámediggi ja ráđđehus čađahit konsultašuvnnaid ekonomalaš váikkuhusaid, geatnegasvuođaid ja eavttuid čilgema ektui ovdalgo go ortnet váldojuvvo atnui.</p>
<p>Dasto livččii Sámediggi mielas dasa ahte ovdaprošeavttat ođđa sámi kulturviesuid ja eará ásahus-huksehusaid ásaheami várás ruhtaduvvošedje viessoláigoortnega siskkobealde. Dattetge eaktuduvvo ahte ásahusat maidda juolluduvvojit ovdaprošeaktaruđat leat vuođđudusat maid oktavuođas 13</p>
<p>Stuorradiggedieđáhus nr. 28 (2007-2008): <em type="italic">Sámepolitihkka </em>, kapihtal 14.6.2. </p>
<p>Sámediggi lea okta vuođđudeddjiin ja/dahje das lea váldi nammadit stivrra. Dasto sáhttet oasussearvvit maidda Sámediggi lea nammadanváldi ohcat ovdaprošeaktaruđaid.</p>
<p>Sámediggeráđi mielas ii leat ulbmillaš ráhkadit vuoruhanlistta ođđa sámi kulturviesuid várás guđa jahkái. Sámediggeráđđi deattuha ahte dárbbašuvvo realisttalaš ja bures vihkkehallojuvvon vuoruhanlista. Jagi 2015 rájes lea lunddolaš árvvoštallat dili ja ráhkadit ođđa vuoruheami. Nuortasámi musea ja Diehtosiida Guovdageainnus leat oktii ruhtaduvvon ja gárvánit 2009.s, ja Saemien Sijte huksen lea álggahuvvon ja vuoruhuvvon departemeantta beales. Danne eai leat dat mielde Sámedikki vuoruhanlisttas. Ája sámi guovddáža huksenprošeaktaplánat maid eai leat mielde</p>
<p>Sámedikki vuoruhanlisttas áigodahkii 2009-2014, go goalmmát huksenceahkki lea vuoruhuvvon 2008 stáhta bušeahtas. Kultur- ja girkodepartemeanta lea bidjan Statsbygg plánet ja čađahit prošeavtta.</p>
<p>Ráđđehusa beales jáhkket ahte Ája laktavisti gárvvistuvvo 2010:s.</p>
<p>Sámediggeráđi vuoruheamit sámi ásahushuksemiid ektui áigodagas 2009-2014 leat ná: 1. Sámi dáiddamusea: Prošekteren 2008-2009, huksen álggahuvvo 2010 2. Várdobáiki: prošekteren 2011-2012, huksen álggahuvvo 2013 3. Beaivváš Sámi Teáhter: prošekteren 2014-2015.</p>
<p>Sámediggeráđđi áigu prošekteret Beaivváš Sámi Teáhtera viesu namuhuvvon guđa jagi áigodaga siskkobealde. Sámediggeráđi oaivila mielde ferte lagabui árvvoštallat makkár ruhtadanortnega galgá geavahit Beaivváža teáhtervistái. Danne go golut teáhtervisttis šaddet leat stuorát ja earáláganat go kulturviesuide. Danne ii leat áibbas sihkar man ulbmillaš viessoláigoruhtadanortnet lea teáhtera várás. Sijti Jarnge lea 2007:s ja 2008:s ráhkadan dilleplána, tevnnet ja gollumeroštallan evttohusa máttasámi gelbbolašvuođabibliotehka viiddideami ja ásaheami várás dálá vistti oktavuhtii Árborddis. Evttohuvvo ahte gelbbolašvuođabibliotehkas galget leat giellaguovddáš, lohkansála, joavkolatnja, studiecelle, bargosajit bibliotehkas ja guossekantuvra, girjebusse biilastálla lassin. Sijti Jarnge dárbomeroštallama vuođul fertešii dáláš lokálaid viiddidit 1000 kvm:iin. Sámediggeráđđi deattuha ahte dáláš vuoruhanlistta mielde ii leat šat vejolaš vuoruhit ođđa visttiid áigodags 2009-2014. Sámi gelbbolašvuođabibliotehka Sijti Jarnge oktavuhtii sáhttá áramusat plánegoahtit 2015:s. 6. Ekonomalaš ja hálddahuslaš váikkuhusat Sámi ásahusaid ovddideapmi sáhttá dagahit stuorra ekonomalaš goluid. Sámediggeráđđi lea dattetge geahččalan hábmet dieđáhusa realisttalaš doaibmabijuiguin maiddái ekonomiija ektui. Positiivvalaš sámi ásahusovddideapmi buvttiha eanet doaibmagoluid, stuorát doarjjarámmaid, ja goluid ođđasis organiserema ja ođđa visttiid ektui.</p>
<p>Jos Sámediggi galgá sáhttit positiivvalaččat váikkuhit sámi ásahusovddideapmái, de lea mearrideaddji deaŧalaš ahte ásahuvvojit bušeahttakonsultašuvnnat dahje bušeahttašiehtadanprosedyrat ráđđehusa ja Sámedikki gaskka. Sámediggi juolludii 2008:s masá 50 miljon ruvnno njuolgga doarjjan sámi ásahusaide. Stuorát ja viidát doaibma dáin ásahusain gáibida ahte bušeahtta dađistaga nannejuvvo. Dán lea vejolaš čađahit dušše dalle jos maiddái Sámedikki bušeahttarámmat nannejuvvojit. Dasa lassin juolluduvvo doaibmadoarjja njuolga stáhtabušeahtas máŋgga sámi ásahussii; erenoamážit ásahusaide main lea alit oahpahus, dutkan ja máhtolašvuođa gaskkusteapmi. Sámediggeráđi mielas sáhttá dákkár ruhtadanortnegiin joatkit, muhto dat eaktuda ahte Sámediggái duođas addojuvvo konsultašuvdna váikkuhanfápmu dáid ásahusaid ekonomalaš rámmaide.</p>
<p>Ovttaskas ásahusaid doaimma ferte nannet jahkásaš bušeahttašiehtadallamiid bokte ráđđehusain ja Sámedikki bušeahta mearrideami oktavuođas.</p>
<p>Sámediggeráđđi evttoha rievdadit máŋga sámi ásahusa vuođđudussan main Sámediggái addojuvvo maiddái váldi evttoha nammadit stivrra. Ája sámi guovddáš ja Deanu ja Várjjaga museat leat nu bures go gárvvistan nuppástuhttinproseassaid. Várdobáiki sámi guovddáža oktavuođas lea maiddái sáhka stuorát oktiiorganiserenproseassas mii galgá čađahuvvot. Dan oktavuođas go čađahuvvojit dán lágan nuppástuhttimat ja oktiiorganiseremat šaddet veaháš golut. Vuolggasajis oaivvilda Sámediggeráđđi ahte dát leat dakkár golut maid ásahusat fertejit leat gergosat máksit dáláš doaibmarámmaid siskkobealde. Dattetge sáhttá rahpat vejolašvuođa veaháš bajidit doaibmabušeahtaid dan jagi go nuppástuhttin ja oktiiorganiseren čađahuvvo; dat sorjá dattetge dán lágan proseassa viidodagas. Go evttohuvvo ahte nuppástuhttinproseassat čađahuvvojit 2009:s, de ferte jagi 2010 doaibmadoarjaga geahččat ásahusaid plánejuvvon ja/dahje čađahuvvon ođđasis organiserema olis ovddit jagi ektui. Sámediggeráđđi lea ceggen guokte viessoláigoruhtaduvvon ođđa vistti áigodagas 2009-2015. Deattuhuvvo ahte dáid ođđa visttiid realiseren eaktuda ahte Sámedikki bušeahtta rámmat nannejuvvojit.</p>
<p>Sámi dáiddamusea ovdaprošekterengolut leat máksojuvvon 2008:s, ja huksen lea plánejuvvon álggahuvvot 2010:s. Várdobáiki sámi guovddáža ovdaprošekterengoluide addojuvvo ruhta 2011:s ja daid sturrodahkan lea meroštallojuvvon 600 000 ruvnno. Rehkenastojuvvo ahte Beaivváš sámi teáhtera ovdaprošekterema gollun 2013 rájes sáhttá leat gitta miljon ruvnno danne go teáhtervistti teknihkalaš gáibádusat sáhttet šaddat stuorábun go ovtta kulturguovddážis. Jos Sámediggi formalalaččat doaibmáge barggaheaddjin, de sáhttá Statsbygg čađahit prošekterenbarggu almmá ahte čađahuvvo fálaldatgilvu ovdaprosekteremii, geahča láhkaásahusa almmolaš oastimiid birra § 1-3, h. Viessoláigoortnet mielddisbuktá dan ahte Sámediggi dáhkida viessoláiggu Statsbygg:ii. Viessoláiggus leat mielde hálddašan, doaibma ja bajásdoallan golut ja kapitálagolut. Danne molsašuddá viessoláigu dađi mielde makkár hápmi ja sisdoallu visttis lea. Danne lea váttis juste dál diehtit dárkilis supmiid go guoská 2009-2014 áigodahkii. Várra šaddá Sámi dáiddamuseas ja Várdobáikkis njealjehasmehtera haddin gaskal 2.000 ja 2.700 ruvnno. 1000 kvm sturrosaš vistái šaddáge jahkásaš bušeahttadárbun gaskal 2 – 2,7 miljon ruvnno, go fas sullii 2000 kvm sturrosaš vistái šaddá bušeahttadárbun sullii 4 – 5,4 miljon ruvnno. Beaivváš Sámi teáhtera ođđa visti boahtá sisa 2015:s. Dál lea menddo árrat movtge árvvoštallat makkár ruhtadanortnet válljejuvvo, ja makkár golut dákkár visttis sáhttet šaddat.</p>
<p>Sámediggi juolluda dál 825 000 ruvnno Álttá siidii, Sáčča Sámi vissui ja Oslo Sámi vissui. Sámediggeráđđi háliida sirdit dán doarjaga nannejuvvon ohcanvuđot doarjjaortnegii 2009 rájes.</p>
<p>Sámediggeráđđi áigu 2009 bušeahttaevttohusa oktavuođas geahččat man ollu dát ođđa doarjjapoasta galgá nannejuvvot. Sámediggeráđi evttohus ahte bidjat Sámi filbmafestivála postii 204, njuolgga doarjja sámi festiválaide, mearkkaša ahte dat lea bušeahttateknihkalaš rievdadus ohcanvuđot doarjagis njuolgga doarjjan. 2010 bušeahta oktavuođas geahčaduvvojit Sámediggeráđi vuoruhuvvon doaibmabijut ohcanvuđot doarjjaortnegiid ásaheami árvvoštallama hárrái mat movttiidahttet fierpmádatovttasbarggu kulturguovddážiid, giellaguovddážiid ja museaid gaskka nationálalaččat ja riikkaidgaskasaččat. Jagi 2009 áigge šaddá čielgaset movt dieđáhusa organiserendoaibmabijut leat čađahuvvon ja maiddái makkár eavttut leat fierpmádatovttasbarggu ovddideapmái. Sámediggeráđi vuoruhuvvon doaibmabiju go guoská Sámi Radio boahtteáiggi stivrema ja organiserema guorahallamii gollurámman rehkenastojuvvo leat gaskal 0,7 – 1 miljon ruvnno. Dán guorahallanbargui manná guokte golbma jagi ja dat álggahuvvo áramusat 2010 bušeahttajagi. Departemeanttat fertejit ruhtadit Sámi allaskuvlla ja sámi dearvvašvuođa- ja sosiálaásahusaid organiseren- ja guorahallanproseassaid goluid.</p>
<p>Hálddahuslaš golut mat ollásit leat 214 miljon ruvnno maid Sámediggi 2008:s addá doarjjan, leat 12 miljon ruvnno dahje 5,6 proseantta doarjjarámmas. Dát lea hui unnán, maiddái go buohtastahttá buot eará almmolaš doarjjaeiseválddiiguin. Dat go leat vánis hálddahuslaš resurssat doarjjahálddašeapmái</p>
<p>Sámedikkis njoahcuda áššemeannudeami ja gáržuda vejolašvuođa bagadit ja čuovvolit ohcciid.</p>
<p>Resursaváilivuođa geažil lea maiddái Sámedikkis leamaš unnán vejolašvuohta lávga ja bures gulahallat sámi ásahusaiguin. Jos dain ásahusain galgá leat positiivvalaš ovdáneapmi nugo sávvojuvvo, de ferte eavttuid Sámedikki čuovvoleami hárrái nannet.</p>
<p>Dán dieđáhusas leat máŋga vuoruhuvvon doaibmabiju maid geažil Sámediggi dárbbaša eanet gelbbolašvuođa. Dát čatnasit erenoamážit ovdaprošekteremii ja ođđa visttiid ceggemii, ja dasto nuppástuhttimii ja oktiiorganiseremii. Ođđa doaibmabijut mat leat dán dieđáhusas buktet Sámediggái oktiibuot gaskal 1,2 – 2,4 miljon ruvnno lassigoluid. Dasa lassin lea dárbu nannet hálddahusa, go doppe juo dál leat unnán bargit. Sámediggeráđđi áigu jahkásaš bušeahtaid oktavuođas geahčadit ođđasis Sámedikki doarjjaortnegiid ekonomalaš rámmaid hálddašeami.</p>
</body></document>
