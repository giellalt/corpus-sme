<document xml:lang="sme" id="no_id">
  <header>
    <title>Sámediggeráđđi doaibmadieđáhus</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2019</year>
    <wordcount>11702</wordcount>
    <conversion_status type="standard"/>
    <availability>
      <license type="standard"/>
    </availability>
    <parallel_text xml:lang="nob" location="sametingsradets_beretning_om_virksomheten26.08-08.11.19.doc"/>
    <metadata>
      <uncomplete/>
    </metadata>
    <version>XSLtemplate $Revision: 180635 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>/ <em type="bold">Sámediggeráđđi doaibmadieđáhus </em></p>
    <list/>
    <p>
      <em type="bold">Arkivsaknr. </em>
    </p>
    <p>19/4407 </p>
    <p>Mielddus/Vedlegg</p>
    <list>
      <p type="listitem">Saksfremstilling</p>
    </list>
    <p type="listitem">1	Álggahus</p>
    <p>Dát dieđáhus guoská áigodahkii 26.08.19 rájes 08.11.19 rádjái, ja čatnasa čatnasa Sámedikki 2019 bušehttii.</p>
    <p>Sámediggeráđit leat dán áigodagas leamaš okta fysalaš ráđđečoahkkin ja máŋga telefončoahkkima, ja leat gieđahallan 93 ášši.</p>
    <p>Nugo oidno geahčastagas https://samediggi.no/Arrangementer, de lea ráđđi dasa lassin searvan eanet čoahkkimiidda ja ovddastemiide.</p>
    <list>
      <p type="listitem">2	Giella</p>
    </list>
    <p>Servodatmihttu:</p>
    <list>
      <p type="listitem">Sámegielat ja dárogiella leat ovttaárvosaš gielat</p>
    </list>
    <p>Sámegielaid geavaheapmi</p>
    <p>Áŋgiruššansuorggi mihttomearri:</p>
    <list>
      <p type="listitem">Sámegielaid hálddašanguovllu ássit besset sámástit go gulahallet almmolaš ásahusaiguin.</p>
    </list>
    <p>
      <em type="bold">Čoahkkin ođđa Áhkánjárgga oktasašlávdegottiin </em>
    </p>
    <p>Sámedikki presideanta Aili Keskitalo searvvai ođđa Áhkánjárgga oktasašlávdegotti čoahkkimii golggotmánu 2. beaivvi Áhkánjárggas. Gieldda- ja ođasmahttindepartemeanta lei maid čoahkkimis.</p>
    <p>Sámedikki vuolggaheami vuođul lei Sámediggepresideanta bovdejuvvon muitalit sámegiela hálddašanguovllu birra, ja makkár vejolašvuođat leat Sámedikki guovttegielalašvuođa ruhtadoarjjaortnegis. Sámediggepresideanta válddii ovdan dan čuolmma masa ođđa Áhkánjárga sivahemiid lea šaddan, ahte boares Divttasvuona suohkana sámegielagat ođđajagimánu 1. beaivvi rájes masset iežaset vuoigatvuođaid go ođđa Áhkánjárgga suohkan ásahuvvo. Sámediggepresideanta fuomášuhtii maiddái oktasašlávdegoddái ahte šaddá hui unohis dilli jus sámiin seamma suohkanis šaddet goabbatlágan vuoigatvuođat giela ektui. </p>
    <p>
      <em type="bold">10-jagi ávvudeapmi </em>
    </p>
    <p>Sámediggeráđđi oasálasttii Ástávuona giellagoađi ja Loabága suohkana 10-jagi ávvudeapmái sámegiela hálddašanguovlun skábmamánu 6. beaivvi. Dearvvuohtasártnistis sámediggeráđđi fokuserii guovttegielatvuođadoarjagiid vejolašvuođaide, ja bovdii searvat dialogii ođđa suohkankategoriijaid birra.</p>
    <p>
      <em type="bold">Tjaktjen Tjåanghkoe 2019 </em>
    </p>
    <p>Čakčamánu 19.- 21. beivviid oasálasttii sámediggeráđđi fágaseminárii ja nuoraidkonferánsii mat ledje lullisámi čakčafestivála Tjaktjen Tjåanghkoe áigge Snåases. Festivála lágiduvvo juohke nuppi jagi ja das lea lullisámi giella ja kultuvra fokusis. Dán jagáš fágasemináras mas lei bajilčálan <span type="quote">“Gïele lea faamoe - Power of lanugage”</span> lei erenoamážit fokus eamiálbmotgielaide ja bargui mii dahkko váldin dihtii giela ruovttoluotta. </p>
    <p>
      <em type="bold">Jorgalanbarggut </em>
    </p>
    <p>2019 čavčča dievasčoahkkin lei vuosttaš dievasčoahkkin go visot áššebáhpirat ledje sámegillii. Dat lea vuosttaš lávki 020/16 dievasčoahkkinmearrádusa ollašuhttimis. Dán vuoru ledje visot áššebáhpirat davvisámegillii danne go ii lean kapasitehta jorgalit julev- ja lullisámegillii.</p>
    <p>
      <em type="bold">Giellaseminára Anáris </em>
    </p>
    <p>Golggotmánu 9.- 10. beivviid lágidedje Sámedikkit ja Sámi Giellagáldu giellaseminára Anáris. Seminára lei oaivvilduvvon erenoamážit jorgaleddjiide, dulkkaide ja eará giellabargiide. Prográmmas ledje sihke logaldallamat ja panelaságastallamat. Logaldallamat ledje iešguđetge sámegielaide ja fátmmastedje iešguđetlágán giellafágalaš fáttáid. Sámedikkiin ledje politihkalaš ovddasteaddjit geat serve seminárii ja dolle sártniid. Norgga beale Sámedikki bealis searvvai sámediggepresideanta Aili Keskitalo.</p>
    <p>
      <em type="bold">Báikenammabálvalus </em>
    </p>
    <p>Báikenammanevvohat lea dán áigodagas sádden álgorávvemiid Ivvárstáđiid suohkanis ja loahpalaš rávvagiid Bájddára suohkanis, Deanu gielddas ja Gáivuona suohkanis. Báikenammanevvohat lea maiddái váldán oktavuođa Kulturdepartemeanttain ja evttohan davvi-, julev-, lulli- ja nuortalašgielaid lassin báikenammalága láhkaásahussii lasihit maiddái bihtán- ja ubmisámegiela. Seamma reivves lea báikenammanevvohat maiddái nevvon guđiin guovlluin guđege giella berrešii geavahuvvot báikenamain.</p>
    <p>
      <em type="bold">Sámi Giellagáldu organiseren </em>
    </p>
    <p>Sámediggeráđi mihttun lea ásahit Sámi Giellagáldu bistevaš davviriikkalaš sámegielaid normerenorgánan jagi 2020 áigge, nu ahte ođđa orgána lea doaimmas ođđajagis 2021. Sámedikkit leat dássážii ovttas čađahan ja ruhtadan Sámi Giellagáldu doaimmaid prošeaktalágan hámis. Dán organiseremis leat hástalusat earret eará ruhtadeami, bargoaddiovddasvástádusa ja jođiheami ektui. Sámi Giellagáldu bargit barget dál formálalaččat golmma riikka sámedikkiin. Bargoaddiovddasvástádus ja bargoaddi stivrenvuoigatvuohta lea golmma sámedikkis, muhto mearridanváldi bargguid sisdollui ja daid čađaheapmái lea Sámi Giellagáldus.</p>
    <p>Sámediggi lea guhká bargan ovttas Ruoŧa ja Suoma Sámedikkiin ja geahččalan gávdnat Sámi Giellagáldui dakkár organisašuvdnamálle, mas Sámi Giellagáldus lea oktasaš jođiheapmi seammás go orgánas leat bargit ja doaibma buot dáin riikkain. Dán oktavuođas lea sámediggeráđđi čuovvulan Sámedikki geassemánu dievasčoahkkima mearrádusa áššis 027/19 mas Sámediggi fápmudii Sámi parlamentáralaš ráđi (SPR) čuovvovaš dievasčoahkkima válljet Sámi Giellagáldu organisašuvdnamálle.</p>
    <p>Sámediggeráđđi ovddidii ovttas Suoma ja Ruoŧa sámedikkiin ášši Sámi Giellagáldu organiserema birra SPR dievasčoahkkimii mii lágiduvvui čakčamánu 19. beaivvi Haparandas, Ruoŧas. Dán ášši vuođđun lei Davviriikkalaš sámeáššiin vástideaddji virgeolmmošorgána (Nordiskt ämbetsmannaorgan för samiska frågor - NÄS)-bargojoavkku árvvoštallan ja čielggadeapmi guđe láhkai lea vejolaš organiseret Sámi Giellagáldu. NÄS-bargojoavkku loahpparaporta válbmanii miessemánus dán jagi. SPR gávnnahii dievasčoahkkimis čakčamánus, ahte organisašuvdnamálle mas Norgga Sámediggi lea bargolágideaddjin sihkarastá buoremusat Sámi Giellagáldu beaktilis doaimma, ja válljii dan dihte dán málle Sámi Giellagáldu boahttevaš organisašuvdnamállen.</p>
    <p>SPR dievasčoahkkin mearridii joatkit davviriikkalaš giellaovttasbarggu ođđasis organiseremiin ja bivddii Norgga Sámedikki doaibmat bargolágideaddjin nu ahte Sámi Giellagáldu ásahuvvo bistevaš orgánan Norgga Sámedikki oktavuhtii. SPR dievasčoahkkin ávžžuhii maid sámedikkiid čuovvulit dán mearrádusa ja bidjat johtui dárbbašlaš doaimmaid, vai Sámi Giellagáldu sáhttá ásahuvvot bistevaš sámegielaid normerenorgánan jagi 2020 áigge. Sámediggi lea čuovvulan SPR mearrádusa ja bidjan johtui siskkáldas bargojoavkku man bargun lea bargat viidásit Sámi Giellagáldu organiseremiin. Seammás ovttasbargu dán áššis joatkašuvvá Ruoŧa ja Suoma sámedikkiin.</p>
    <p>
      <em type="bold">Rávvagat sámegiela geavaheami birra </em>
    </p>
    <p>Sámi Giellagáldu rávve sámegiela geavaheami birra, ja lea dán áigodagas vástidan badjel 100 gažaldaga. Sámi Giellagáldu lea maiddái juohkán dieđuid iežas doaimmain, ja logaldallan Sámi joatkkaskuvlla ohppiide.</p>
    <p>Sámi Giellagáldus lei skábmamánu čoahkkin UiT Norgga árktalaš universitehta juridihkalaš fakultehtain ja Sis-Finnmárkku diggegottiin, geat leat mearridan álggahit terminologiijaprošeavtta muhtun lágaid jorgaleami oktavuođas sámegillii. Sámi Giellagáldu muitalii makkár juridihkalaš tearpmat dássážii leat čohkkejuvvon ja maid daiguin leat bargan, ja makkár eará juridihkalaš tearbmalisttut gávdnojit Sámedikki arkiivavuogádagas. Sámi Giellagáldu ovddidii vuordámušaid dakkár prošektii, muitalii movt normerenproseassa čađahuvvo ja gos ja movt ođđa tearpmat almmuhuvvojit.</p>
    <p>Guovttegielalašvuođadoarjja gielddaide - njuolggodoarjja</p>
    <p>Guovttegielalašvuođadoarjja fylkkagielddaide - njuolggodoarjja </p>
    <p>Suohkanat/gielddat ja fylkkasuohkanat/-gielddat leat sádden raporttaid, rehketdoalu ja máksinávžžuhusa Sámediggái. Eanas suohkaniidda/gielddaide lea loahppaoassi guovttegielalašvuođadoarjagis mákson. Suohkanat ja fylkkasuohkanat leat čađahan eanas doaimmaid maid ledje plánen.</p>
    <p>Sámegielaid ovdánahttin</p>
    <p>Áŋgiruššansuorggi mihttomearri:</p>
    <list>
      <p type="listitem">Álbmogis lea vejolašvuohta oahppat ja ovddidit sámegiela</p>
    </list>
    <p>
      <em type="bold">Giellachat </em>
    </p>
    <p>Čakčat 2019 álggahii giellaossodat doaimma <em type="italic">Giellachat </em>, mii galgá doaibmat jođánis giellaveahkkin sámediggepolitihkkáriidda dievasčoahkkimiid áigge. Fálaldat lea gávdnomis Facebookas namain <span type="quote">“Giellachat Sámedikki áirasiidda”</span>. Giellachat geahččaluvvui vuosttaš geardde čavčča dievasčoahkkimis 2019. Fálaldat lei davvi- ja lullisámegillii. Hálddahusas ii lean vejolašvuohta fállat dán fálaldaga julevsámegillii váilevaš resurssaid geažil. Giellachat doaimmai bures ja ledje oktiibuot 12 politihkkára geat ávkkástalle fálaldaga. </p>
    <p>
      <em type="bold">Almmolaš sámegiel namma Oslo gávpogii ja suohkanii </em>
    </p>
    <p>Oslo suohkan bivddii čakčamánu 2019 Sámedikki báikenammanevvohagas veahki gávnnahit almmolaš nama Osloi/Oslo suohkanii, maŋŋel go Sámediggi jahkásaš čoahkkimis ovttasbargošiehtadusa birra bivddii suohkana árvvoštallat sámi nama Oslo suohkanii. Sámediggi vástidii ahte Sámedikki báikenammakonsuleanttaid mielde Oslo gávpogis ii leat sierra árbevirolaš namma guđege sámegillii. Das lea almmolaš dárogiel namma, ja báikenammalága láhkaásahusa § 6 mielde galgá dat namma adnot iige dan galgga jorgalit dahje heivehit. Muhto vaikko Oslo gávpogis ii leat sámegiel namma, de sáhttá suohkanis leat sámegiel namma. Oslo suohkan sáhttá ieš válljet guđe sámegillii sin namma galgá leat, dahje juo buot sámegielaide. Sámedikki báikenammanevvohat rávvii čuovvovaš namaid Oslo suohkanii; Lullisámegillii <em type="italic">Oslon tjïelte, </em>julevsámegillii <em type="italic">Oslo suohkan </em>ja davvisámegillii <em type="italic">Oslo suohkan/gielda. </em>Go nuortalašgiella maid lea boahtán báikenammalága láhkaásahussii, de berre maiddái nuortalašgillii árvalit nama. </p>
    <p>
      <em type="bold">Norgga almmolaš namma sámegillii </em>
    </p>
    <p>Ráđđehus lea mearridan čielggadit sámegielat ja kvena namaid Norgii, ja áigot ráhkadit njuolggadusat namaid almmolaš geavaheapmái. Sámediggi lea rávven Gieldda- ja ođasmahttindepartemeanta (GOD) Norgga almmolaš sámegiela namaid geavaheami birra. Sámedikki nammanevvohagas lea leamaš cealkámuščoahkkin GOD:in borgemánu loahpas. Ášši galgá almmolaš gulaskuddamii. Sámediggi beassá buktit cealkámušaid gulaskuddannotáhta hárrái ovdal go dat sáddejuvvo gulaskuddamii. Sámediggi oassálastá viidásit bargui ja gulahallá GOD:in.</p>
    <p>
      <em type="bold">Báikenammanevvohaga ja Kártadoaimmahaga gulahallančoahkkin 2019 </em>
    </p>
    <p>Sámedikki báikenammanevvohat searvvai jahkásaš gulahallančoahkkimii Kártadoaimmahagain ja norgga báikenammabálvalusain Hønefossas golggotmánu 30.-31. beivviid 2019. Čoahkkimis digaštalle iešguđetlágán hástalusaid ja vásáhusaid báikenammabarggus, ja muhtumat muitaledje vásáhusaid ođđa báikenammalágain. Sámedikki báikenammanevvohagas lei logaldallan sámi báikenamaid stáhtusa birra.</p>
    <p>Sámi giellaguovddážat - njuolggodoarjja</p>
    <p>Giellaguovddážat leat dal sádden diimmá raporttaid ja sádden 3-jagi doaibmaplánaid 2020-2022 Sámediggái. </p>
    <p>Sámi giellaguovddážat leat leamaš mielde hutkame ja čađaheame Sámi giellavahkku doaimmaid. Daidda doaimmaide lea leamaš vejolašvuohta ohcat lassi aktivitehtadoarjaga.</p>
    <p>Giellaprošeavttat - ohcanvuđot doarjja</p>
    <p>Sámediggeráđđi lea dássážii meannudan 61 giellaprošeaktaohcama ja juolludan doarjaga 46 prošektii. Dan logus leat golbma giellaguovddáža mat leat ásahanmuttus ja ožžon doarjaga dán jagi. Ovtta giellaguovddáža doarjja ii leat vel meannuduvvon.</p>
    <p>Ná juohkásit juolluduvvon doarjagat vuoruhemiid ektui:</p>
    <p>Giellaapplikašuvnnat ja spealut sámegillii mánáide ja nuoraide: 11 doarjaga</p>
    <p>Giellakurssat rávisolbmuide: 5 doarjaga,</p>
    <p>Lágidit sámi giellavahkku ja nu čalmmustit riikkaidgaskasaš álgoálbmotgielaid jagi 2019: 14 doarjaga</p>
    <p>Muđui lea juolluduvvon doarjja ovtta dahje moatti prošektii dain eará vuoruhemiin.</p>
    <p>Sámi viessu Oslos ja Návuona suohkan leat ožžon 3-jagi doarjaga gielladoaimmaide mat leat vuođđun ásahit giellaguovddáža. Bådåddjo suohkan lea ožžon nuppi jagi doarjaga.</p>
    <p>Giellastipeanda alitohppui - ohcanvuđot doarjja</p>
    <p>Ohcanáigemearri guhkiduvvui golggotmánu 1. beaivvis golggotmánnui 15. beaivái, ja čakčalohkanbadjái leat boahtán 14 stipeandaohcama, 7 julevsámegiela, 6 lullisámegiela, 1 márkosámegielguovllus.</p>
    <p><span type="quote">“Váibmogiella”</span> čuovvuleapmi </p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Sihkkarastit ja ovdánahttit sámegielaid boahtteáiggi.</p>
    <p>Giellalokten - prošeakta</p>
    <p>
      <em type="bold">Sámi giellavahkku </em>
    </p>
    <p>Sámediggi čuovvula <em type="italic">Gïelelutnjeme - Giellalåpptim - Giellalokten - Sámedikki strategiijat sámegielaid várás </em>doaimmaid, ja okta dain doaimmain lei sámi giellavahkku, mii lágiduvvui vahkku 43. Mihttu lei čalmmustahttit sámegielaid servodagas. </p>
    <p>Sámediggi sáddii máŋga ávžžuhusa iešguđege priváhta ja almmolaš aktevrraide ja ásahusaide, gos hástalii sin searvat. Muhtun aktevrrat ledje hui mielas ja háliidedje gullat movt sáhttet searvat giellavahkkui. Earát fas dadje ahte lei hástaleaddji ja váttis rievdadit designa, galbbaid dahje neahttasiidduid.</p>
    <p>Sámi giellavahkku bovttii stuora beroštumi olbmuin miehtá riikka, ja olu aktevrrat ledje veahkkin čalmmustahttime sámegiela servodagas. Muhtun aktevrrat heivehedje ođđa almmuhemiid juste giellavahkkui. Lesemester AS almmuhii digitála lohkanbálvalusa vuođđoskuvlla ohppiide Kampen skuvllas Oslos, ON-gulahallandoaibma almmuhii ON bissovašvuođamihtuid sámegillii Romssas, ja Vearroetáhtta almmuhii vejolašvuođa registreret sámegiela álbmotregistaris. Sámediggepresideanta Aili Keskitalo ja sámediggeráđđi oassálaste dain almmuhemiin.</p>
    <p>Giellavahku lágideamit čájehedje ahte iešguđetge aktevrrat oassálaste iešguđetge ládje giellavahkus. Lei maiddái hui buorre go iešguđege báikkálaš mediat čájehedje iešguđege lágidemiid. Maiddái nationála mediat čájehedje giellavahku lágidemiid. Olu ásahusat ja aktevrrat ledje ráhkadan fáluid, teavsttaid ja galbbaid sámegielaide, ja somás gilvvuid sosiála mediain. Sámi giellaguovddážat miehtá riikka čalmmustahtte hui bures sámegielaid olles vahkku, ja buot giellaguovddážiin ledje olu lágideamit ja doaimmat. Sii hirbmat bures pláneje ja heivehedje báikkálaš lágidemiid ja doaimmaid.</p>
    <p>Olbmot leat hui duhtavaččat giellavahkuin, ja oallugat sávvet ahte sámi giellavahkku lágiduvvo jahkásaččat. Olu báikkiin leat dieđihan ahte dakkár vahkku lei sihke ávkkálaš ja dárbbašlaš. Giellavahkku dagai ahte sámegiella bođii olu buoret oidnosii, ja máŋgga báikkis vásihedje ahte giellavahkku bovttii stuora beroštumi olbmuid gaskkas.</p>
    <p>
      <em type="bold">Galbapáhkat </em>
    </p>
    <p>Sámediggi ráhkadahtii galbapáhkaid almmolaš ásahusaide ja aktevrraide. Galbapáhkaiguin Sámediggi háliidii ahte sámegiella oidno uksagalbbain sihke museain, vuojadanhálliin, mánáidgárddiin, skuvllain, dearvvašvuođaásahusain, girjerádjosiin ja suohkanviesuin. Ovttas NSR-N ráhkadeimmet kampánjja sosiála mediaide, <span type="quote">“Čájet váibmogiela”</span>. Sámediggeráđđi ja NSR-N ovddasteaddjit adde galbapáhkaid Álttá, Romssa, Bådåddjo ja Troanddima ráđđeviesuide, ja seammás ávžžuhedje earáid galbet báikkálaš ásahusaid. Galbapáhkaid válde bures vuostá, ja olu ásahusat jearahit galbbaid. Galbapáhkat ledje sihke lulli-, julev- ja davvisámegillii.</p>
    <p>
      <em type="bold">App-almmuheamit </em>
    </p>
    <p>Sámediggi lea ráhkadan guokte applikašuvnna. <span type="quote">“Saemesth!”</span> lea applikašuvdna mii lea ráhkaduvvon bivnnut sátnegirjjáža vuođul mii ráhkaduvvui giellakampánjja <span type="quote">“Sámás muinna”</span> oktavuođas, ja lea sihke lulli-, julev- ja davvisámegillii. Mihttun lea olles applikašuvdnii bidjat jietnafiillaid, ja Sámediggi geahččala dál oažžut vejolažžan viežžat dan applikašuvnna maiddái olggobealde Norgga.</p>
    <p>Applikašuvdna <span type="quote">“10/20 bágo”</span> lea oaivvilduvvon olles riikka mánáidgárddiide ja vuođđoskuvllaide. Mihttun lea ahte olles riikka mánát galget oahppat muhtun sámegielsániid. Applikašuvdna lea lulli-, julev- ja davvisámegillii, ja das leat sihke jietna- ja govvafiillat. Dan oktavuođas ráhkadeimmet maiddái plakáhtaid main leat dat seammá sánit, mii juhkkojuvvui mánáidgárddiide ja vuođđoskuvllaide miehtá riikka. Sámediggi vásihii ahte lei stuora beroštupmi plakáhtaide, ja ain bohtet diŋgojumit. </p>
    <p>
      <em type="bold">Giellabálkkašupmi </em>
    </p>
    <p><em type="italic">Gïelelutnjeme - Giellalåpptim - Giellalokten </em>okta doaibmabidju lea ásahit sierra giellaloktenbálkkašumi mii lea oaivvilduvvon ásahusaide ja aktevrraide geat čalmmustahttet sámegiela sihke báikkálaččat ja nationálalaččat. Sámediggi ávžžuhii olbmuid sáddet sisa giellaloktenbálkkašumi vuoitoevttohusaid, ja oaččuimet 24 evttohusa. </p>
    <p>Giellaloktenbálkkašumi vuoiti lea sámi Snapchat-konto <span type="quote">“Snaepmie”</span>, vuolggaheaddji Ánne Márjá Guttorm Graven bokte. Vuoiti lea ovddidan sámegiela árgabeaigiela sihke njálmmálaččat ja čálalaččat olu olbmuide, ja earenoamážit nuoraide, ja leat veahkehan oallugiid duostat sámástit, maiddái almmolaččat. Vuoitis leat čuovvut miehtá Sámi ja buot agiin.</p>
    <p>Giellaloktenbálkkašupmi juhkkojuvvui go Majestehta Gonagas Harald finai Kárášjogas golggotmánu 24. Beaivvi. Gonagas finai vuos Kárášjoga vuođđoskuvllas ja beasai gullat movt skuvla lea bargan giellavahkuin ja ohppiid bargguid birra. Gonagas jugii Giellaloktenbálkkašumi sierra doaluin Niitohárjjis.</p>
    <p>
      <em type="bold">Juoigangilvu </em>
    </p>
    <p>Sámediggi almmuhii ovttas NRK Sámiin juoigangilvvu, mas mihttun lei ráhkadit sámegielaide sierra luođi, Giellaloktenluođi. Gilvui bohte 12 luođi. Jury lei fágajury mas ledje olbmot iešguđetge giellaguovllus. Sin jienat lohkkoje 30 proseantta ja álbmotjury jienat fas lohkkoje 70 proseantta. Jienasteapmi čađahuvvui interneahtas. Mázelaš Jan Ole Hermansen vuittii. Olu olbmot serve jienasteapmái, ja vuoiti oaččui vuoittu Álttás AMFI gávppašanguovddáža doaluin giellavahkus. Vuoitu lei 20.000 ruvnno.</p>
    <p>
      <em type="bold">Álbmotčoahkkin Oslos </em>
    </p>
    <p>Giellavahku oktavuođas lágidii sámediggeráđđi golggotmánu 22. beaivvi álbmotčoahkkima Sámi viesus, Oslos. Čoahkkima fáddán lei: Mo nannet ja ovddidit sámegiela geavaheami stuoragávpotperspektiivvas. Čoahkkimii bohte ollu olbmot ja doppe ledje ollu buorit cealkámušat, earret eará giellaoahpahusa birra sihke mánáide ja ollesolbmuide, giellaarenaid birra, ja man dehálaš lea ahte Oslos gávdno dakkár čoahkkananbáiki go Sámi Viessu.</p>
    <p>
      <em type="bold">Sámedikki siskkáldas gielladoaimmat giellavahkus </em>
    </p>
    <p>Giellavahku oktavuođas lágidii Sámediggi gielladoaimmaid maiddái siskkáldasat Sámedikkis. Juohke kánturbáikkis galge kártet man ollu kánturbáikkis gullo sámegiella. Dasto galge kánturbáikki bargit ovttasráđiid álggahit doaimmaid ja hábmet mihtuid maiguin barget nu, ahte sámegiella gullo ja oidno eambbo Sámedikkis siskkáldasat, ja dasa lassin strategiijaid mo mihtuid galget olahit. Juohke kánturbáikkis galge maiddái nammadit giellafáddariid, geaid rolla lea veahkehit ja bagadit giellaoččodeddjiid. Giellaossodat tiŋgui maiddái plakáhtaid main leat guovddáš árgabeaisánit ja -dajaldagat davvi-, julev- ja lullisámegillii. Plakáhtat sáddejuvvoje buot kánturbáikkiide ja buot bargit ávžžuhuvvoje geavahit daid.</p>
    <p>
      <em type="bold">Láhkaproposišuvdna - Váibmogiela láhkarievdadusárvalusaid čuovvuleapmi </em>
    </p>
    <p>Gieldda- ja ođasmahttindepartemeantta (GOD) áigeplána mielde láhkaproposišuvnna barggus gullevaš dieđáhusosiin, ledje plánen konsultašuvnnaid iešguđetge fágadepartemeanttaiguin čakčamánus ja golggotmánus. Dađi bahábut eai leat fágadepartemeanttat ráhkadan konsultašuvdnavuođu evttohusaid, ja Sámediggi oaidná ahte láhkaproposišuvdnabargu maŋŋona ain eanet. Sámediggi lea máŋgii deattuhan ahte vuordit beassat konsulteret fágadepartemeanttaiguin farggamusat. Sámediggi lea juohke fágadepartementii hábmen vuordámušaid Váibmogiela čuovvulanbargui, ja daidda vuordámušaide leat maiddái lasihan <em type="italic">Gïelelutnjeme - Giellalåpptim - Giellalokten </em>doaibmabijuid, maid birra Sámediggi vuordá ahte iešguđetge departemeanttat ovttasbarget Sámedikkiin. </p>
    <p>Láhkaproposišuvdna oktan dieđáhusosiin galggai plána mielde ovddiduvvot Sámedikki dievasčoahkkimii 2019 loahpas. Áigeplána lea ođasmahtton, ja GOD dieđiha ahte láhkaproposišuvdna galgá sáddejuvvot gulaskuddamii ovdal go meannuduvvo Stuoradikkis. Dat mearkkaša ahte láhkaproposišuvdna sáddejuvvo Sámedikki dievasčoahkkima meannudeapmái geassemánu 2020. Vaikko áigeplána lea ođasmahttojuvvon, de oaidná Sámediggi goitge ahte bargu lea maŋŋonan, ja Sámediggi ballá ahte láhkaproposišuvdna ii šatta ovddiduvvot Sámedikki dievasčoahkkimii ovdal 2021.</p>
    <p>
      <em type="bold">Ođđa oppalaš giellaláhka </em>
    </p>
    <p>Kulturdepartemeanta lea hábmegoahtán ođđa oppalaš giellalága. Láhkaproposišuvdna ovdanbuktojuvvo Stuoradikkis oktanis ođđa gielladieđáhusain. Giellaláhkaevttohus lea dál sáddejuvvon gulaskuddamii. Gulaskuddanáigemearri lea skábmamánu 15. beaivvi 2019. Gulaskuddanevttohusas nannejuvvo sámegiela stáhtus álgoálbmotgiellan lágas. Vuordimis leat eambbo konsultašuvnnat ođđa giellalága birra maŋŋel go láhkaproposišuvdna lea leamaš gulaskuddamis. </p>
    <p>
      <em type="bold">Ođđa giellaguovlu - prošeakta </em>
    </p>
    <p>Visjona AS lea sádden raportta mas leat guorahallan ođđa juolludanmodealla mii lea heivehuvvon ođđa giellaguvlui (Sámedikki dievasčoahkkinášši 053/18 Sámi giellaguovlu), ja Sámediggi lea addán raportii loahpalaš kommentára. Sámedikkis ja Gielda- ja ođasmahttindepartemeanta leat ain konsultašuvnnat NAČ 2016:18 Váibmogiela evttohusaid birra.</p>
    <p>
      <em type="bold">Sámi giellateknologiija vuoigatvuođat </em>
    </p>
    <p>Sámediggi ja UiT Norgga árktalaš universitehta leat hábmen oamastanšiehtadusa sámegiel giellateknologiija ektui. Šiehtadus regulere dahkkivuoigatvuođa, oamasteami ja liseanssa UiT sámi giellateknologiijabargguin. Šiehtadus lea dál válmmas vuolláičállimii. </p>
    <p>
      <em type="bold">Álbmotregistara ođasteapmi - Sámegielaid registreren </em>
    </p>
    <p>Vearroetáhta lea ođđa álbmotregisterlága geažil ođasteame Álbmotregistera, mii mielddisbuktá ahte Álbmotregister ođasmahttojuvvo oppalaččat. Ođasmahttin čađahuvvo veahážiid mielde ja 2020:s galgá ođasmahttin gárvvistuvvot. Sámediggi lea 2016 rájes konsulteren Ruhtadandepartemeanttain oččodan dihtii vejolašvuođa registreret giellamáhtu álbmotregistaris, go ii gávdno almmolaš ja ollislaš statistihkka sámegielaid hálliin. Giellavahku oktavuođas almmuhuvvui sámegielaid registrerenvejolašvuohta Álbmotregisterii, almmolaš dilálašvuođain Sámi viesus Oslos, mas Norgga vearrodirektevra Hans Christian Holte searvvai. Dál lea vejolaš eaktodáhtolaččat registreret lulli-, julev- ja davvisámegiela ođđa Álbmotregistarii. Sámegielbustávaid geavaheapmi lea maid oassin Álbmotregistera ođasmahttimis, go boares registaris dat eai dohkkehuvvo.</p>
    <list>
      <p type="listitem">3	Máhttu</p>
    </list>
    <list>
      <p type="listitem">Servodatmihttu:</p>
    </list>
    <p>Sámi servodagas lea máhttu, gelbbolašvuohta ja gálggat maiguin sihkkarastá ja ovddida gielas, kultuvrras ja servodateallimis.</p>
    <p>Sámi mánáidgárdefálaldaga sisdoallu</p>
    <p>Áŋgiruššansuorggi mihttomearri:</p>
    <p>Sámi mánáin lea kvalitatiivvalaččat buorre mánáidgárdefálaldat mas vuođđun leat sámi árvvut, sámi kultuvra ja árbediehtu.</p>
    <p>
      <em type="bold">Ođđa sámi mánáidgárddi rahpan Álttás </em>
    </p>
    <p>Sámediggeráđđi searvvai golggotmánu 3. beaivvi Álttá suohkana ođđa mánáidgárddi Guovddáš mánáidgárddi rahpamii. Álttá suohkan ja Sámediggi leat ovdalis dán jagi dahkan ovttasbargošiehtadusa. Ođđa gielddalaš mánáidgárdi lea ovttasbargošiehtadusa boađus. </p>
    <p>
      <em type="bold">Ovttasbargočoahkkin </em>
    </p>
    <p>Čakčamánu 4. beaivvi lei ovttasbargočoahkkin gaskal Sámedikki ja Máhttodepartemeantta Oslos. Sámediggi jugii dieđuid earret eará sámediggeráđi dieđáhusas sámi mánaidgárdefálaldaga birra.</p>
    <p>
      <em type="bold">Sámedikki doaibmaplána sámi mánáidgárddiide </em>
    </p>
    <p>Sámediggeráđđi lea dán áigodagas bargan ođastit Sámedikki doaibmaplána sámi mánáidgárddiide. Doaibmaplána lea ođđa sámediggedieđáhusa čuovvuleapmi mánáidgárdefálaldaga birra mii mearriduvvui geassemánu dievasčoahkkimis. Doaibmaplánas leat 10 doaibmabiju dáiguin áŋgiruššansurggiiguin: sámegielat mánát otná servodagas, árbevirolaš máhttu ođđa áiggis ja máhttu ja gelbbolašvuohta leat boahtteáiggi mánáidgárddi vuođđun. Dievasčoahkkin mearridii ođđa doaibmaplána čakčamánu čoahkkimis.</p>
    <p>Doarjja sámi mánáidgárddiide ja mánáidgárddiide main lea sámi ossodat - ohcanvuđot doarjja</p>
    <p>Doarjjaortnega mihttomearri - sámi mánáidgárddit ja ossodagat:</p>
    <list>
      <p type="listitem">Sámi mánáidgárddiin ja sámi ossodagat dárogiel mánáidgárddiin lea fálaldat mas vuođđun lea sámi giella ja kultuvra.</p>
    </list>
    <p>Sámediggi lea dán áigodagas gieđahallan golbma ohcama mat ovddit áigodagas báhce, ja lea loahpahan dán ortnega áššemeannudeami. Lea juogaduvvon badjel 7,2 mill. 31 mánáidgárdái.</p>
    <p>Sámi mánát ođđa searvelanjain - prošeakta</p>
    <p>Stuorra oassi prošeavtta diehtojuohkinbarggus Sámi mánát ođđa searvelanjain (SáMOS) lea dal čađahuvvon ja Sámediggi lea čohkken dieđuid ja dutkama. Dál lea prošeakta álggahan ovdánahttinbargu, nugo sámi bargovugiid hábmen ja geahččaladdamat čielggadan dihte mii sámi mánáidgárdepedagogihkka lea ja movt dan galggašii implementeret. Seamma guoská maid dasa movt gievrras giellamodeallaid sáhttá geavahit, oahpahusvugiid ovddideapmi ja gelbbolašvuođa ovddideapmi Sámi allaskuvllain ovttas. Plánemis lea maid pedagogalaš oahpponeavvuid ráhkadeapmi. </p>
    <p>
      <em type="bold">Pilohtamánáidgárdekonseapta </em>
    </p>
    <p>Pilohtamánáidgárdeortnet lea viidásat barggu vuođđun. Borgemánus almmuhuvvui ahte sámi mánáidgárddit sáhttet ohcat beassat pilohtamánáidgárdin. Leat boahtá ovcci ohcama, ja leat álggahan barggu válljet pilohtamánáidgárddiid.</p>
    <p>
      <em type="bold">Oahppandárbbuid iskkadeapmi ja ovdánahttinproseassat sámi mánáidgárddiin </em>
    </p>
    <p>Go leat váilevaš dieđut das makkár dárbbuid sámi mánáidgárddit ieža oidnet gelbbolašvuođa hárrái, de SáMOS ovttas Sámi allaskuvllain ja Lohkanguovddážiin leat álggahan iskkadanbarggu oažžun dihte eanet dieđuid. Golggotmánu 16. beaivvi lei plánenčoahkkin Sámedikki, Sámi allaskuvlla ja Lohkanguovddáža gaskka, gos mearriduvvui ásahit bargojoavkku mii válbme jearahallanskovi, mii galgá sáddejuvvot sámi mánáidgárddiide 2020 ođđajagimánus. Dása gullá maid ovdánahttinproseassa sámi mánáidgárddiide mii boahtá johtui boahtte jagi.</p>
    <p>
      <em type="bold">Árranságastallamat </em>
    </p>
    <p>Golggotmánu 15. beaivvi dollui Árranságastallan Guovdageainnus. Dat lei maŋemuš ságastallan dan ságastallanráiddus gos dutkit leat logaldallan árbevirolaš máhtu ja otná ovdáneami birra, maid sáhttá mánáid bajásgeassimis geavahit. Árranságastallamat leat ovdal dollojuvvon Plassjes, Divttasvuonas ja Unjárggas.</p>
    <p>
      <em type="bold">Čoahkkimat ja deaivvadeamit </em>
    </p>
    <p>Čakčamánu 3. beaivvi ovttasbargočoahkkimis Máhttodepartemeanttain oahpahusáššiid birra lei diehtojuohkin SáMOS prošeavtta doaimmaid ja ovdánahttima birra. Dákkár diehtojuohkin lea fásta juohke ovttasbargočoahkkimis.</p>
    <p>Golggotmánu 18. beaivvi ja skábmamánu 1. beaivvi leat čađahuvvon bagadallamat ja ovdánahttindeaivvadeamit mánáidgárddiiguin Romssas ja Oslos. Sisdoallu dáin deaivvademiin ledje earret eará sámi árvvut.</p>
    <p>Skábmamánu 6.- 7. beivviid lea prošeakta oassálastán Ástávuona giellagoađi logijagi ávvudeami. Nuppi beaivvi semináras presenterejuvvui SáMOS prošeakta ja dan ovdáneapmi.</p>
    <p>
      <em type="bold">Internationála oahpahuskonfereansa </em>
    </p>
    <p>SáMOS ja Sámi allaskuvlla oktasaš bargojoavku pláne riikkaidgaskasaš oahpahuskonferánssa Guovdageainnus miessemánu 25.- 27. beivviid 2020. Konferánssa váldofáddá lea eamiálbmogiid pedagogalaš filosofiija mánáidgárddis, skuvllas ja alitoahpus.</p>
    <p>
      <em type="bold">Interreg SáMOS </em>
    </p>
    <p>Suoma ja Ruoŧa beal Sámis leat dál ohcan Interreg prošeaktaruđaid vai beasašedje searvat SáMOS prošektii. Jus ožžot ruđaid, de lea vuordimis ahte oktasaš riikarájiid rastá prošeaktabargu boahtá johtui 2020 giđđadálvvi.</p>
    <p>Doarjja sámi giellaoahpahussii - ohcanvuđot doarjja</p>
    <p>Doarjjaortnega mihttomearri - sámi giellaoahpahus:</p>
    <p>Mánáidgárddit fállet sámi giellaoahpahusa</p>
    <p>Ohcanáigemearri dán ortnegis lei čakčamánu 1. beaivvi, muhto guhkiduvvui čakčamánu 27. beaivvi rádjái. Sámediggi lea dán áigodagas gieđahallan 26 ohcama, ja juogadan oktiibuot 1,9 mill. ruvnnu.</p>
    <p>Doarjja prošeavttaide ja ovddidanbargui - ohcanvuđot doarjja</p>
    <p>Doarjjaortnega mihttomearri - prošeavttat ja ovddidanbargu:</p>
    <p>Alla kvalitehta mánáidgárddiid sámegielas ja kulturbargguin</p>
    <p>Dán ortnega ohcanáigemearri lei rabas golggotmánu 1. beaivái, muhto guhkiduvvui skábmamánu 1. beaivái. Leat boahtán sullii 25 ohcama, ohcansupmiin mii lea oktiibuot kr 4,4 miljovnna ruvnnu. 10 ohcama leat gárvvisin gieđahallojuvvon.</p>
    <p>Gelbbolašvuođalokten mánáidgárddiin</p>
    <p>Áŋgiruššansuorggi mihttomearri</p>
    <list>
      <p type="listitem">Mánáidgárdebargit leat sámegielagat ja sis lea sámi kulturgelbbolašvuohta</p>
    </list>
    <p>
      <em type="bold">Sámi sisdoalu implementeren mánáidgárddiid rámmaplánii </em>
    </p>
    <p>Sámediggi lea mielde bargojoavkkus mii galgá implementeret sámi sisdoalu rámmaplánii, gos ovttasbargoguoimmit leat oahpahusdirektoráhtta, Romssa ja Finnmárkku, Nordlándda, Trøndelága ja Oslo ja Viken fylkkamánnit. Dán bargojoavkkus lei čoahkkin čakčamánu 19.- 20. beivviid ja guovddáš áššin lei earret eará implementerenbarggu ovdáneapmi ja sámi mánáid rievttit.</p>
    <p>Ovttasbargoguoimmit Romssa ja Finnmárkku fylkkamánnit čađahedje mánáidgárdekonferánssa golggotmánu 7.- 8. beivviid Álttás sámi mánáidgárddiide ja mánáidgárddiide main leat sámi ossodagat. Sámediggi oassálasttii.</p>
    <p>Pedagogalaš ávdnasat</p>
    <p>Áŋgiruššansuorggi mihttomearri:</p>
    <p>Sámi mánáin leat sámi girjjit ja sámi duhkorasat mánáidgárddiin</p>
    <p>
      <em type="bold">Oahpponeavvoguovddáš </em>
    </p>
    <p>Sámedikki oahpponeavvoguovddáš luoiká pedagogalaš ávdnasiid ja oahpponeavvuid studeanttaide iešguđet allaskuvllain, vuođđoskuvllain, joatkkaskuvllain ja mánáidgárddiin. Eanemusat leat jearahallan girjjiid maid lea álki lohkat ja leat ohppiide vuođđo- ja joatkkaskuvllain geain lea sámegiella nubbingiellan ja maid fáddá lea nuoraide.</p>
    <p>Oahpponeavvoguovddážis leat njeallja koaffara sámi dávviriiguin. Leat ráhkadeamen eanet koaffariid main leat dávvirat ja gávttit mat gullet Áltái, Detnui ja Unjárgii. Ollugat jearahit daid. Dán áigodagas koaffarat leat fitnan 11 mánáidgárddis, ja muhtun bajásšaddanguovddážiin.</p>
    <p>Sámi sisdoallu skuvllas</p>
    <p>Áŋgiruššansuorggi mihttomearri:</p>
    <list>
      <p type="listitem">Sámi ohppiid oahpaheamis sámegielas ja sámegillii lea buorre kvalitehta</p>
    </list>
    <p>
      <em type="bold">Stuorradiggedieđáhus <span type="quote">«Tidlig innsats og inkluderende fellesskap»</span> </em>
    </p>
    <p>Skábmamánus ovddiduvvui stuorradiggedieđáhus <em type="italic">Tett på - Tidlig innsats og inkluderende fellesskap i barnehage, skole og SFO </em>. Mihttomearrin lea mánáidgárddiid ja skuvllaid ovddidit mat galget leat buot mánáide ja ohppiide bures heivehuvvon ja fátmmasteaddji skuvlafálaldaga. Sámedikkis lea leamaš konsultašuvdna Máhttodepartemeanttain, masa Sámediggi nákcii oažžut teavstta mielde sámi mánáid dili birra mánáidgárddis ja skuvllas. Lassin dasa bealit sohpe ahte dieđáhusas galgá čuožžut ahte Sámi earenoamášpedagogalaš doarjja (SEAD) galgá bissut, ja ahte SEAD galgá bissut Statped riikaviidosaš bálvalussan, muhto ahte SEAD organiseren galgá árvvoštallojuvvot viđa jagi áigodagas. Lassin dasa bealit sohpe árvvoštallat galget go sámegielat mánáid sámegielmáhttu kártejuvvot, ja vejolaččat kártejuvvot seamma láhkai go dárogielmáhttu kártejuvvo daid mánáin geat ožžot oahpahusa dárogielas ja dárogillii. </p>
    <p>
      <em type="bold">Fágaođasmahttin - ođđa oahppoplánat </em>
    </p>
    <p>Fágaođasmahttima 1. oassi, vuođđoskuvlafágat ja čađačuovvu fágat leat leamaš gulaskuddamis, ja Sámediggi ja Oahpahusdirektoráhta leat geahčadan gulaskuddancealkámušaid ja justeren oahppoplánaid gulaskuddamiid ektui. Sámediggi ja Máhttodepartemeanta leat golggotmánus čađahan konsultašuvnnaid gos sohpe oahppoplánaid sisdoalu.</p>
    <p>Sámedikki áigumuš lea leamaš oahppoplánaid sámi sisdoalu nannet. Sámediggi lea aktiivvalaččat bargan dan ala ahte buot oahppit Norggas galget oažžut máhtu sámegiela, sámi kultuvrra ja sámi servodaga birra. Sámedikki barggus <span type="quote">«Bajitoassi - vuođđoskuvlla árvvut ja prinsihpat»</span> dokumeanttas, mii lea oktasaš goappašiid oahppoplánabuktosiin, lea sámi árvvuid ja sámi sisdoalu vuođđu mearriduvvon.</p>
    <p>Okta ođđa elemeanta fágaođasmahttimis lea čiekŋudeapmi dasa maid oahppat galgá. Váikkuhussan das lea ahte gealbomihttomeriid lohku unnu. Sámediggi lea bargan dan ala ahte našuvnnalaš oahppoplánain galget leat nu ollu eksplisihtta sámi gealbomihttomearit go vejolaš, ja ahte sámi sisdoallu sámi seammaárvosaš parallealla oahppoplánain nannejuvvo. Dárogielfágas leat ovdamearkka dihte váldán eret goalmmátoasi gealbomihttomeriin, muhto sámi sisdoallu ii lea seamma ollu geahpeduvvon. Ođđa oahppoplánain lea eanet eksplisihtta sámi sisdoallu bajitoasi teavsttain <span type="quote">«Fága birra»</span>, mii bidjá eavttuid dasa mo gealbomihttomeriid galgá áddet. Sámediggeráđđi lea duhtavaš go ođđa oahppoplánain lea buorre kvalitehtalaš ja kvantitehtalaš sámi sisdoallu.</p>
    <p>Fágaođasmahttima 2. oasis leat oahppoplánat fidnofágaide ja studerenspesialiserema válljenprográmmafágaide. Sámediggi galgá mearridit oahppoplánaid boazodoallo- ja duodjefágaide, ja lea ásahan gávcci oahppoplánajoavkku. Oahppoplánat leat leamaš cealkámušvuoruin ja oahppoplánajoavkkut barget viidásabbot plánaiguin, mat juovlamánu 15. beaivvi sáddejuvvojit gulaskuddamii. Studerenráhkkanahtti prográmmafágaid dáfus lea Sámedikkis ovddasvástádus ráhkadit golbma oahppoplána. Sámediggi lea ásahan oahppoplánajoavkkuid dáid fágaide: Pulja 1 - Sámi musihkka ja lávdi, pulja 2 - Sámi visuálalaš kultuvra ja Sámi historjá ja servodat 1 ja 2. Pulja 1 - Sámi musihkka ja lávdi lea leamaš cealkámušvuorus, ja sáddejuvvo gulaskuddamii skábmamánu 25. beaivvi Oahppoplána doaibmagoahtá 2020 čavčča. Pulja 2 oahppoplánat sáddejuvvojedje cealkámušvurrui skábmamánu 1. beaivvi ja sáddejuvvojit gulaskuddamii 2020 čavčča, ja galget doaibmagoahtit 2021 čavčča rájes.</p>
    <p>
      <em type="bold">Fágaođasmahttima eksámenortnet </em>
    </p>
    <p>Fágaođasmahttima oktavuođas galgá eksámenortnet geahčaduvvot. Máhttodepartemeanta lea ásahan eksámenjoavkku mii galgá buktit rievdadusevttohusaid láhkaásahussii, vrd. árvvoštallanortnega ja eksámenvugiid. Sámediggi lea oaidnán ahte sámi fágaáirasat leat mielde eksámenjoavkku ja referánsajoavkku barggus. Eksámenjoavku galgá earret eará árvvoštallat oahppoplánajoavkkuid oainnuid ja makkár mearkkašupmi fágaođasmahttimis ja teknologalaš ovdáneamis galggašii leat eksámenortnegii, ja evttohit vejolaš rievdadusaid. Eksámenjoavku galgá barggu buktit golmma geardde, ja maŋimuš barggu galgá Máhttodepartementii buktit 2020 njukčamánus.</p>
    <p>Oahppobiras ja skuvlaovddideapmi</p>
    <p>Áŋgiruššansuorggi mihttomearri:</p>
    <list>
      <p type="listitem">Buorit ja oadjebas oahppanbirrasat</p>
    </list>
    <p>
      <em type="bold">Vuođđooahpahusa váhnenlávdegoddi </em>
    </p>
    <p>Sámediggeráđđi lea čakčamánus deaivan Vuođđooahpahusa váhnenlávdegoddi (VVL). Lávdegoddi jugii dieđuid bargguid birra maiguin sii barget. Sámediggeráđđi ja VVL sohpe fásta čoahkkimiid doallat guovtte geardde jahkái.</p>
    <p>“Rájáidrasttideaddji skuvlaovttasbargu Sámis- prošeavtta čuovvuleapmi</p>
    <p>Sámedikkis leat áigodagas leamaš čoahkkimat máŋgga guovllu rektoriiguin ja oahpaheddjiiguin Sámis. Dieđut dáin čoahkkimiin čállojuvvojit rapportii mii galgá gárvvistuvvot 2019 juovlamánus. Sámediggeráđđi áigu čuovvulit raportta doaibmabijuid oktii ráđiid Sámi Parlamentáralaš Ráđiin.</p>
    <p>
      <em type="bold">Skuvlasáhttu Málatvuomi sámeskuvllas </em>
    </p>
    <p>Málatvuomi sámeskuvla rekruttere ohppiid máŋgga suohkanis. Fylkkasuohkan lea gokčan sáhttogoluid ohppiide geat orrot Málatvuomi suohkana olggobealde, muhto čavčča 2019 rájes šaddet ruovttusuohkanat máksit dán bálvalusa. Dat mielddisbuktá stuorra liigegoluid suohkaniidda. Sámediggi lea fuolas das, ahte dát fuonida sámeskuvlla ohppiidvuođu. Skábmamánu 5. beaivvi čoahkkinasttii Sámediggi Máhttodepartemeanttain oččodan dihtii ortnega mii ii fuonit ohppiidvuođu skuvllas.</p>
    <p>Oahpponeavvut</p>
    <p>Áŋgiruššansuorggi mihttomearri:</p>
    <list>
      <p type="listitem">Sámi ohppiide leat fidnemis buot golmma sámegillii sámi oahpponeavvut maid vuođđun lea vuođđooahpahusa oahppoplánabuvttus buot fágain vuođđooahpahusas.</p>
    </list>
    <p>Sámediggeráđis lei čakčamánus gulahallančoahkkin sámi oahpponeavvobuvttadeddjiiguin. Čoahkkimis digaštalaimet Sámedikki ja sámi oahpponeavvobuvttadeddjiid hástalusaid ja vuordámušaid ja vejolašvuođaid boahtte áiggi oahpponeavvobuvttadeamis. Sámi oahpponeavvobuvttadeami okta stuorámus hástalusain leat váilevaš julev- ja lullisámegielat čállit ja jorgaleaddjit. Lea maid hástalus čuovvulit Máhttoloktema vuordámušaid digitaliseremii. Sámediggi lea árvvoštallamin eará jođihanvuogi julev- ja lullisámegiel oahpponeavvobuvttadeapmái, vai ožžošeimmet buoret jođu oahpponeavvobuvttadeapmái. Lassin ohcanvuđot doarjjaortnegii áigu Sámediggi joatki barggu oažžut áigái rámmašiehtadusaid sámi oahpponeavvobuvttadeddjiiguin.</p>
    <p>Máhttoloktema Sámi oahppoplánabuktosis 2020 lea digitála gelbbolašvuohta guovddážis. Sámedikkis lea áigumuš eanet vuoruhit alladássásaš digitála oahpponeavvuid háhkama sámi ohppiide. Sámedikkis lea vuordámuš ja doaivva ahte sámi oahpponeavvobuvttadeaddjit leat mielde buvttadeamen digitála oahpponeavvuid.</p>
    <p>Oahppo- ja dutkandárbbut</p>
    <p>Áŋgiruššansuorggi mihttomearri:</p>
    <p>Gávdnojit fálaldagat alit oahpus mátta-, julev- ja davvisámegielas vuođđooahpahusa rájes doavttergráda dássái.</p>
    <p>
      <em type="bold">Sámi buohccidivššároahppu </em>
    </p>
    <p>Ráđđehus lea juolludan ruđaid 25 oasseáiggi oahpposadjái buohccidivššároahpus mat leat sámegielat ohcciide heivehuvvon. Sámi allaskuvla ja UiT Norgga árktalaš universitehta leat beassan bures johtui oahpu plánemiin, ja álgin lea plánejuvvon 2021 ođđajagimánnui. Sámediggeráđđi oaivvilda ahte oahppu mii lea plánejuvvomin galgá leat sámi profešuvdnaoahppu, mas perspektiiva ja fokus lea buohccedikšu sámi buhcciide, ii fal našuvnnalaš oahppu sámegillii. Danne lea Sámediggi golggotmánu 23. beaivvi reivves Máhttodepartementii dáhtton ahte ráhkaduvvo láhkaásahus sámi buohccidivššároahpu našuvnnalaš njuolggadusaid birra. Máhttodepartemeanta lea skábmamánu 1. beaivvi reivves Sámedikki reivve geažil dáhtton Sámi allaskuvlla ja UiT Norgga árktalaš universitehta oainnuid dasa ahte leago dárbu sierra našuvnnalaš njuolggadusaide sámi buohccidivššárohppui. </p>
    <p>
      <em type="bold">Árbediehtu </em>
    </p>
    <p>Sámediggeráđđi lea nammadan miellahtuid, jođiheaddji ja nubbijođiheaddji bargojovkui mii Sámedikki 2019 bušeahtas kap. 5.13 Árbediehtu lea namuhuvvon. Bargojoavku galgá geassemánu 30. beaivvi 2020 rádjái ovddidit evttohusa das mo árbediehtobargu galggašii jotkojuvvot.</p>
    <p>Bargojoavkkus leat čuovvovaččat mielde:</p>
    <p>Anne May Olli, RiddoDuottarMuseat, Kárášjohka (jođiheaddji)</p>
    <p>Harrieth Aira, Árran - julevsáme guovdásj, Divttasvuotna (nubbinjođiheaddji)</p>
    <p>Kjellaug Isaksen, Davvi álbmogiid guovddáš, Gáivuotna</p>
    <p>Svanhild Andersen, Mearrasiida, Porsáŋgu</p>
    <p>
      <em type="bold">Čoahkkin Sámi allaskuvllain </em>
    </p>
    <p>Sámediggeráđis lea čakčamánu 16. beaivvi ja golggotmánu 9. beaivvi leamaš čoahkkin Sámi allaskuvlla rektoriin. Sámediggeráđđi háliidii čakčamánus deaivat aitto válljejuvvon rektora Laila Susanne Vars ja Sámi allaskuvlla eará jođiheddjiid ságastallat oktasaš beroštumiid birra dutkamis ja alit oahpus, hástalusaid ja vejolašvuođaid birra iešguđet oahpuin, ja ovttasbarggu birra eará ásahusaiguin main lea ovddasvástádus sámi sisdoalus. Golggotmánu čoahkkimis lei fáddán árbedieđu bargojoavkku mandáhta čielggadeapmi. Sámediggeráđđi čilgii ahte bargojoavkku mandáhta guoská árbedieđu boahtteáiggi hálddašeapmái ja iešguđet aktevrraid rollaide, ovddasvástádussii ja bargguide.</p>
    <p>Borgemánu 27. beaivvi oasálasttii sámediggeráđđi Sámi allaskuvlla ođđa oahppojagi rahpandoaluide. </p>
    <p>
      <em type="bold">Sámi allaskuvlla 30-jagi ávvudeapmi </em>
    </p>
    <p>Sámediggeráđđi searvvai Sámi allaskuvlla 30-jagi ávvudeapmái ja seminárii golggotmánu 31. beaivvi. Sámediggeráđđi buvttii dearvvuođaid ja geigii skeaŋkka allaskuvlii lassin sáhkavurrui semináras. </p>
    <p>
      <em type="bold">UHR-Sámi </em>
    </p>
    <p>UHR-Sámi doalai čoahkkima čakčamánu 12. Beaivvi. UHR-Sámi lea našuvnnalaš ovttastahttinarena miellahttoásahusaide mat fállet sámi oahpu. Sámediggi lea observatevra. Okta ášši maid ságaškušše lei rekruteren sámi oahpuide ja oahpuide main lea sámi sisdoallu. Ledje ovttaoaivilis dasa ahte dát lea suorgi maid UHR-Sápmi vuoruha. Boahtte čoahkkimis guovvamánus galgá 2020-2023 doaibmaplána mearriduvvot.</p>
    <p>Sámi allaskuvlla rektor Laila Susanne Vars lea válljejuvvon UHR-Sámi jođiheaddjin čakčamánu 12. beaivvi 2019 - čakčamánu 12. beaivvi 2021 áigodahkii. Dekána Sonni Olsen, UiT Norgga árktalaš universitehta lea válljejuvvon nubbinjođiheaddjin seamma áigodahkii.</p>
    <p>Stipeanda alit ohppui - ohcanvuđot doarjja</p>
    <p>Doarjjaortnega mihttomearri - stipeanda alit ohppui:</p>
    <p>Eanet mánáidgárde- ja vuođđoskuvlaoahpaheaddjit main lea sámi giella- ja kulturgelbbolašvuohta</p>
    <p>Go ohcanáigemearri dievai golggotmánu 1. beaivvi ledje boahtán 76 ohcama čakčalohkanbadjái. Okta ohcan bođii maŋŋá ohcanáigemeari ja hilgojuvvui njuolggadusaid mielde. 72 ohcama leat mieđihuvvon ja 3 leat biehttaluvvon.</p>
    <list>
      <p type="listitem">4	Areálat, biras ja dálkkádat</p>
    </list>
    <list>
      <p type="listitem">Servodatmihttu:</p>
    </list>
    <p>Árbevirolaš sámi guovllu areálat ja luondduresurssat geavahuvvojit ávnnaslaš vuođđun sámi kultuvrra, ealáhusdoaimmaheami ja servodateallima joatkimii ja ovddideapmái.</p>
    <p>
      <em type="bold">Čoahkkin Justiisadepartemeanttain ja Gielda- ja ođasmahttindepartemeanttain </em>
    </p>
    <p>Sámediggi lea ođasmahttimin Sámedikki njuolggadusaid rievdan meahccegeavaheami várás, ja plánaveahki. Danne čađahii Sámediggi golggotmánu 21. beaivvi oktasaš čoahkkima Gielda- ja ođasmahttindepartemeantta plánaossodagain ja sámi- ja minoritehtapolitihkalaš ossodagain, ja Justiisadepartemeantta láhkaossodagain. Čoahkkimis gieđahallojuvvui ođđa plánaveahki ja rievdan meahccegeavaheami ođđa njuolggadusaid evttohus, ja evttohuvvon rievdadusaid duogáš.</p>
    <p>Sámedikki bargamuš ja rolla plána- ja huksenlága vuođul gáibida ahte ferte čielggadit mo galgá vuhtiiváldit sámi kultuvrra luondduvuđđosa sihkkarastima. Danne mearrida Sámediggi sierra plánaveahki.</p>
    <p>Plánaveahkki ii leat juridihkalaš geatnegahtti, muhto addá systemáhtalaš ja čohkkejuvvon visogova dain vuhtiiváldimiin maid ferte dahkat ja mat čuvvot gustovaš rievttis. Dasa lassin bidjet riikkaidgaskasaš álgoálbmotvuoigatvuođaid riektestandárddat deaŧalaš eavttuid daidda vuhtiiváldimiidda maid ferte dahkat.</p>
    <p>Finnmárkolága § 4 vuođul sáhttá Sámediggi addit válddahusaid dasa “ <em type="italic">mo meahcceeatnamiid nuppástuvvan geavaheami váikkuhus sámi kultuvrii, boazodollui, meahcásteapmái, ealáhusdoaimmaheapmái ja servodateallimii galgá árvvoštallojuvvot </em>”. Njuolggadusat geatnegahttet juridihkalaččat, juoga maid Sámedikki plánaveahkki ii daga. </p>
    <p>Fágalaččat ja geográfalaččat lea ollu mii lea oktasaš rievdan meahccegeavaheami njuolggadusain ja Sámedikki plánaveahkis. Danne ferte oktiiordnet dáid stivrendokumeanttaid.</p>
    <p>Njuolggadusat ja plánaveahkki sáddejuvvojit gulaskuddamii ja ovddiduvvojit dievasčoahkkimii meannudeapmái giđa bealde.</p>
    <p>Areálahálddašeapmi</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Sámi ealáhusaid, kultuvrra ja servodateallima luondduvuođus lea sihkkarastojuvvon buot plánemiin, ja Sámediggi lea deaŧalaš eavttuidbiddji ja konsultašuvdnabealli areálahálddašeamis.</p>
    <p>
      <em type="bold">Evenášši girdistašuvdna </em>
    </p>
    <p>Sámediggi lea muddenplánabarggu álggus ođđa soahtebásain, mii mielddisbuktá stuorát girdindoaimmaid Evenáššis, dahkan šiehtadusa Forsvarsbyggain konsultašuvnnaid ja gulahallama birra sihkkarastin dihtii ahte sámi beroštusat vuhtiiváldojuvvojit plánabarggus. Dasa lassin lea Forsvarsbygg, Sámedikki dáhtu vuođul, juolludan ruđaid vai orohagain lea konsuleantaveahkki sihkkarastin dihtii ahte sin beroštusat gullojit ja vuhtiiváldojuvvojit plánaproseassas. Konsultašuvnnat leat čađahuvvon. Sámediggi lea dorjon ja bivdán oažžut váidudeaddji doaibmabijuid mat kártejit bohcco láhttema girdimiid oktavuođas, ovdalgo girdibása huksegohtet 2021:s, vai rašis guovllut, boazodoalu áigemuttut ja girdinallodagat váldojuvvojit vuhtii go girdit seivot. Sámediggi lea deattuhan ahte doaibmabidju galgá evaluerejuvvot ja čuovvuluvvot jeavddalaččat birasčuovvulanprográmmas vai heiveheapmi lea vejolaš.</p>
    <p>Forsvarsbygg lea merkegoahtán bohccuid GPS-mearkkaiguin vai sis lea buohtastahttinvuođđu go girdindoaimmaid váikkuhusaid galget evalueret. Suodjalus lea maid mearridan ásahit dakkár gulahallanforuma boazodoalu várás, mii galgá sihkkarastit gulahallama ja vejolaš heivehemiid váidudeaddji doaibmabijuid ja eará čuolmmaid birra huksema oktavuođas.</p>
    <p>
      <em type="bold">Nussir </em>
    </p>
    <p>Ealáhus- ja guolástusdepartemeanta ráhkkanahttá Ráđđehusa váiddameannudeami Nussir ASA ruvkekonsešuvnna oktavuođas Nussiris ja Gumppenjunis. Guokte hálddahuslaš konsultašuvdnačoahkkima leat dollojuvvon, masa maiddái orohagat 20 Fálá ja 22 Fiettar leat oassálastán, maŋimusat Álttás golggotmánu 24. beaivvi Sámediggi ii oainne ahte konsultašuvnnat dán rádjai leat váikkuhan ášši bohtosii. Maŋimus politihkalaš konsultašuvdnačoahkkin gaskal sámediggepresideantta Aili Keskitalo ja ealáhusministara lea mearriduvvon dollojuvvot. Sámediggeráđđi oaivvilda ahte ruvkelohpi Nussiris ja Gumppenjunis lea duođalaš rihkkun sámiid vuođđovuoigatvuođain luondduriggodagaide sihke eatnamis ja mearas. Ruvkelohpemearrádusas lea danne váikkuhus sámi kultuvrii eanet go dušše ieš áššái. Nussir ASA ii leat dán rádjai ohcan bággolonisteami.</p>
    <p>Sámediggeráđis lea leamaš ságaškuššančoahkkin ášši viidásat gieđahallama birra orohagain 22 Fiettar Álttás skábmamánu 4. beaivvi. Jus Ráđđehus addá loahpalaš lobi, de áigu sámediggeráđđi diŋgot váikkuhananalysa duohtadeamis ja analysa orohagaid ekonomalaš massimiin. Dakkár fágalaš analysa attášii deaŧalaš vuođu dasa mo ášši čuovvuluvvo viidáseappot.</p>
    <p>Sámediggeráđđi lea viidáseappot čuovvulan dan ahte gii dat oamasta 20 proseantta Nussir ASA:s. Dát oamasteapmi lea registrerejuvvon nu gohčoduvvon nominee-konton Credit Suisses. Sámediggeráđđi lea dan dahkan dannego dákkár čiegus oamasteamit leat vuogit mo čiehkat ekonomalaš rihkolašvuođa ja korrupšuvnna. Danne lea ge Stuorradiggi 2018:s mearridan lága dan birra ahte duohta eaiggádat galget registrerejuvvot go dat lea eanet go 25 proseantta eaiggátvuođas. Nussir ASA beaivválaš jođiheaddji e-poasttas čakčamánus dieđihuvvui ahte dát eaiggátpoasta gulai Nils Thranii. Nils Thrane eaiggáduššá fitnodaga Thrane Teknikk mii vuovdá bohkanbuktagii Ruoššas ja Kasakhstanas, ja mii muđui lea mielde ruvkedoaimmain Kasakhstanas. Čoahkkin dollojuvvui Nils Thraniin čakčamánu 13. beaivvi Skáiddis. Čoahkkimis bođii ovdan ahte ii dat lean Nils Thrane geasa dát eaiggátvuođapoasta gulai, muhto Ruoššas registrerejuvvon fitnodahkii mas 50 proseantta eaiggátvuođas gullá Thranii ja 50 proseantta Ruošša doaibmaoasálažžii. Čuovvulančálašemiin Nils Thraniin maŋŋá čoahkkima lea Sámediggi bivdán oažžut dieđuid dan birra guđe fitnodagas dat lea eaiggátvuođapoasta ja gii dat Ruošša doaibmaoasálaš lea. Dan lea Nils Thrane biehttalan vástideames.</p>
    <p>Sámi guovlluid sisabahkkemiid ja doaibmabijuid ruhtadanvuođu aktevrraid diđolažžan dahkama oktavuođas čoahkkinasttii sámediggeráđđi Credit Suissen, Zürichas borgemánu 26. beaivvi.</p>
    <p>Luondduresurssat</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Ávkkástallan sámi guovlluid luondduresurssaiguin dáhpáhuvvá dakkár vugiin mii fuolaha sámi vuoigatvuođaoamasteddjiid ja báikegottiid beroštusaid ja vuoigatvuođaid, ja dávista riikkaidgaskasaš álbmotriektái.</p>
    <p>
      <em type="bold">Nationála rámma bieggafámu várás </em>
    </p>
    <p>Golggotmánu 17. beaivvi válljii ráđđehus bissehit nationála rámma evttohusa bieggafámu várás. Seammás dieđihuvvui ahte bieggafápmorusttegiid konsešuvdnaproseassa galgá guorahallojuvvot. Sámediggeráđđi áigu čuovvulit ášši stáhta eiseválddiid ektui, ja bivdit ahte čađahuvvojit konsultašuvnnat gaskal Sámedikki ja energiijaeiseválddiid dan muddui go dat lea dárbbašlaš. Sámediggi áigu vuoruhit barggu sihkkarastit sámi beroštumiid bieggafápmoáššiid oktavuođas dás ovddasguvlui, go otná proseassat leat stuorra hástalussan sámi servvodahkii. Okta váldohástalusain lea boazodoalu areálagáhtten áššiin main lea sáhka eananvuđot bieggafámus. Lea maiddái sudja buktit ovdan dili go lea sáhka bieggafápmorusttegiin mearas, go lea árvaluvvon ásahit bieggamilluid Sandskallena guvlui. Sámediggi lea dán oktavuođas sádden gulaskuddancealkámuša.</p>
    <p>
      <em type="bold">Diđoštallan Roan bieggafápmorusttet </em>
    </p>
    <p>Sámediggeráđi politihkalaš ráđđeaddi lea leamaš diđoštallamis Roan bieggafápmorusttegis Fovsenis, Trøndelágas. Rusttet lea okta máŋgga stuorra bieggafápmorusttegis Fovsen-Njaarkes ja lea mielddisbuktán stuorra negatiivvalaš váikkuhusaid dán guovllu sámi boazodollui.</p>
    <p>
      <em type="bold">Seminára SRU2 Riektefámolaš mearrádusaid ođđa meannudeapmi </em>
    </p>
    <p>Golggotmánu 8. beaivvi oasálasttii sámediggeráđi politihkalaš ráđđeaddi seminárii Rørosas mas lei sáhka sámi rivttiin olggobealde otná boazoguohtunorohagaid Lulli-Trøndelágas ja Hedmárkkus. Doppe lei logaldallan das, makkár vejolašvuođat leat ja mo sámediggeráđđi bargá čuolmmain.</p>
    <list>
      <p type="listitem">5	Ealáhusat</p>
    </list>
    <list>
      <p type="listitem">Servodatmihttu:</p>
    </list>
    <p>Nana ja juohkelágan ealáhuseallin vuođđun eallinfámolaš báikegottiide gosa olbmovt háliidit ásahit.</p>
    <p>Vuođđoealáhusat</p>
    <p>Áŋgiruššansuorggi mihttomearri:</p>
    <p>Vuođđoealáhusat sámi kultuvrra, giela ja eallinvuogi guoddin.</p>
    <p>
      <em type="bold">Eanandoallu </em>
    </p>
    <p>Sámediggeráđđi doalai čoahkkima Norgga Boanddaidservviin skábmamánu 5. beaivvi, ja čilgii dálkkádaga ja daid rievdadusaid ja hástalusaid maid dat dagahit sihke eanadoalu ja boazodoalu buvttadanvuđđui. Oasebealit ságastedje vejolašvuođaid birra movt oktii ordnet boraspirepolitihka eanadoalu ja boazodoalu gaskka. Sámediggeráđđi čilgii lassiealáhus vejolašvuođaid birra nugo turisma, ja dat hástalusat mat čuožžilit boazodoalloorohagain go guoská areálageavahussii. Sámediggeráđđi muitalii maiddái eanadoalu vejolašvuođaid birra ahte bivdit konsultašuvnnaid áššiin mat gusket sámi guovlluide. Oasebealit sohpe ahte jotket gulahallama 2020:s.</p>
    <p>Sámedikkis lei goabbat guvlui diehtojuohkinčoahkkin Eanadoallo- ja biebmodepartemeanttain (EBD) skábmamánu 5. beaivvi. EBD čilgii mielkeeriid mearrideami birra dalle go eksporta Jarlsberg-vuosttás váldojuvvo eret 2020:s. Sámediggi háliida ahte mielkeearit eai unniduvvoše sámi guovlluin, nie go boahtá ovdan Sámedikki dievasčoahkkima mearrádusas njukčamánus. Šiehtadusbealit eanadoalus mearridit eriid. EBD sihkkarasttii Sámediggái ahte ii leat áigeguovdilis politihkka rievdadit sonarájáid eanadoalus maŋŋá go fylkamanniid ovttastahttin gustogođii 2019:s.</p>
    <p>
      <em type="bold">Boazodoallu </em>
    </p>
    <p>Sámediggeráđđi searvvai Romssa fylkasuohkana konferánsii ealáhusovddideami birra boazodoalus Romssas borgemánu 28.- 29. beivviid, Sámediggeráđđi muitalii barggus birra boazodoaluin ja guđelágan váikkuhangaskaoamit Sámedikkis leat. Sámediggeráđđi deattuhii ahte lea dárbu čađahit proseassaid main boazodoallu lea mielde, ja dieinna lágiin buoridit luohttámuša boazodoalu ja hálddahusa gaskka, ja vai proseassain lea vásihus- ja máhttolonohallan beliid gaskka. Sámediggeráđđi deattuhii maiddái ahte regionála plánain ferte sihkkarastit boazodoalu guohtonareálaid ja ahte plánain ferte gozihit boazodoalu kultuvrralaš girjáivuođa ja árbedieđuid ja vuoigatvuođaid.</p>
    <p>Sámediggeráđđi searvvai konsultašuvnnaide golggotmánu 17. beaivvi Nordlándda fylkamanniin ja Norgga Boazosápmelaččaid Riikkaservviin (NBR) boazodoalu vuosttaš linjá bálvalusaid birra. Boazodoalu hálddahusa kantuvrrat sirdojuvvo dattetge Fuoskkus Bådåddjoi dan geažil go láigoheaddji celkkii eret Boazodoalu hálddahusa kantuvrraid Fuoskkus. Sámediggeráđđi deattuhii ahte maŋŋá regionála hálddašeami nuppástuhttima boazodoalus, man oktavuođas guovllu kantuvrrat heaittihuvvojedje ja doaimmat sirdojuvvojedje Fylkkamánnái, de lea orohagain unnit vejolašvuohta go ovdal oažžut bagadusa ja ráđđeaddinbálvalusa, ja dieinna lágiin leat báikkálaš kantuvrrat hui deaŧalaččat ealáhusa ja almmolaš hálddašeami gaskasaš oktavuhtii. Boazodoallu manai geahččalanortnegii mii galgá evaluerejuvvot guovtti jagi maŋŋá, man oktavuođas Nordlándda fylkkamanni fállá bálvalusaid golmma sajis. Dat go sámediggeráđđi searvvai konsultašuvnnaide lei doarjaga čájeheapmi Nordlándda boazodollui ja NBR:ii dán áššis.</p>
    <p>Boazodoallolávdegottis lea leamaš rabas čoahkkin Troanddimis golggotmánu 26. beaivvi, man oktavuođas boazodoallit leat ožžon vejolašvuođa buktit cealkámuša láhkalávdegoddái. Lávdegoddi čađahii maiddái siskkáldas bargočoahkkimiid Troanddimis golggotmánu 27.- 29. beivviid, mas váldofáddán lei boazodoalu iešstivrejupmi. Sámediggeráđđi ja NBR serve boazodoalloláhkalávdegotti čoahkkimii, gos vuordámušat čielggaduvvojedje boahtte jahkái ja gos láhkalávdegoddi ovddidii barggu stáhtusa ja vurdojuvvon ovdáneami.</p>
    <p>Sámediggi lea searvan čoahkkimii Romssa ja Finnmárkku fylkkamanniin boazoturismma birra. Beroštupmi boazoturismii lea lassánan, ja dat lea maiddái dakkár ealáhusgeaidnu maid sihke norgga eiseválddit ja Sámediggi leat ávžžuhan. Leat máŋga aktevrra mat ruhtadit boazoturismadoaimmaid ásaheami, ja Sámediggi háliida čielggadit njuolggadusaid boazoturismma ektui, vai sii geat ohcet ruhtadeami meannuduvvojit eanet ovttaárvosaččat. Dárbu lea maiddái čielggadit vuoigatvuođa oamasteddjiid ja sin gaskka geat háliidit ásahit, amaset dát doaimmat buvttihit giččuid orohagaid siskkobealde, muhto ahte dat seammás lea doaibma mii gullá sámi boazodollui.</p>
    <p>
      <em type="bold">Boraspiret </em>
    </p>
    <p>Sámediggi lea buktán gulaskuddancealkámuša boraspirehálddašeami rievdadusaide. Birasdirektoráhtta álggaha gonagasgoaskinprošeavtta 2020:s. Skábmamánu 6. beaivvi čoahkkinasttii sámediggeráđđi Norgga Boazosápmelaččaid Riikkaservviin ja boraspire regiuvdna 8 jođiheddjiin gonagasgoaskinprošeavtta birra. Čoahkkima agendan lei gáibidit čoahkkima Birasdirektoráhtain mandáhta ja eavttuid birra mat gusket orohagaide mat leat bovdejuvvon prošektii.</p>
    <p>Juohkelágan ealáhuseallin, lotnolas- ja meahcástanealáhusat, árvoháhkan ja ođđaásaheamit</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Ásahandávjodat lagabuidda Norgga gaskameari ollislaččat ja 2 % fitnodatlogu ahtanuššamis.</p>
    <p>Sámediggi searvvai movttiidahttinseminárii giliealáhusaid birra Álttás golggotmánu 24. beaivvi maid Romssa ja Finnmárkku fylkamanni doalai. Čoahkkimis lei fokusis “ <em type="italic">Inn på tunet </em>og <em type="italic">Ut på vidda”. </em>Sámediggi searvvai maiddái jođánis beaivái ealáhushutkiiguin. </p>
    <p>Sámi mátkeealáhusat - prošeakta</p>
    <p>Golggotmánu loahpas dollojuvvui mátkeealáhusprošeavtta <em type="italic">Johtit </em>stivrenjoavkočoahkkin. Prošeakta loahpahuvvo juovlamánus 2020, ja čoahkkima okta fáttáin lei maid Sámediggi dahká maŋŋá go prošeakta loahpahuvvo. </p>
    <p>Golggotmánu gasku searvvai sámediggeráđđi čoahkkimii Visit Tromsø:in etihkalaš njuolggadusaid ráhkadeami birra sámi mátkeealáhusfitnodagaide mat leat Visit Tromsø lahttun. Etihkalaš njuolggadusat almmuhuvvojit farggamusat.</p>
    <p>Seastinbáŋku Davvi-Norga lea juolludan 600 000 ru <em type="italic">Vahca </em>ovttasbargoprošektii, servodatloktemis. Vahca ovdaprošeakta lea dál šaddan guovtti jagaš prošeaktan. Sámi kultuvra galgá lea gilvoovdamunni maid ferte hálddašit várrugasat. Romsii lea maŋimuš jagiin lassánan hui ollu turisttat geat jearahit sámi vásihusaid. Dán oktavuođas sáhttá Sámediggi gártadit máhtu dan birra ahte movt hálddašit sámi kultuvrra gávppálaš oktavuođain. Vásihusaid sáhttá sirdit eará gielddaide, gávpogiidda, guovlluide ja eará osiide Sámis mat boahtteáiggis vásihit seamma ollu turisttaid lassáneami. </p>
    <p>Hutkás ealáhusat</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Eanet sámi kulturealáhusbargit mat buvttihit gievrras ja gánnáhahtti kulturealáhusfitnodagaid main lea stuorát birgenmunni.</p>
    <p>Čakčamánu álggus lágidii Sámediggi vuosttaš čoagganeami fitnodatovddidanprográmmas <em type="italic">Faamoe </em>. Dat lea prográmma sámi hutkás ealáhusaid várás mat háliidit buoridit gánnáhahttivuođa ja ahtanuššama. Fokusis leat fitnodagat mat buvttadit diŋggaid ja interiøra. Dat vihtta fitnodaga ovddastit viiddis fágafealttaid mat vuvdet gráfalaš design, interiøra, illustrašuvnna ja čikŋadesign. Fitnodagat dieđihit ahte lea buorre go lea Faamoe, man oktavuođas lea ollislaš fokus iežas fitnodaga ja mearkagálvvu nannemii, go sii beaivválaš doaimmas dábálaččat fokuserejit kundariid ja buvttadeami. </p>
    <p>Duodji</p>
    <p>Áŋgiruššansuorggi mihttomearri:</p>
    <p>Eanet duojárat geain duodji lea ealáhussan.</p>
    <p>Sámediggi ja Sámiid Duodji vuolláičálle duoji ealáhusšiehtadusa golggotmánu 18. beaivvi. Ollislaš rámman biddjojuvvui 7,1 miljon ru. Duoji 2020 ealáhusšiehtadusa dohkkeheapmi galgá meannuduvvot sierra áššin dievasčoahkkimis.</p>
    <p>Duoji fágalávdegottis lea leamaš čoahkkin čakčamánu 18. beaivvi ohcciid váldima birra duodjeregistarii.</p>
    <p>Sámediggeráđđi searvvai Sámiid Duoji riikačoahkkimii golggotmánu 5.- 6. beivviid Gardermoenis. Sámiid Duojis lei 30-jagi ávvudeapmi. Čoahkkimis guorahallojuvvojedje dábálaš riikačoahkkináššit. Dasa lassin válljejuvvui jođiheaddji. Catarina Utsi válljejuvvui ođđasis.</p>
    <list>
      <p type="listitem">6	Kultuvra</p>
    </list>
    <list>
      <p type="listitem">Servodatmihttu:</p>
    </list>
    <list>
      <p type="listitem">Ealli ja girjás sámi dáidda- ja kultureallin mas lea buorre kvalitehta</p>
    </list>
    <p>Buorit rámmaeavttut sámi dáiddáriidda </p>
    <list>
      <p type="listitem">Áŋgiruššansuorggi mihttomearri:</p>
    </list>
    <list>
      <p type="listitem">Sámi dáidda mii ovddida, iskkada ja hástala sámi kultuvrra</p>
    </list>
    <p>
      <em type="bold">Kulturráđi jahkekonferánsa </em>
    </p>
    <p>Sámediggi searvvai Kulturráđi jahkekonferánsii Troanddimis golggotmánu 22. beaivvi, gos fáddán lei <span type="quote">«Utenforskap - om demokrati, ytringskultur og deltakelse»</span>. Sámediggi searvvai panelaságastallamii gos ságastuvvui movt kulturpolitihkka berrešii hábmejuvvot buoridan dihtii buohkaid searvama servodagas.</p>
    <p>
      <em type="bold">Hálddahuslaš čoahkkin Kulturdepartemeanttain </em>
    </p>
    <p>Golggotmánus searvvai Sámediggi hálddahuslaš čoahkkimii Kulturdepartemeanttain, Trøndelága, Norlándda, Romssa ja Finnmárkku fylkkagielddaiguin Oslos, fáddán doppe lei guovloođastus ja doaibmajuohku kultursuorggis. Čilgejuvvui dán fáttá stuorradiggedieđáhusas <em type="italic">Kulturens kraft - Kulturpolitikk for framtida, </em>barggu čuovvuleami stáhtusa birra. </p>
    <p>
      <em type="bold">Hálddahuslaš gulahallančoahkkin Kulturráđiin </em>
    </p>
    <p>Dollojuvvui hálddahuslaš gulahallančoahkkin Kulturráđiin golggotmánu 10. beaivvi. Fáddán ledje earret eará kulturpolitihkalaš proseassaid birra čilgen ja dieđuid lonohallan. Fáddán ledje maiddái Arctic Arts Summit (AAS) ja KulturSápmi čuovvuleapmi, ja Kulturráđi FoU- ja statistihkkabargu. Sámediggi ja Kulturráđđi háliidit buori gulahallama ja dieđuid lonohallama, ja leat šiehtadan deaivvadit jahkásaš gulahallančoahkkimiin.</p>
    <p>
      <em type="bold">Hálddahuslaš čoahkkimat Kulturdepartemeanttain </em>
    </p>
    <p>Sámedikkis ledje golggotmánus hálddahuslaš čoahkkimat Kulturdepartemeanttain, maid fáttát ledje boahttevaš stuorradiggedieđáhusat mánáid- ja nuoraidkultuvrra birra ja valáštallama birra. Čoahkkimiin čilgejuvvui earret eará barggu stáhtusa birra, vuođđoávdnasiid birra mat leat ráhkaduvvon proseassain. Sámediggi attii rávvagiid dieđáhusbarggu fáttáide ja áššesurggiide. Sámediggi áigu addit maiddái čálalaš cealkámuša.</p>
    <p>
      <em type="bold">Konferánsa Living heritage in the Nordic countries </em>
    </p>
    <p>Sámediggi searvvai golggotmánu loahpas konferánsii <em type="italic">Living heritage in the Nordic countries </em>, Hanasaaris Suomas. Konferánssa fáddán lei kulturárbi davviriikkain ja báltalaš riikkain. Sámediggi lei mielde panelas gos ságastuvvui ávnnaskeahtes kulturárbbi suodjaleami birra ja báikegottiid olbmuid searvama birra bargui máhtu fievrrideames ja ealli ja searvvaheaddji báikegottiide váikkuheames. </p>
    <p>
      <em type="bold">Rávačoahkkin nuoraidorganisašuvnnaiguin </em>
    </p>
    <p>Sámediggeráđđi doalai rávačoahkkima borgemánus sámi nuoraidorganisašuvnnaiguin, mas fáddán lei movt Sámediggi sáhtášii nannet sámi nuoraid váikkuhan vejolašvuođa Sámedikki politihkas. Čoahkkin lei oassi barggus dievasčoahkkinášši ektui Sámedikki nuoraidpolitihka organiseren.</p>
    <p>
      <em type="bold">KulturSápmi </em>
    </p>
    <p>Golggotmánu gasku lágiduvvui KulturSápmi Gironis. Sámediggepresideanta Aili Keskitalo searvvai rahpamii, dát konferánsa lea kultuvrralaš ja hutkás ealáhusaid várás miehtá Sámi. Dan sadjái go buot sámedikkit ja Sámiráđđi lágidit sierra konferánssaid, galgá lágiduvvot oktasaš KulturSápmi jagis. Dán jagi lágidii Sámiráđđi konferánssa. 2020:s galgá Sámediggi Ruoŧa bealde lágidit ja 2021:s Sámediggi Norgga bealde.</p>
    <p>
      <em type="bold">Kulturforum Finnmárku </em>
    </p>
    <p>Sámediggepresideanta Aili Keskitalo rabai Finnmárkku Kulturforuma, mii lei Guovdageainnus čakčamánu 3.- 4. beivviid. Foruma fáddá lei eanaš ođđa fylkaovttastahttima birra, mas fokusis lei identitehtaáddejupmi ja boahtteáiggi hástalusat. Sámediggi searvvai maiddái speed-dating diehtojuohkimii Sámedikki váikkuhangaskaomiid birra kultuvrra siskkobealde.</p>
    <p>
      <em type="bold">Čoahkkin Finnmarksløpetiin </em>
    </p>
    <p>Finnmarksløpet lea álggahan ovttasbarggu Sámedikkiin, ja Sámedikkis lei čoahkkin Finnmarksløpetiin čakčat, gos ságastuvvui ovttasbargo vejolašvuođaid birra oasebeliid gaskka. Okta áššiin mii váldojuvvui ovdan lei sámi báikenamaid čalmmustahttin. Oasebealit barget dál viidáseappot ja áiggošedje dahkat šiehtadusa man bokte loktet sámi perspektiivva Finnmarksløpetis. </p>
    <p>
      <em type="bold">Čoahkkin Gáranasvuona girkoservviin </em>
    </p>
    <p>Gáranasvuona girkosearvi lea bivdán čoahkkima Sámedikkiin, mas ulbmilin lea čalmmustahttit plánaid ođđa girku ceggemis Gáranasvutnii, mii lea olggobealde Romssa. Sámediggeráđis lei čoahkkin Gáranasvuona girkoservviin golggotmánu 1. beaivvi Romssas. Sii leat ožžon arkiteakta tevdnet girku, mas lea oktavuohta lávvui. Sierra lávdegoddi háliida gulahallat Sámedikkiin ođđa girkovistti hárrái, ja sámi perspektiivva birra proseassas.</p>
    <p>Sámi kulturásahusat sámi kultuvrra gaskkustan- ja vásihanarenan</p>
    <list>
      <p type="listitem">Áŋgiruššansuorggi mihttomearri:</p>
    </list>
    <list>
      <p type="listitem">Nana sámi ásahusat mat hálddašit, gaskkustit ja ovddidit sámi dáidaga, kultuvrra ja historjjá.</p>
    </list>
    <p>
      <em type="bold">Sámedikki ásahusseminára </em>
    </p>
    <p>Skábmamánu 6.- 7. beivviid lágidii Sámediggi seminára Romssas sámi ásahusaide mat ožžot fásta doaibmadoarjaga kulturkapihttalis. Seminára ulbmilin lea ahte Sámediggi ja ásahusat deaivvadit gaskaneaset, ja váldet ovdan fáttáid mat leat dál áigeguovdilat, lassin sáhttit ovttas ságastallat dan birra movt ásahusat sáhttet ovdánit. Seminára fáddán ledje guovloođastus, sámegielat ja kulturekonomiija.</p>
    <p>Festiválat - njuolggadoarjja</p>
    <p>Doarjjaortnega mihttomearri - Festiválat:</p>
    <p>Festiválat mat oainnusmahttet, gaskkustit ja ovddidit sámi kultuvrra.</p>
    <p>Sámediggeráđđi lea nammadan Inga Margrete Lillevold, Ivggus eret várrelahttun Riddu Riđđu Festiválii áigodahkii 2019-2020.</p>
    <p>Sámedikkis lea leamaš gulahallančoahkkin Audioland A/S/Sámi musihkkaávvovahkuin Álttás. Fáddán ledje bušeahttadárbu ja ođđasis organiserenplánat.</p>
    <p>Teáhterat - njuolggodoarjja</p>
    <p>Doarjjaortnega mihttomearri - Teáhter:</p>
    <list>
      <p type="listitem">Ásahuvvon sámi teáhterat sáhttet ovdánit dáiddalaččat, buvttadit lávdedáidaga alla dásis ja sáhttet johttit lávdedáidagiin mii addá kulturvásihusaid ja oainnusmahttá sámegielaid.</p>
    </list>
    <p>Sámediggi lea čađahan gulahallančoahkkimiid skábmamánus Sámi Mánáid teáhteriin ja Åarjelhsaemien Teatere AS:in. Gulahallančoahkkimat leat dieđuid lonohallanarenat doaimma iešguđege beliid birra.</p>
    <p>Museat</p>
    <p>Doarjjaortnega mihttomearri - Museat:</p>
    <list>
      <p type="listitem">Fágalaččat nana sámi museat mat gaskkustit, hálddašit, dutket ja ođasmahttet sámi kulturárbbi</p>
    </list>
    <p>Sámediggái lea deaŧalaš gulahallat bures sámi museaiguin ja lea čađahan máŋga gulahallančoahkkima. Golggotmánu 2. beaivvi deaivvadedje sámi museasiiddat, Sámi museasearvi ja Sámediggi Oslos, ja digaštalle museasuorggi hástalusaid birra. Dollojuvvui čoahkkin maiddái Kulturdepartemeantta ovddasteddjiiguin mas digaštallojuvvui ođđa museadieđáhusa birra. Sámediggeráđis lea leamaš čoahkkin Árran julevsáme guovdásjiin golggotmánu 8. beaivvi, RiddoDuottarMuseat ođđa stivrajođiheddjiin Johan Vasarain skábmamánu 1. beaivvi ja Deanu ja Várjjat museasiidda stivrajođiheddjiin Geir Mortenseniin skábmamánu 6. beaivvi.</p>
    <p>Sámediggi lea nammadan Liv Elin Wilhelmsena várrelahttun RiddoDuottarMuseat stivrii áigodahkii suoidnemánu 1. beaivvi 2019 - geassemánu 30. beaivvi 2022.</p>
    <p><em type="bold">Bååstede </em>Sámediggepresideanta Aili Keskitalo ja sámediggeráđđi serve Bååstede loahpahankonferánsii Oslos golggotmánu 3. beaivvi. Konferánssa loahpaheapmái searvvai maiddái kultur- ja dásseárvoministtar Trine Skei Grande. </p>
    <p>
      <em type="bold">Bihtánsámi museadoaibma </em>
    </p>
    <p>Sámediggi bargá bihtánsámi museadoaimma nannemiin. Lea válljejuvvon bargojoavku mas leat Árrana, Duoddara Ráfe, Bihtánsámi musea ja Sámedikki ovddasteaddjit, geain lea leamaš okta čoahkkin.</p>
    <p>
      <em type="bold">Ođđa dáiddamusea Kárášjogas </em>
    </p>
    <p>Sámedikki bargogohččuma oktavuođas lea Statsbygg hábmen gaskaboddosaš evttohusa vejolašvuođaguorahallamii sámi museai RiddoDuottarMuseat (RDM) Kárášjohkii: Sámi vuorkádávvirat (SVD) ja Sámi Dáiddamagasiidna. Guorahallamis lea árvvoštallan galgágo huksejuvvot ođđa visti, vai galgágo divodit dahje stuoridit dálá vistti. Guorahallamis árvvoštallojuvvojit maiddái iešguđetlágan variánttat oktiilokaliseremis ja ovttasdoaibmamis gaskal RDM-ovttadagaid ja Sámi Dáiddaguovddáža (SDG) Kárášjogas. Vejolašvuođaguorahallan ii buvtte čielga ávžžuhusa molssaeavttuide. Golut šaddet molssaeaktoanalysa oassin. Prošeaktaálggaheaddji dárbu investeret RDM-vistái lea čatnagasas dasa ahte otná visti hehtte RDM doalaheames iežas servvodatovddasvástádusa - sihke SVD ja sámi dáidaga ovddas. Sámediggeráđđi čuovvula vejolašvuođaguorahallama, earret eará dialogain Kulturdepartemeanttain.</p>
    <p>Sámi girjjálašvuođa ja mediat</p>
    <p>Doarjjaortnega mihttomearri</p>
    <list>
      <p type="listitem">Buorre girjjálašvuohta olámuttus sámegillii.</p>
    </list>
    <p>
      <em type="bold">Frankfurter Buchmesse </em>
    </p>
    <p>Sámediggi searvvai girjemeassuide Frankfurttas golggotmánu 13.- 17. beivviid, mii lea máilmmi stuorámus riikkaidgaskasaš girjesuorggi deaivvadanbáiki. 2019:s lei Norga ožžon rolla girjemeassuid guosseriikan, man geažil Norga beasai čalmmustahttit iežas girjjálašvuođa ja kultuvrra girjemeassuin. Ollu sámi girječállit ledje bovdejuvvon guossepaviljongii, ovttas norgga girječálliiguin. Dasa lassin ledje sámi dáiddárat mielde čájáhusas <span type="quote">"House of Norway"</span>, maid Angewandte Kunst musea rabai girjemeassu oktavuođas. Girjemeassuin lea sámi girjjálašvuođas stuorra eksponeren vejolašvuohta ja sámediggeráđđi doarjjui sámi searvama maiddái doarjaga bokte Sámi lágádus- ja aviisasearvái ja áviisasearvái Sálas ja Sámi Girječálliid Searvái. Dasa lassin lei addojuvvon doarjja Beaivváš sámi našunálateáhterii, vai dat sáhtii mátkkoštit Frankfurtii Johan Turi-bihtáin.</p>
    <p>
      <em type="bold">Sámi girjjálašvuođabeaivvit </em>
    </p>
    <p>Sámediggi lágidii sámi girjjálašvuođabeivviid golggotmánu 2.- 3. beivviid. Girjjálašvuođabeaivvit leat deaŧalaš arena gos sámi girječállit sáhttet ovdan buktit iežaset girjjálašvuođa ja gos sáhttet deaivvadit sámegiela lohkkiiguin. Dán jagi girjjálašvuođabeivviin ovdanbuktojuvvojedje earret eará guokte sámi girječálli geat leigga árvaluvvon oažžut Davviriikkaid ráđi girjjálašvuođa bálkkašumi goabbáge sierra kategoriijas, Inga Ravna Eira ja Karen Anne Buljo.</p>
    <p>
      <em type="bold">John Savio-bálkkašupmi </em>
    </p>
    <p>Sámediggeráđđi searvvai John Savio 2019 bálkkašumi juohkimii. Savio bálkkašupmi geigejuvvo juohke nuppi jagi sámi dáiddárii gii lea dahkan erenoamáš bures dáiddasuorggis Norggas, ja dan ulbmilin lea oččodit fuomášumi dáidagii mas lea ruohttasat sámi kultuvrras. 2019:s geigejuvvui dát bálkkašupmi Aage Gaupii. Sámediggeráđđi doalai sáhkavuoru, ja geigii John Savio deaddiluvvon gova <span type="quote">"Sarvát"</span> bálkkašumi vuoitái.</p>
    <p>
      <em type="bold">Čoahkkin Sálasiin </em>
    </p>
    <p>Sámediggi lea čuovvulan ortnega nuppástuhttima doarjagiin lágádussii ja fága- ja čáppagirjjálašvuođa almmuheapmái, mii gustogođii 2018:s, ja leat leamaš gulaskuddančoahkkimat čakčamánu 4. beaivvi ja skábmamánu 4. beaivvi hálddahusa dásis Sámi lágádus- ja aviisaservviin (Sálas). Ulbmilin lei oktilaččat árvvoštallat ja evalueret dan vihtta sámi lágádusa mat gullet ortnegii, njuolggadoarjjaortnega, ja gulahallat iešguđege ortnegiid ja vejolašvuođaid birra dán ortnega siskkobealde. Sohppojuvvui ahte dát njuolggadoarjjaortnet galgá evaluerejuvvot golmma jagi maŋŋá. Dasto sohpe Sámediggi ja Sálas viidáseappot ahte bealit galget formaliseret ovttasbarggu dan bokte ahte doallat fásta gulahallančoahkkima juohke jagi. </p>
    <p>
      <em type="bold">Čoahkkin Sámi girjjálašvuođaguovddážiin </em>
    </p>
    <p>Sámediggeráđđi doalai čoahkkima Sámi girjjálašvuođaguovddáža ovttasteddjiiguin golggotmánu 2. beaivvi Kárášjogas. Čoahkkimis čilgejuvvui girjjálašvuođaguovddáža doaimma birra, masa gullet sámi girjjálašvuođa gaskkusteapmi ja promoteren, ja maiddái daid vuovdin. Girjjálašvuođaguovddáža doaibma lea olggos guvlui ja johtti, mii deattuhuvvo deaŧalažžan. Sálas lea cealkámušas dadjan ahte doarju Sámi girjjálašvuođaguovddáža doaimma. Dán vuođul ovddiduvvui dán čoahkkimis ahte lea dárbu oažžut fásta jahkásaš juolludusa Sámedikkis.</p>
    <p>
      <em type="bold">Čoahkkin </em>
      <em type="bold">Sámi fágagirjjálaš čálliid- ja jorgaleddjiidservviin </em>
    </p>
    <p>Sámediggeráđđi doalai čoahkkima Sámi fágagirjjálaš čálliid- ja jorgaleddjiidservviin (SFS) golggotmánu 2. beaivvi Kárášjogas. Čoahkkimis ovddidii SFS ahte dárbbašuvvo eanet doarjja sin áigečállaga Sámis almmuheapmái ovddidan dihtii sámi čálakultuvrra. SFS čujuhii erenoamážit hástalusaide dan gáibádusa ollašuhttimis ahte oassi áigečállosis galgá leat julev- ja máttasámegillii. Sámediggeráđis čujuhuvvui sámediggeráđi mediapolitihkalaš čilgehussii, ja ahte dat galgá čuovvuluvvot mediadieđáhusain. SFS váillahii maiddái oastinortnega sámi fága- ja čáppagirjjálašvuođa várás. Sámediggeráđđi lea gulahallamiin Norgga kulturráđiin dainna áigumušain ahte sámi girjjálašvuohta sáhttá laktojuvvot sin oastinortnegiidda. SFS válddii ovdan maiddái ahte oažžut eanet doarjaga sámi girjjálašvuođa almmuheapmái. Sámediggeráđđi bargá ođđa sámi girjjálašvuođa strategiijain, ja dan bokte áigu Sámediggeráđđi mealgat nannet juolludusaid sámi girjjálašvuođa almmuhemiide juo Sámedikki 2020 bušeahtas.</p>
    <p>Čális fal - prošeakta</p>
    <p>Girječállioahppu <em type="italic">Čális fal </em>loahpahii nuppi vuorus golggotmánu 2. beaivvi. Čiežas leat searvan guovtti vurrui ja leat dál geargan guovtti jagi oahpuin. Dáin jagiin leat Čális fal oahppit máŋgga čoagganeami bokte jagis ovddidan iežaset girjjálaš ja dáiddalaš dihtomielalašvuođa. Sii leat maiddái ožžon girječálli fágalaš gelbbolašvuođa, vai sis leat buoret vejolašvuođat sáhttit ovddidit mánusa ja bargat girječállin boahtteáiggis. Sámedikki girjjálašvuođa beivviin lohke muhtun oahppit teavsttaid antologiijas man namma lea <span type="quote">“Diet almmái ii hála das maidege”</span>, mas leat buot ohppiid teavsttat ja dat almmuhuvvo juovlamánu álggus. </p>
    <p>Sámediggi lea gulahallan Sámi allaskuvllain ahte livččii go vejolašvuohta ásahit girječállioahpu, nu ahte sis geat servet livččii vejolašvuohta oažžut oahppočuoggáid. Sámi allaskuvla lei mielas, muhto ii várra sáhte fállat dákkár oahpu ovdal go čakčat 2021. Bargu dáinna dahkkojuvvo ovttas Sámedikkiin ja Sámi Girječálliid Servviin (SGS). Danne leat Sámediggi, SGS ja Sámi dáiddárráđđi mearridan álggahit goalmmát gearddi Čális fal oahpu, danne go lea eahpeoiddolaš vuordit nu guhká dassážii go Sámi allaskuvla sáhttá fállagoahtit girječálli oahpu. Čális fal 3 álggahuvvo giđđat 2020.</p>
    <p>Sámi valáštallan</p>
    <list>
      <p type="listitem">Áŋgiruššansuorggi mihttomearri:</p>
    </list>
    <list>
      <p type="listitem">Juohkelágan valáštallandoaimmat.</p>
    </list>
    <p>
      <em type="bold">Čoahkkin Sámiid valáštallanlihttu-Norga stivrrain </em>
    </p>
    <p>Sámediggeráđđi doalai čoahkkima Sámiid valáštallanlihttu-Norga stivrrain skábmamánu 6. beaivvi Romssas. Čoahkkimis čilgii SVL-N ođđasis organiserenbarggu birra, ja doaimmaid birra golmma sierra servviin mat gullet SVL-N:ii. Bođii ovdan ahte ođđasis organiseren lea gáibidan liige áŋgiruššama ja resurssaid vuosttaš jagis, ja dárbu lasihit hálddahuslaš resurssaid deattuhuvvui.</p>
    <p>Golbma sierra servviid ovddasteaddjit čilgejedje valáštallan doaimmaid birra mat čađahuvvojit juohke searvvis. Aktivitehta lea stuoris, ja mánáid ja nuoraid doaimmat leat vuoruhuvvon. Čuoigama ja spábbačiekčama siskkobealde leat ráhkkaneamit AWG 2020:ii guovddážis. SVL-N deattuhii čoahkkimis ahte dárbbašuvvojit eanet ekonomalaš rámmat sin doibmii. Čoahkkimis guorahallojuvvojedje maiddái vejolašvuođat ahte boahtteáiggis sáhtášii šiehtadallat jahkásaš valáštallanšiehtadusa sámi valáštallama ja Sámedikki gaskka. Sámediggeráđđi lei mielas dasa. Dán lágan šiehtadusinstituhta bokte sáhtášii ráhkadit oktasaš guhkesáiggi mihttomeriid, ja šiehtadallat ekonomalaš rámmaid dan várás. Vuosttaš vuorus sohppojuvvui ahte oasebealit galget formaliseret ovttasbargguset fásta jahkásaš gulahallančoahkkima bokte.</p>
    <p>Kultur- ja valáštallanstipeanda - stipeanda</p>
    <p>Sámedikki kultur- ja valáštallanstipeanda lea dán rádjai addojuvvon juohke nuppi jagi. Dán jagi lea ođas dat ahte dat addojuvvo juohke jagi. Stipeanda galgá movttiidahttit sámi nuoraid bargat dáidagiin, kultuvrrain ja valáštallamiin. Njeallje 25 000 ruvdnosaš stipeandda addojuvvojit. Stipeanda galgá mannat ovttaskas olbmuide goappašiin sohkabeliin, ja sii geat sáhttet oažžut stipeandda galget leat gaskal 16 ja 25 jagi dan jagi go stipeanda addojuvvo. 2019:s bohte 11 ohcama, maid gaskkas ledje ovcci valáštallanstipeanda ohcama ja guokte kulturstipeanda ohcama.</p>
    <p>Sii guđet dán jagi ožžot valáštallanstipeandda leat báhčinčuoigi Amalie Kristine Triumf, turner Peder Funderud Skogvang ja ishockeyvaláštalli Tuva Sirin Schall Mikkelsen. Dán jagi oažžu kulturstipeandda dánsadáiddár Ánna-Katri Helander. Buohkat áŋgiruššet garrasit iežaset surggiin, ja leat čájehan buriid bohtosiid báikkálaččat, nationála ja riikka dásis. Sii leat buorit ovdagovat sámi nuoraide, ja sii buohkat leat árvvolaš vuoitit.</p>
    <list>
      <p type="listitem">7	Kulturmuitosuodjalus</p>
    </list>
    <list>
      <p type="listitem">Servodatmihttu:</p>
    </list>
    <p>Sámi kulturárbi bidjá eavttuid buot plánemiidda ja duohtademiide.</p>
    <p>Kulturmuittuid hálddašeapmi</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Sámi kulturmuittut hálddašuvvojit iežamet historjjá ja árvvuid vuođul. </p>
    <p>
      <em type="bold">Skiervvá St. Hanshaugen girkogárddi ođđasisgeavaheapmi </em>
    </p>
    <p>Skiervvá searvegoddekantuvra lea ohcan sierralobi kulturmuitolága mearrádusas St. Hanshaugen girkogárddi ođđasisgeavaheami várás. Searvegoddekantuvra háliidii geavahit ođđasis boares girkogárddi go muhtun jagiid geažes sáhttet hávdesadjeareálat šaddat vátnásat. Girkogárddis leat moadde hávdebácci mat eai leat lihkahuvvon ja mat buot gullet 1800-logu maŋimus beallái. Viidáseappot leat máŋga rokki hávdádemiid maŋis, main ii leat vejolaš gávdnat hávdebácci ii ge nama. Oktii buot leat várra máŋga čuođi iešguđet sturrosaš hávddi. Várra leat hávdáduvvon ollu sámi bearrašat deike. Dan sámi girkogárddiid visogova vuođul maid NIKU lea ráhkadan, dat leat nu ollu go 50 % hávddiin, mii mearkkaša ahte dat leat hui ollu sápmelaččat. Girkogárdi adnojuvvo danne automáhtalaččat ráfáidahttojuvvon. St. Hanshaugen girkogárddi ođđasis geavaheapmi jávkadivččii buot hávddiid boares girkogárddis ja dan oktavuođa boares girkogárdemuseii. Danne jávkadivččii ođđasis geavaheapmi maiddái oktavuođa dálá girkogárdái ja birrasa eanadahkii, ja deaŧalaš sámi kulturmuitoárvvut láhppojit jus suovašii ođđasis geavahit hávdesaji. Danne lea Sámediggi rávvagis Riikaantikvárii vuosttaldan ođđasis geavaheami ohcama ja ahte doaibmabidju čađahuvvo. Sámedikki rávvaga vuođul ii leat Riikaantikvára miehtan sierralohpeohcamii. Skiervvá searvegoddekantuvra lea váidán Riikaantikvára mearrádusa. Sámediggi áigu čuovvulit ášši viidáseappot.</p>
    <p>
      <em type="bold">Lappholmen </em>
    </p>
    <p>1876:s vihahuvvui Lappholmen nammasaš suolu Divtasvuona suohkanis girkogárdin, ja dan geavahedje sihke sámit ja earát gitta 1910 rádjai. Dál lea Lappholmen muhtumassii ráfáidahttojuvvon dán girkogárdesaji bokte, muhto Lappholmenis leat maiddái merkekeahtes, ráfáidahttojuvvon eanahávddit. Kártejuvvon sámi hávdegávdnosiin Norggas leat olles 21 hávddi Divtasvuona suohkanis. Dain leat máŋga Lappholmenis. Nu lea ge Lappholmen leamaš Divttasvuona sámi álbmoga hávdesadjin 1000-1200-logu rájes gitta 1900-logi álggu rádjai. Divtasvuona suohkan lea ceggen diehtojuohkin- ja muitotávvaliid Lappholmenii. Nubbi muitotávval čatnasa Lappholmen stáhtusii sámi hávdesadjin ovdaristtalaš áiggi rájes ja nubbi muitotávvalis leat dieđut Lappholmen maŋit geavaheami birra vihahuvvon girkogárdin. Diehtojuohkin- ja muitotávvalat almmustahttojuvvojedje skábmamánu 1. beaivvi ja proavás doalai sártni, rohkosa ja buressivdnádusa. Sámediggi lei maid ovddastuvvon almmustahttima oktavuođas.</p>
    <p>Doarjja sámi kulturmuitosuodjalussii - ohcanvuđot doarjja</p>
    <p>Doarjjaortnega mihttomearri - Sámi kulturmuitosuodjalus</p>
    <p>Sámi kulturmuittut dahkkojuvvojit oainnusin, divvojuvvojit ja gaskkustuvvojit resursan sámi servodagaide ja almmolašvuhtii muđui</p>
    <p>Sámediggi čuovvula juogaduvvon prošeavttaid ja bagada dárbbu mielde. Ovdamearkka dihtii lea Sámediggi leamaš mielde báikediđoštallamis ovttas Bearralvági hápmanmuseain láhčimin sámi kulturmuittuide Guitanasas Bearalvági gielddas.</p>
    <p>BARK - kulturmuittuid dikšun ja gaskkusteapmi - prošeakta</p>
    <p>Sámediggi bargá ollu prošeavttaiguin dikšuma oktavuođas ja láhčá sámi kulturmuittuide. Sámedikki bargu lea mielde doalaheamen árvvolaš sámi kulturmuittuid buori dilis. Kulturmuittuid čalmmustahttimiin loktana máhttu sámi historjjá, geavaheami ja leahkima birra.</p>
    <p>
      <em type="bold">Činavuohpi kulturbálggis </em>
    </p>
    <p>Sámediggepresideanta Aili Keskitalo rabai almmolaččat Činavuohpi kulturbálgá Porsáŋggus čakčamánu 13. beaivvi. Sámediggepresideanta deattuhii man deaŧalaš dat lea ahte boares mearrasámi máinnastanárbevierru oahpásmahttojuvvo ja jotkojuvvo galbema ja láhčima bokte. Sámediggi ja Porsáŋggu gielda leat ráhkadan kulturbálgá. Stálut, maid luondu lea hábmen dolomihttagovusin, leat mátkkálaččaid ja bákkálaš olbmuid bivnnuhis mátkemearri. Báikkálaš olbmot leat máŋggaid jagiid vásihan turisttaid mátkkiid stáluid lusa hástalussan. Danne leat Porsáŋggu gielda ja Sámediggi láhčima oktavuođas geahččalan gávdnat čovdosiid eastadan dihtii kultureanadaga gollama. Rahpanbeaivvi lágidii Sámediggi maiddái semináraža Mearrasiiddas. Fáddán lei báktedáidda Billávuonas ja sámi geavaheapmi ja ássan Porsáŋgguvuonas.</p>
    <p>
      <em type="bold">Kulturbálggis Čáhppesvuovddis Gáivuonas </em>
    </p>
    <p>Sámediggeráđđi rabai kulturbálgá Čáhppesvuovddis Gáivuonas golggotmánu 24. beaivvi. Prošeakta ovddida sámi giela ja kultuvrra, ja dan lea Davvi álbmogiid guovddáš ráhkadan, Sámedikkiin ovttasbargoguoibmin. Historjját, mat muitaluvvojit jietnabovssain luonddus, gaskkustit boares sámi muitalusaid. Galbbat válddahit sámi geassesadjedoalu, luonddugeavaheami ja sámi báikenamaid. Čáhppesvuovdi lea vuosttaš báiki Norggas gos báikegoddi lea ožžon dohkkehuvvot oktasaš oamastanvuoigatvuođa eanaguvlui. </p>
    <p>Sámi kulturmuitosuodjalusa rámmaeavttut</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Sámedikkis lea formála hálddašanváldi sámi kulturmuittuin kulturmuitolága vuođul.</p>
    <p>Sámediggeráđđi lea čađahan konsultašuvnnaid Dálkkádat- ja birasdepartemeanttain (DBD) válddi sirdima birra kulturmuitosuorggis regiovdnaođastusa oktavuođas. Ovddeš dievasčoahkkinmearrádusaid vuođul lea Sámedikki oaidnu ahte kulturmuitováldi galgá sirdojuvvot lága bokte. Konsultašuvnnaid oktavuođas ii sohppojuvvon ovttamielalašvuohta lága bokte váldesirdima birra, muhto dan boddii go DBD čielggada Sámedikki válddi kulturmuitolága vuođul, das maiddái mo váldi galgá sirdojuvvot, ja dan válddahit boahttevaš Stuorradiggedieđáhusas kulturmuitopolitihka birra, dohkkehii Sámediggi ahte váldi sirdojuvvo láhkaásahusa bokte gaskaboddasaččat dan rájes go regiovdnaođastus boahtá fápmui ođđajagimánu 1. beaivvi 2020. Čielggadus sáhttá vejolaččat leat mielde kulturmuitolága viiddes guorahallamis. Ođđa stuorradiggedieđáhus geigejuvvo plána mielde Stuorradiggái 2020 giđa. Sierra konsultašuvnnat galget čađahuvvot departemeanttain ieš láhkaásahussisdoalu birra.</p>
    <p>Vistesuodjalus</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Buorre kvalitehta sámi antikváralaš visttiin</p>
    <p>Sámediggi válmmasta visteregistrerenprošeavtta 2019:s, ja skábmamánus ledje registrerejuvvon 855 automáhtalaččat ráfáidahttojuvvon sámi vistti Askeladden nammasaš kulturmuitodiehtovuđđui. Deatnu lea dat gielda mas leat eanemus automáhtalaččat ráfáidahttojuvvon sámi visttit Norggas. Danne bovdii Sámediggi buot eaiggádiid ja áigeguovdilis snihkkáriid rabas čoahkkimii Deanu šaldái golggotmánu 3. beaivvi. Áigumuššan lei juohkit sidjiide dieđuid ráfáidahttojuvvon vistehivvodaga birra gielddas ja doarjjaortnegiid birra. Čoahkkimii bohte ollu olbmot ja sin mielas čoahkkin lei hui ávkkálaš.</p>
    <p>Doarjjaortnega mihttomearri - Vistesuodjalusprošeavttat:</p>
    <p>Sámi kulturmuittut dahkkojuvvojit oainnusin, divvojuvvojit ja gaskkustuvvojit resursan sámi servodagaide ja almmolašvuhtii muđui.</p>
    <p>Sámediggi hálddaša guhtta miljovnna merkejuvvon ruvnnu Riikaantikvára doarjjaortnegii <span type="quote">“Ráfáidahttojuvvon visttit priváhta eaiggátvuođas”</span>. Sámediggi čuovvula juolluduvvon prošeavttaid ja bagada daid priváhta eaiggádiid mat oamastit automáhtalaččat ráfáidahttojuvvon sámi visttiid. Sámediggi háliida leat mielde nannemin gelbbolašvuođa antikváralaš divodemiid oktavuođas. Čakčamánus čađahuvvui kursa goikemuvremis Stormoen nammasaš báikkis Áhkánjárgga suohkanis ja kursa dáhkkeloavdimis Trondarnes nammasaš báikkis Háršttáka suohkanis.</p>
    <p type="listitem">8	Dearvvašvuohta ja sosiála</p>
    <list>
      <p type="listitem">Servodatmihttu:</p>
    </list>
    <p>Buorre dearvvašvuohta ja dásseárvosaš dearvvašvuođa ja sosiálabálvalusat heivehuvvon sámi álbmoga giela ja kultuvrralaš duogážii.</p>
    <p>
      <em type="bold">Ođđa nationála dearvvašvuođa- ja buohcceviessoplána (2020-2023) </em>
    </p>
    <p>Ráđđehus lea bidjan johtui ođđa nationála dearvvašvuođa- ja buohcceviessoplána jagiide 2020-2023. Sámediggi lea ráđđádallan plána hárrái, ja lea lihkostuvvan oažžut Helse Nord čuovvulit nationála prošeavtta “ <em type="italic">Sámi álbmoga spesialistadearvvašvuođabálvalusa strategalaš viidáset ovddideapmi </em>” dán áigodagas. </p>
    <p>Nationála dearvvašvuođa- ja buohcceviessoplánas boahtá ovdan maiddái dat, ahte Dearvvašvuođadirektoráhtta galgá čađahit ovdaprošeavtta mas geahčada bargojuogu ja ovttasdoaibmama oahppan- ja hálddašanbálvalusaid gaskka spesialistadearvvašvuođabálvalusas ja suohkana dearvvašvuođa- ja fuolahusbálvalusas. Sámediggi lea ožžon dohkkeheami das, ahte go revidere oahppan- ja hálddašanguovddážiid, de galgá maiddái árvvoštallat mo dáid bálvalusaid sáhttá oažžut buorebut olámuddui sámi pasieanttaide ja mo dat sáhttet leat ávkin dearvvašvuođamáhtu loktemis muđui álbmogis.</p>
    <p>Dearvvašvuođadirektoráhtta ja guvllolaš dearvvašvuođafitnodagat leat ožžon bargun hábmet analysa álbmoga boahttevaš psyhkalaš dearvvašvuođabálvalusdárbbuin. Dearvvašvuođadirektoráhtta galgá maiddái buktit ávžžuhusaid das, mo spesialistadearvvašvuođabálvalus ja suohkanat galget juohkit ovddasvástádusa ja bargguid mat gusket geavaheddjiide geain leat psyhkalaš dearvvašvuođa- ja gárrenmirkováttisvuođat. Sámediggi lea plánas čujuhan ahte analysa ja ávžžuhusat galget maiddái fátmmastit sámi álbmoga boahttevaš dárbbuid psyhkalaš dearvvašvuođabálvalusaide. Plánas čujuhuvvo maiddái sámi fágafierpmádaga organiseremii. Analysa fátmmastuvvo maiddái máhttovuđđui, árvvoštallan dihtii iešguđetge ámmátjoavkkuid gaskasaš oahppokapasitehta, bargoveaga ja bargojuogu dimenšonerema. Sámedikki posišuvnnat ođđa nationála dearvvašvuođa- ja buohcceviessoplánas čuovvuluvvojit guvllolaš dearvvašvuođafitnodagaid doaibmadokumeanttaid ráđđádallamiin. </p>
    <p>
      <em type="bold">Fágaovdánahttin ja máhttolokten sámi geavaheddjiid fuolahusbálvalusas </em>
    </p>
    <p>Sámediggi ja Dearvvašvuođadirektoráhtta leaba bidjan johtui proseassa oažžun dihtii čovdosiid mat leat ávkin bálvalusfálaldaga ovdánahttimis ja máhttoloktemis sámi geavaheddjiide dikšuma ja fuolahusa bealde. Lea leamaš dialogačoahkkin guovdilis sámi birrasiiguin davvi-, lulli- ja julevsámi guovlluin, maid ulbmilin lea oččodit buriid čovdosiid sámi geavaheddjiide guoski fuolahusbálvalusa boahttevaš fágaovdánahttimis ja máhttoloktemis. Kárášjoga ovdánahttinguovddáš galgá bissut dánin ja das galgá leat guovddáš rolla birrasis. Proseassa ii leat loahpahuvvon.</p>
    <p>Sámediggi lea oasálastán Sámi pasieanta-resursajoavkku fágaseminárii, Kárášjoga sámi álbmoga buhcciidruovttu ja ruovttubálvalusa ovdánahttinguovddáža olis. Sámediggi doalai sáhkavuoru mas hálai Sámedikki bargguin sámi pasieanttaid várás.</p>
    <p>
      <em type="bold">Čoahkkin Stuoradikki dearvvašvuođa- ja fuolahuslávdegottiin </em>
    </p>
    <p>Stuoradikki dearvvašvuođa- ja fuolahuslávdegoddi galledii sámediggeráđi lávdegoddemátkkiset oktavuođas Finnmárkkus. Čoahkkinasttedettiin lávdegottiin ovdanbuvttii sámediggeráđđi dieđuid mat bohtet ovdan iešguđetlágan guorahallamiin sámi álbmoga dearvvašvuođa- ja eallineavttuid birra, das maid Sámediggi diehtá sámi álbmoga dearvvašvuođadilis, Sámedikki bargguin dien suorggis, ja maiddái bargguin spesialistadearvvašvuođabálvalusaid viidáseappo ovdánahttin sámi álbmoga várás. Stuoradiggelávdegoddi sávai dieđuid ovttaskas fáttáid birra, suohkaniid erohusaid birra, ja sektora giella- ja kulturmáhtu birra. Jerrojuvvui maiddái manin sámi álbmoga dearvvašvuođabálvalusat eai vuoruhuvvo seamma láhkai go dáru álbmogii. Stuoradiggelávdegoddi celkkii fuolahahttin dan, go guorahallamat ja lohkomateriálat eai leat nu ođđasat. Sámediggeráđđi lea čuovvulan dán ođđa čoahkkimiin Dearvvašvuođa- ja fuolahuslávdegottiin, go Sámedikki dearvvašvuođabušeahtta lei fáddán.</p>
    <p>
      <em type="bold">Inspirašuvdnabeaivi vuorasolbmuid biepmu birra </em>
    </p>
    <p>Sámediggeráđđi lea oasálastán inspirašuvdnabeaivái vuorasolbmuid biepmu birra, Romssa ja Finnmárkku fylkkamánni olis. Seminára ulbmiljoavkun ledje Romssa suohkaniid dearvvašvuođabargit. Sámediggeráđđi oasálasttii panelaságastallamii ja doalai sáhkavuoru mas fáddán lei sámi biebmoárbevierut ja sámi biebmokultuvra institušuvnnain, ja oahpes biepmuid mearkkašupmi vuorasolbmuide institušuvnnain. Sámediggeráđđi čujuhii maiddái suohkana ovddasvástádussii heivehit ja vejolašvuođaide ráhkadit beaktilis/álbmás biepmuid vuorasolbmuide.</p>
    <p>
      <em type="bold">Čoahkkin Nuortta universitiehtain </em>
    </p>
    <p>Sámediggi lea deaivvadan Nuortta universitehta buohccedivššu ja dearvvašvuođadiehtaga -fakultehtain Bådåddjos gos ságastalle universitehta dutkanstrategiija birra mas erenoamážit fokuserejuvvo sámi dutkamii. Universitehtas lea čielga davviguovloprofiila, ja áŋgiruššet sámi dearvvašvuođadutkamii, ja eandalii fokuserejit julev- ja lullisámi dillái. Sámediggi lea ovdanbuktán makkár dárbbuid Sámediggi atná vejolaš dutkanfáddán sámi dearvvašvuođadutkamis universitehtas. Dás deattuhuvvui erenoamážit dutkan suohkaniid sápmelaččaid bálvalusfálaldagaid birra. Sámediggi čujuhii maiddái dárbbuide dutkat sámi mánáid ja nuoraid dearvvašvuođa, ja maiddái oktavuođaid main leat čanastagat dáruiduhttinproseassaide.</p>
    <p type="listitem">9	Álgoálbmotvuoigatvuođat, riikkaidgaskasaš ovttasbargu ja dásseárvu</p>
    <list>
      <p type="listitem">Servodatmihttu:</p>
    </list>
    <p>Vuoigatvuođat mat leat dohkkehuvvon ON álgoálbmotvuoigatvuođajulggaštusas heivehuvvojit láhkadahkosii ja geavatlaš politihkkii.</p>
    <p>Sámi ovttasbargu</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Sámi giella, kultuvra ja servodateallin gozihuvvojit ja ovddiduvvojit sihke ovttaskas nationála stáhta siskkobealde ja stáhtarájáid rastá.</p>
    <p>
      <em type="bold">Suoma, Norgga ja Ruoŧa sámediggeválggaid ovttastahttin </em>
    </p>
    <p>Sámi parlamentáralaš ráđđi (SPR) lea mearridan ahte čielggadišgohtet Suoma, Ruoŧa ja Norgga sámediggeválggaid ovttastahttima, ja fáttás galgá dollojuvvot seminára. Bargojoavku, mas leat ovddasteaddjit buot golmma Sámedikkis, lea nammaduvvon, ja seminára lea dollojuvvon. Bargojoavku ovdanbuvttii sin ávžžuhusaid SPR-stivrii jahkečoahkkimis borgemánu 30. beaivvi. Stivra mearridii ahte sámedikkit meannudit ášši siskkáldasat, ahte SPR-stivra joatká áššemeannudemiin dan maŋŋel, ja ahte jus lea dárbu de ášši ovddiduvvo 2020 parlamentarihkkárkonferánsii.</p>
    <p>
      <em type="bold">Identifiseret konkrehta rádjacakkiid sámi guovlluin </em>
    </p>
    <p>Sámi parlamentáralaš ráđđi (SPR) lea mearridan identifiseregoahtit konkrehta rádjacakkiid sámi guovlluin, maid ulbmilin lea jávkadit ja duostut rádjacakkiid mat bissehit sámi guovlluid ovttasbargguid. Bargojoavku lea nammaduvvon ja das leat lahtut buot golmma sámedikkis. Runar M. Balto sihke ovddasta Norgga Sámedikki ja jođiha joavkku. Bargojoavku lea álggahan bargguset.</p>
    <p>
      <em type="bold">Seminára sámepolitihka birra hálddašeamis </em>
    </p>
    <p>Golggotmánu 22. beaivvi lei sámediggepresideanttas Aili Keskitalos sáhkavuorru departemeantabargiid semináras. Sáhkavuoru bajilčálan lei: Samepolitikken i forvaltningen - bakgrunn og utvikling. Presideanta fokuserii vuoigatvuođaide mearridit iežas boahtteáiggi.</p>
    <p>Davviguovllut</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Ceavzilis ahtanuššan davvi ássi álbmogiidda.</p>
    <p>
      <em type="bold">Kandidáhtaid nammadeapmi </em>
    </p>
    <p>Sámi parlamentáralaš ráđi (SPR) stivra doarju nammadit Laila Susanne Vars árktalaš regiovnna kandidáhttan ON eamiálbmotvuoigatvuođaid ekspeartamekanismii čuovvovaš áigodahkii 2020-2023.</p>
    <p>SPR-stivra doarju nammadit José Francisco Cali Tzay ON álgoálbmotvuoigatvuođaid erenoamášraportevran.</p>
    <p>
      <em type="bold">Barents parlamentarihkkárkonferánsa </em>
    </p>
    <p>Davviriikkalaš ja ruoššalaš politihkkárat olles Barentsguovllus deaivvadedje Haparandas čakčamánu 17.- 18. beivviid, 9. Barents parlamentarihkkárkonferánssa oktavuođas. Sámedikki bealis oasálasttii sámediggepresideanta Aili Keskitalo, Sámedikki Bargiidbellodatjoavkku parlamentáralaš jođiheaddji Ronny Wilhelmsen, ja dievasčoahkkinjođiheaddji Tom Sottinen. Parlamentarihkkárkonferánssa fokusis lei Barentsguovllu infrastruktuvra ja ceavzilvuohta. Konferánssas mearriduvvui resolušuvdna.</p>
    <p>
      <em type="bold">Barentsráđi olgoriikkaministtarčoahkkin </em>
    </p>
    <p>Sámediggeráđđi searvvai olgoriikkaministara delegašuvdnii Barentsráđi olgoriikkaministtarčoahkkimii Ubmis, Ruoŧas, golggotmánu 3. beaivvi. Norga doaibmagođii Ruoŧa maŋŋel ovdagoddin 2019-2021. Norgga vuoruheamit ovdagottis leat ovddidit dearvvašvuođa, álbmogiid gaskasaš oktavuođaid ja máhtu.</p>
    <p>Álgoálbmotvuoigatvuođat</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>ON álgoálbmotvuoigatvuođajulggaštus lea heivehuvvon láhkadahkosiin ja geavatlaš politihkas.</p>
    <p><em type="bold">Čoahkkin Pateantastivrrain </em>Borgemánu 29.- 30. beivviid čoahkkinasttii sámediggeráđđi Pateantastivrrain Kárášjogas. Doppe ságastalle mo Pateantastivra addá rivttiid gálvomearkkaide, hábmemiidda ja patentii Norggas, ja ságaškušše mo Pateantastivrras sáhttet loktet máhtuset sámi kultuvrras. Sámediggi čujuhii áššái mas oktovuoigatvuohta lei addojuvvon gálvomerkii mii vuođđuduvai beaivvášsymbolii mii boahtá julevsámi meavrresgáris. Pateantastivra ii sáhttán kommenteret ovttaskasáššiid mat leat váiddameannudeamis, muhto ledje čielgasat das, ahte ii galgga addit oktovuoigatvuođaid gálvomearkkaide, nugo logoide, figuvrraide ja govaide, jus dain ii leat mihtilmasvuohta. Jus gálvomearka lea dovddus juo ovddežis, de ii leat mihtilmas. Meroštallojuvvo ahte beaivvášsymbola váiddameannudemiin gerget dálvet 2020. <em type="bold">Guossoheaddjin ON olmmošvuoigatvuođaid ja birasguoski áššiid spesiálaraportevrii </em>Sámediggeráđđi lei guossoheaddjin go ON olmmošvuoigatvuođaid ja birasguoski áššiid spesiálaraportevra Mr. David R. Boyd galledii Sámedikki, sámi institušuvnnaid, organisašuvnnaid ja sámi siviilaálbmoga čakčamánu 18.- 20. beivviid. Dálkkádatrievdamat, luosa gáhtten ja mearrasámi rievttit ledje áššit mat erenoamážit digaštallojuvvoje spesiálaraportevrrain. </p>
    <p>Gaskaboddosaš raporttastis čállá spesiálaraportevra ahte Finnmárkkus son fuomášii ahte ruvkkiid, bieggamilluid, čáhcefámu, luottaid ja allagealddajohtasiid huksen leat vahágahttán ja háddjen guohtuneatnamiid, ja mii lea áittan sámi boazodollui. Son doarjjui sápmelaččaid fuolastumiid Davvi bieggapárkka ja Nussira ruvkedoaimmaid huksenplánaid ja Biedjovákki ruvkedoaimmaid ođđasis álggaheami oktavuođas. Raporttas ávžžuhuvvo ahte Norga nannet viggamuša nu, ahte sihkkarastá eaktodáhtolaš ja informerejuvvon mieđiheami sápmelaččain ovdalgo mearrádusat, mat váikkuhit sin rivttiide, dahkkojuvvojit. Nu sáhttá Norga fállat máilbmái málle mo suddjet eamiálbmogiid ja birrasa, ja deattuhit oktavuođaid olmmošvuoigatvuođaid, dearvvaš ekosystemaid ja dearvvaš olbmuid gaskka. Loahpalaš raporta Norgga birra ovdanbuktojuvvo ON olmmošvuoigatvuođaráđi 43. sešuvnnas, mii bistá guovvamánu 24. beaivvis njukčamánu 20. beaivái 2020.</p>
    <p>
      <em type="bold">Ekspeartaseminára árbevirolaš máhtus ja eamiálbmotguolásteamis Árktisis </em>
    </p>
    <p>Čakčamánu 23.-24. beivviid oasálasttii sámediggeráđi politihkalaš ráđđeaddi ekspeartaseminárii árbevirolaš máhtu ja eamiálbmotguolásteami birra árktalaš guovllus, mii lei Food and Agriculture Organizationis (FAO), Romas. Semináras ledje máŋga eamiálbmotekspearttat, guolásteaddjit, dutkit ja earát Árktisis geat juogadedje perspektiivvaid ja vásáhusaid árbevirolaš máhtus ja guolásteamis. Seminára lea vuođđun viidáset bargguide dán fáttás FAO:s.</p>
    <p>Dásseárvu</p>
    <list>
      <p type="listitem">Áŋgiruššansuorggi mihttomearri:</p>
    </list>
    <p>Dásseárvosaš sámi servodat ovttalágan vuoigatvuođaiguin ja vejolašvuođaiguin buohkaide.</p>
    <p>
      <em type="bold">Panelaságastallan Kvinnefrontena Mørketallskonferánssas </em>
    </p>
    <p>Čakčamánu 14. beaivvi oasálasttii sámediggeráđđi panelaságastallamii Kvinnefrontena Mørketallskonferánssas Oslos. Konferánssa fáddán ledje veagalváldinstatistihkat, eastadeapmi, mieđihanláhka, seksaindustriija ja veahkaválddálašvuohta ja illasteapmi sámi nissoniid vuostá.</p>
    <p>
      <em type="bold">Čoahkkin ON doaibmavádjigiid rivttiid spesiálaraportevra </em>
    </p>
    <p>Golggotmánu 7. beaivvi čoahkkinasttii sámediggeráđđi ON doaibmavádjigiid rivttiid spesiálaraportevrrain, Catalina Devandasiin, Kárášjogas. Dát lei dan oktavuođas go spesiálaraportevra almmolaččat galledii Norgga golggotmánu 2. beaivvis 11. beaivái.</p>
    <p>Spesiálaraportevrra loahppacealkámušas Norgga galledeami birra son mearkkašahttá: <em type="italic">“Sámi álbmotjoavkku doaibmavádjigiid dilli lea erenoamáš duođalaš daningo sidjiide eai fállojuvvo seamma bálvalusat ja vejolašvuođat iežaset gillii ja kultuvrii. Sápmelaš doaibmavádjigat dávjá fertejit juogo válljet dárbbašlaš dearvvašvuođabálvalusaid ja eará bálvalusaid, ja fárret, dahje válljet gáhttet sámegiela ja sámi kultuvrra, ja birget diekkár bálvalusaid haga. Duohtadilis ollu sápmelaččat vásihit, ahte jus galget buoridit iežaset eallindili, de ii leat sis eará vejolašvuohta go fárret guovlluide gos juogo leat unnán dahje eai obage sápmelaččat, ja gos oktavuohta sámegielain skuvllas, sámi bearrašiin ja birrasiin lea ráddjejuvvon. Lea maiddái stuorát várra ahte sápmelaš doaibmavádjigat, eandalii nissonat ja olbmot geain lea intellektuála doaibmavádjitvuohta, vásihit givssideami, cielaheami, veahkaválddálašvuođa ja veagalváldima. Mun ávžžuhan Ráđđehusa fuolahit kultursensitiivvalaš bálvalusaid ja dárbbašlaš resurssaid nu, ahte sámi álbmot sáhttá ovdánahttit doaibmavádjitvuođabálvalusaidis. </em>[Sitáhtta jorgaluvvon dárogielas] </p>
    <p>
      <em type="bold">Čoahkkin Dásseárvoáittardeddjiin </em>
    </p>
    <p>Golggotmánu 28. beaivvi čoahkkinasttii sámediggeráđđi Dásseárvoáittardeddjiin Hanne Bjurstrømain. Čoahkkima fáddán lei áššeoasálaččaid ovttasbargošiehtadusa čuovvuleapmi. Fáddá mii digaštallojuvvui lei cealkámuš Ráđđehusa doaibmaplánii veahkaválddi vuostá lagas oktavuođain.</p>
    <p>
      <em type="bold">Čoahkkin Sámi NissonForumiin </em>
    </p>
    <p>Golggotmánu 31. beaivvi čoahkkinasttii sámediggepresideanta Aili Keskitalo Sámi NissonForumiin, gos oaččui dieđuid globála eamiálbmotnissonkonferánssa plánema birra, man áigot lágidit Suomas borgemánu 11.- 14. beivviid 2020.</p>
    <p>
      <em type="bold">Panelaságastallan Kvinnefrontena feminismakonferánssas </em>
    </p>
    <p>Skábmamánu 2. beaivvi oasálasttii sámediggeráđđi panelaságastallamii Kvinnefrontena feminismakonferánssas, Oslos. Ságastallama fáddán lei eamiálbmotnissoniid dáistaleapmi veahkaváldima ja duolbmama vuostá.</p>
    <p>Veahkaváldi lagas oktavuođain sámi servodagas</p>
    <p>
      <em type="bold">Cealkámuščoahkkin doaibmaplánii veahkaváldi lagas oktavuođain sámi servodagas </em>
    </p>
    <p>Golggotmánu 29. beaivvi lágideigga sámediggeráđđi ovttas Ráđđehusain cealkámuščoahkkima doaibmaplánii veahkaváldi lagas oktavuođain sámi servodagas. Ráđđehus galgá hábmet doaibmaplána veahkaválddi vuostá lagas oktavuođain, mas lea sierra kapihtal doaibmabijuin sámi servvodaga várás. Čoahkkima jođihedje kultur- ja dásseárvoministtar Trine Skei Grande, sámediggepresideanta Aili Keskitalo ja sámediggeráđđi. Ollugat serve čoahkkimii ja ráđđehus oaččui máŋga cealkámuša.</p>
    <p type="listitem">10	Ovttasbargošiehtadusat</p>
    <list>
      <p type="listitem">Servodatmihttu:</p>
    </list>
    <p>Nanosmahttojuvvon sámi giella, kultuvra ja servodateallin.</p>
    <p>Áigodagas lea Sámedikkis leamaš doaibmamuš guvttiin gávpotgielddain:</p>
    <p>
      <em type="bold">Oslo suohkan </em>
    </p>
    <p>Sámediggái lea muitaluvvon ahte sámegieloahpahusa organiseren Oslos lea rievdaduvvomin. Oahpahusetáhta doalai čakčamánus diehtojuohkinčoahkkima daid sámi váhnemiid várás geaid mánát ožžot sámegieloahpahusa, dan oktavuođas go sámegieloahpahus fárrehuvvo eret Kampen skuvllas. Sámediggi lea háliidan oažžut dieđuid áššis dađistaga go dat ovdána. Boađusin čoahkkimis lei ahte Oahpahusetáhta álggaha proseassa ođđasis, ja váhnenfierpmádat beassá leat mielde árvvoštallat eavttuid ja guđe eavttuid Oahpahusetáhta galgá deattuhit.</p>
    <p>
      <em type="bold">Álttá suohkan </em>
    </p>
    <p>Sámediggi ja Álttá suohkan leat doallan álbmotčoahkkima ovttasbargošiehtadusa birra golggotmánus Álttás. Ollu olbmot serve čoahkkimii, sihke sámi organisašuvnnaid ja ásahusaid bealis ja priváhta olbmot. Oassálastiin ledje deaŧalaš árvalusat ovttasbargošiehtadussii oahpahusa, sámi ealáhusaid ja sámi deaivvadansajiid oktavuođas. Árvalusat váldojuvvojit mielde viidásat bargui ovttasbargošiehtadusa hábmemiin.</p>
    <p>Sámediggeráđis lei gulahallančoahkkin Álttá suohkaniin golggotmánu 16. beaivvi ovttasbargošiehtadusa birra. Ollu deaŧalaš fáttát digaštallojuvvojedje, earret eará skuvla ja mánáidgárdefálaldat, sámi vuorrasiidpolitihkka, sámi kulturfálaldagat ja dakkár sámi deaivvadansadji gos sáhttá addit fálaldagaid nu go giellakurssaid, deaivvadansaji ja duodje- ja dáiddadoaimmaid.</p>
    <list>
      <p type="listitem">11	Politihkalaš dássi</p>
    </list>
    <p>Sámi parlamentáralaš ráđđi (SPR)</p>
    <p>
      <em type="bold">Dievasčoahkkin </em>
    </p>
    <p>Sámi parlamentáralaš ráđi (SPR) dievasčoahkkin dollojuvvui Háhpáránddis Ruoŧas čakčamánu 18.- 19. beivviid Suoma bealde Sámediggi válddii badjelasas SPR jođihandoaimma mii bistá uhcimusat 16 mánu. Boahtte áigodaga doaibmaplána dohkkehuvvui, ja mearriduvvui ahte boahtte sámeparlamentarihkarkonferánsa galgá lágiduvvot Anáris Suomas borgemánus 2020.</p>
    <p>
      <em type="bold">Oktasaš orgána sámi govastagaid hálddašeami ja ovddideami várás </em>
    </p>
    <p>SPR ja Sámeráđi oktasašorgána sámi nationálagovastagaid hálddašeami ja ovddideami várás dolle bargočoahkkima Romssas borgemánu 28.- 29. beivviid. Oktasašorgána mandáhta lea evttohit njuolggadusaid sámi nationálagovastagaid hálddašeapmái, ja árvvoštallat guđe sámi nationálagovastagaide dakkár njuolggadusat galget gustot. Sii leat maid ožžon bargamuššan Sámiid 21. konferánssas válljet sámi álbmotluođi. Bargu lea álggahuvvon. Bargojoavkku lahtut leat Thomas Åhren, Petra Magga Vars, Anders Kråik, Lars-Anders Baer, Ol Johan Gaup ja Anna Igontova. Sierra ruđat eai leat várrejuvvon doaibmabiju čađaheapmái.</p>
    <p>Sámediggeráđđi</p>
    <p>
      <em type="bold">Ovttasbargu Walt Disney animašuvdna studioin Jikŋon II oktavuođas </em>
    </p>
    <p>Sámedikkiid sámi presideanttat ja Sámeráđđi deaivvadedje Jikŋon guvtteš filmma buvttadeddjiin, Peter Del Vecho, allaáiggálaš čalmmusteapmái sámi ovttasbarggu oktavuođas Walt Disney animašuvdna studioin Oslos čakčamánu 22. ja 23. Beaivvi. Áššebealit vuolláičálle virggálaš šiehtadusa mii de almmuhuvvui. Oppasámi bargojoavku <em type="italic">Verddet </em>, maid SPR lea ásahan, ja dan lahtut ledje maid báikki alde. Presideanttat serve maiddái presentašuvdnii mas filbmadahkkit čájehedje osiid filmmas ja muitaledje barggu birra davviriikkalaš pressii, bovdejuvvon gussiide ja suorgeolbmuide. Sámi mediat ledje bovdejuvvon vuolláičállimii ja ovdanbuktimii, mas filbmadahkkit maiddái virggálaččat dohkkehedje sámi ovttasbarggu. </p>
    <p>Sámi presideanttat vulge maiddái Hollywoodii, Los Angelesii, gos Frozen II filbma čájehuvvui vuosttašgeardde máilmmis skábmamánu 7. beaivvi. Dát lei oassi áššebeliid šiehtadusas. Sámi presideanttain lei maid juohkehaččas iežas nieida mielde dáhpáhussii, ja sii ožžo ollu mediafuomášumi rukses ránu alde. NRK Sápmi oaččui preassasaji rukses rátnui oktiibuot njealji eurohpálaš media gaskkas.</p>
    <p>
      <em type="bold">Prinseassa Ingrid Alexandra konfirmašuvdna </em>
    </p>
    <p>Borgemánu 31. beaivvi oasálasttiiga sámediggepresideanta Aili Keskitalo ja dievasčoahkkinjođiheaddji Tom Sottinen Gonagaslaš Allavuođa Prinseassa Ingrid Alexandra konfirmašuvdnaipmilbálvalussii šloahttakapeallas, Oslos. Soai searvvaiga maiddái lunšii gonagaslaš šloahtas. Konfirmašuvdnaipmilbálvalusas sámediggepresideanta Aili Keskitalo logai teavstta aiddo jorgaluvvon sámegielat biibbalis. Gonagaslaš Allavuohta Prinseassa Ingrid Alexandra oaččui guvssi ja aiddo jorgaluvvon sámegielat biibbala konfirmašuvdnaskeaŋkan Sámedikkis.</p>
    <p>
      <em type="bold">Viessobáŋkokonferánsa </em>
    </p>
    <p>Sámediggeráđđi searvvai konferánsii maid Viessobáŋku lágidii čakčamánu 11.- 12. beivviid. Fáddán lei: Movt sáhttet buohkat bures ja dorvvolaččat orrut davvin. Sámediggeráđi áigumuš lea ásahit ovttasbarggu Viessobáŋkkuin oažžun dihtii ovttasbarggu oktasaš vistepolitihkalaš surggiin, buoret koordinerejuvvon áŋgiruššama sámi suohkaniin, buoret ekonomalaš gaskaomiid geavaheami, ja ortnegiid báikkálaš ovdánahttimii skuvllain, mánáidgárddiin, vuorrasiidfuolahusas ja kultuvrras.</p>
    <p>Sámedikki nuoraidpolitihkalaš lávdegoddi (SáNuL)</p>
    <p>SáNuL oassálasttii sámediggeráđi árvalusčoahkkimii sámi nuoraidorganisašuvnnaiguin borgemánus. Seamma beaivvi lei sámi nuoraidorganisašuvnnain sierra eahpeformálalaš čoahkkin. </p>
    <list>
      <p type="listitem">12	Ođđa áššiid dieđiheapmi - čuovvuleapmi</p>
    </list>
    <p>Movt Sámediggeráđđi lea čuovvulan daid ođđa áššiid mat dieđihuvvojedje čakčamánu dievasčoahkkimis, áššis 31/19.</p>
    <p>
      <em type="bold">Evttohus 1: </em>
      <em type="bold">Elektrovnnalaš jienasteapmi sámediggeválggain </em>
    </p>
    <p>Jagi 2011 gielddastivra- ja fylkkadiggeválggas čađahedje logi gieldda elektrovnnalaš ovddalgihtii jienasteami interneahta bokte. Jagi 2013 stuorradiggeválggas čađahuvvui geahččalanprošeakta, dán vuoru 12 gielddas.</p>
    <p>Jagi 2017 stuorradiggeválggas lei mearriduvvon ahte lohkan galggai dahkkojuvvot automáhtalaččat, muhto de eahpiduvvui sihkarvuođadássi dakkár lohkama oktavuođas, nu ahte ráđđehus gáibidii manuálalaš lohkama.</p>
    <p>Ballu das ahte elektrovnnalaš jienasteapmi sáhttá manipulerejuvvot, ja erenoamážit maŋŋágo čuožžilii eahpádusa das ahte lei go jagi 2016 amerihkálaš presideantaválga váikkuhuvvon, de lea ráđđehus guođđán elektrovnnalaš jienasteami jurdaga. Nationála sihkarvuođaeiseválddit leat maid rávven ahte ii galgga čađahit válgga eJienasteapmin ovdalgo go lea sajis dakkár vuogádat mii sáhttá dáhkidit ahte ii leat válgaverrošeapmi jna.</p>
    <p>Vaikke vel eJienasteamis leat ge čielga ovddut nu go ahte lea álkit lohkat jienastusaid ja čađahit hálddašeami, de leat maid hehttehusat, nu go válgaverrošeapmi ja manipuleren. Ođđa teknologiija oktavuođas leat maid golut, ja vaikke vel Norggas lea ge bures ovddiduvvon neahtta, de leat ain báikkit Norggas gos ii leat dássidis interneahtta.</p>
    <p>Sámediggeválgga oktavuođas gusto ahte dain gielddain main leat uhcit go 30 olbmo jienastuslogus, čađahuvvo ovddalgihtiijienasteapmi. Ferte lagabui guorahallat sáhttá go dat váikkuhit válgaoassálastimii. Dakkár gažaldat sorjá ovdamearkka dihtii das mo jienastuslogu ahkejuohku lea, go jáhkkimis lea nu ahte boarrásat jienasteaddjit háliidit dan válgabirrasa maid válgabeaivi addá, ja nuorra jienasteaddjit fas háliidit álkit jienastanvuogi.</p>
    <p>Jagiid 2013 ja 2017 sámediggeválggas lei ovddalgihtiijienasteami proseantaoassi namalassii 42,5 proseantta ja 49,0 proseantta. Seamma soju oaidnit maiddá stuorradiggeválggas. Danne ii leat čabučielggas dat ahte go muhtun gielddain lea dušše vejolaš jienastit ovddalgihtii, de dat lea juoga mii váikkuha válgaoassálastimii.</p>
    <p>Ovdalgo álgá rievdadit válgaortnega jna. de berre vuđoleappot guorahallat mo dálá ortnet doaibmá. Servodatdutkama instituhtta čađaha 4-jahkásaš prošeavtta mii galgá árvvoštallat dálá válgaortnega iešguđet beliid, earret eará ovdánansojuid ovddalgihtiijienasteamis. Dát prošeakta vurdojuvvo leat válmmas jagi 2021 mielde.</p>
    <p>
      <em type="bold">Evttohus 2: </em>
      <em type="bold">Sámedikki doarjja Davvi-Norgga ruovdemáđidjii </em>
    </p>
    <p>Ruovdemáđijadirektoráhta lea čielggadeamen Davvi-Norgga ruovdemáđija, ja Sámediggi lea sádden árvalusaid ja galgá konsulterejuvvot álggos hálddahuslaš dásis čielggadusa birra. Konsultašuvnnat leat juo čađahuvvon hálddahuslaš dásis gaskal Sámedikki ja Ruovdemáđijadirektoráhta čielggadusa birra geassemánu 17. beaivvi 2019. Árvalusas dadjá Sámediggi ahte čielggadus ja fáddáraporta sámi beroštusaid birra ii leat doarvái dasa ahte čájehit duohta váikkuhusaid dán huksemis sámi kultuvrra luondduvuđđosii, ealáhusdoaimmaheapmái ja servodateallimii.</p>
    <p>Miehtá trasea leat váikkuhusat boazodollui ja deaŧalaš lea oažžut ovdan duohta váikkuhusaid huksemis, ja ahte ásahuvvo árra gulahallan ja ahte váidudeaddji doaibmabijut, nu go tuneallat, áiddit ja rasttideami jna. biddjojuvvojit gollomeroštallamii juo čielggadanmuttus, ja ahte dat čuvvot olles proseassa. Sámediggi oaivvilda maiddái ahte Davvi-Norgga ruovdemáđija mihttomearrin ferte leat ahte bohccot eai galgga vuddjojuvvot oppanassiige, ja danne lea árra gulahallan boazodoaluin mearrideaddjin ja berre čađahuvvot dalle juo go ruovdemáđija traseat válljejuvvojit. Viidáseappot deattuha Sámediggi ahte sámi meahccegeavaheapmi miehtá trasea galgá čielggaduvvot, earret eará manná trasea čađa bihtán-, julev- ja márkkosámi guovlluid, eai ge váikkuhusat das leat čielggaduvvon raporttas. Dát guovllut leat rašit sámi kultuvrra seailluheami dáfus.</p>
    <p>Sámediggi vuordá ahte ráhkaduvvo fáddáraporta álbmotrievttálaš árvvoštallamiid birra, erenoamážit dan ektui ahte šaddá go ollislaš noađuheapmi orohagaide menddo stuoris.</p>
    <p>Doaibmabidjoguovllu orohagaide leat dál juo eará huksemat hui stuorra noađđin, ja dát orohagat leat danne hui rašit ođđa duohtademiid ektui. Dasa lassin lea deaŧalaš ahte álbmotrievttálaš árvvoštallamat čađahuvvojit eará sámi beroštusaid ektui miehtá trasea.</p>
    <p>Eai ge sámi kulturmuittut leat kártejuvvon miehtá trasea ja danne ferte vuđolaččat kártet sámi kulturmuittuid go Davvi-Norgga ruovdemáđija čielggadeapmi jotkojuvvo. Sámediggi oaivvilda maiddái ahte lea deaŧalaš ja mearrideaddjin ahte sis geat galggašedje čielggadit sámi beroštusaid, kulturmuittuid, rašis guovlluid jna., ferte leat dárbbašlaš fágalaš gelbbolašvuohta sámi diliin. Sámediggi meannuda dán ášši politihkalaččat go Davvi-Norgga ruovdemáđija Konseaptaválljenčielggadeapmi (KVU) biddjojuvvo ovdan. </p>
    <p>
      <em type="bold">Evttohus 3: </em>
      <em type="bold">Sámegieloahpahusa álggaheami johtuibidjan skuvlaálggus </em>
    </p>
    <p>Go skuvllat álget čakčat, de dávjá jerret váhnemat Sámedikkis guđe vuoigatvuođat sin mánáin lea oažžut oahpahusa sámegielas hálddašanguovlluid olggobealde. Midjiide leat ollugat váldán dakkár oktavuođa dán čavčča.</p>
    <p>Dá leat dávjjimus gažaldagat:</p>
    <list>
      <p type="listitem">Guđe vuoigatvuođat leat ohppiin sámegieloahpahussii hálddašanguovlluid olggobealde</p>
      <p type="listitem">Sáhttet go váhnemat gáibidit báikkálaš oahpahusa sámegielas gáiddusoahpahusa sadjái</p>
      <p type="listitem">Mo sihkkarastit ahte skuvlaeaiggát doarvái bures láhčá gáiddusoahpahussii (lanjaid, teknihkalaš reaidduid, ja assisteantta unnimus ohppiide)</p>
      <p type="listitem">Mo sihkkarastit ahte gáiddusoahpahus álggahuvvo go skuvla álgá čakčat, ja mo eastadit ahte gáiddusoahpahus álgá ollu maŋŋá go skuvla lea álgán.</p>
      <p type="listitem">Lea go ohppiin vuoigatvuohta hospiteremii</p>
      <p type="listitem">Mii dáhpáhuvvá sámegieloahpahusain go gielddat ovttastuvvojit</p>
    </list>
    <p>Ollu váhnemat váldet oktavuođa Sámediggái go ballet ahte sámegieloahpahus ii álggahuvvo skuvlaálgima oktavuođas seamma láhkai go eará fágain, ja dávjá easka maŋŋit čakčajahkebealis. Váhnemat dieđihit ahte skuvla geavaha ollu iešguđetlágan ákkaid dasa manne oahpahus ii leat álggahuvvon. Váhnemat muitalit maiddái váilevaš máhtu birra skuvllas sámi mánáid vuoigatvuođaid birra oažžut sámegieloahpahusa. Váhnemat ballet maiddái ahte skuvllat eai geavat sadjásačča sámegieloahpahusas, mii mielddisbuktá ahte oahppit masset ollu oahpahusdiimmuid jagis.</p>
    <p>Sámediggi oaidná ahte oahpahusláhka ii leat čielggas go guoská sámegieloahpahussii hálddašanguovllu olggobealde. Sámedikki mielas lea hui duođalaš ahte skuvlaeaiggádat eai dovdda oahpahuslága ja sámi mánáid oahpahusvuoigatvuođaid doarvái bures. Dát lea leamaš bisti hástalussan váhnemiidda máŋga jagi.</p>
    <p>Sámediggi oaivada váhnemiid vuoigatvuođaid birra oahpahuslágas, gč. mánáid vuoigatvuođa sámegieloahpahussii, gáiddusoahpahusa rámmaid, mo oahpahusdirektoráhta dulko gáiddusoahpahusa ja hospiterenortnega. Sámediggi lea ovddidan árvalusaid oahpahusláhkii dan birra ja rávven lávdegotti dahkat sámi mánáid vuoigatvuođaid čielgaseabbon ođđa oahpahusláhkaevttohusas. </p>
    <p>
      <em type="bold">Evttohus 4: </em>
      <em type="bold">Sámediggedieđáhus: Luossa - vuoigatvuođat, árbevierut ja hálddašeapmi </em>
    </p>
    <p>Sámediggi áigu 2020:s ráhkadit sámediggedieđáhusa luossahálddašeami birra. Dieđáhus galgá gieđahallat hálddašeami sihke mearas ja jogain. Dieđáhusas áigu Sámediggi deattuhit hálddašeami, politihka ja vuoigatvuođaid. </p>
    <p>
      <em type="bold">Evttohus 5: </em>
      <em type="bold">Sámegiella njálmmálaš giellan </em>
    </p>
    <p>Sámediggi juolluda doaibmadoarjaga giellaguovddážiidda lágidit sámegielat doaimmaid, nu go giellakurssaid ja giellaarenaid dihto giellaoahppanjoavkkuide. Giellaguovddážat sáddejit 3-jahkásaš doaibmaplánaid oktan bušeahtain Sámediggái, mat lea vuođđun sámediggeráđi doaibmadoarjaga meroštallamii juohke giellaguovddážii. Doaibmadoarjaga bokte sáhttá Sámediggi ávžžuhit giellaguovddážiid lágidit arenaid gos oalgguhuvvo geavahit giela njálmmálaččat. Giellavahkus lágidedje giellaguovddážat sámi doaimmaid, ja giellavahkku berre šaddat jahkásaš doaibmabidjun dan várás ahte čalmmustahttit ja ovddidit sámegielaid árvvu olles servodagas.</p>
    <p>Vuosttaš geardde lea fágaođasmahttimis oktasaš bajimus oassi - árvvut ja prinsihpat vuođđooahpahusas. Dat geatnegahttá Norgga stáhta láhčit dilálašvuođaid dasa ahte sámi álbmot sáhttá sihkkarastit ja ovddidit iežaset giela, kultuvrra ja servodateallima. Dat geatnegahttá maiddái buot Norgga skuvllaid oahpahit sámi kultuvrra ja servodateallima birra. Sámi oahppoplánaide lea dál váldojuvvon mielde ahte oahpahus galgá čađahuvvot nana giellaoahppanmálliid vuođul ja ahte mánát galget oažžut sámi oahpahusa gáiddusoahpahusa bokte. Sámediggi lea maid oahpahuslága ođasmahttima oktavuođas bargan dan ala ahte nannet gáiddusoahpahusa, earret eará giellalávgumiid bokte.</p>
    <p>
      <em type="bold">Evttohus 6: </em>
      <em type="bold">Sámi parlamentáralaš ráđi nannen </em>
    </p>
    <p>Sámediggeráđđi oaidná man ollu buorre sámi parlamentáralaš ovttasbargu mearkkaša. Dat golbma sámedikki doaimmahit vurrolagaid SPR čállingotti ii ge SPR:s leat sierra čállingoddi.</p>
    <p>Bargu álggahuvvo ovttas Suoma bealde Sámedikkiin, mas dál lea presideantadoaibma ja čállingoddeovddasvástádus SPR:s. Čállingoddedoaibma čuovvu dan sámedikki mas lea presideantadoaibma (SPR bargoortnega § 6).</p>
    <list>
      <p type="listitem">Sámediggeráđi árvalusevttohus Sámediggái:</p>
    </list>
    <p>Sámediggi váldá Sámediggeráđi doaibmadieđáhusa dán doaibmaáigodagas diehtun.</p>
  </body>
</document>
