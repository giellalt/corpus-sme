<document xml:lang="sme" id="no_id"><header><title/><genre code="admin"/><author><unknown/></author><wordcount>3046</wordcount><conversion_status type="standard"/><availability><license type="standard"/></availability><multilingual/><origFileName>Sámedikki boazodoallošiehtadus 2021 dievasčoahkkinášši sámgillii.docx</origFileName><parallel_text xml:lang="nob" location="samedikki_boazodoallosiehtadus_2021_dievascoahkkinassi_darogillii.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="nob">Sak &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr. </em></p>
<p xml:lang="vep">21/4914</p>
<p type="title">Sámedikki cealkámuš boazodoallošiehtadussii 2022/2023.</p>
<p xml:lang="nob">Vedlegg</p>
<p type="title">Áššeovddidus</p>
<p>Cealkámuš lea juhkkojuvvon golmma oassái, mas vuosttaš oassi lea čilgehus boazodoalu otná sosiála, ekonomalaš ja ekologalaš dilis, nubbi oassi lea oanehis geahčadeapmi diimmá šiehtadusas ja goalmmát oassi leat Sámedikki vuoruhusat.</p>
<p><em type="italic">Árvvoštallan </em></p>
<p>Boazodoallu lea dego okta sámegiela ja kultuvrra vuođđogeđggiin, ja lea áššesuorgi masa Sámedikkis lea stuora politihkalaš beroštupmi.</p>
<p>Ekonomalaš doarjagat boazodoallošiehtadusa bokte leat hirbmat dehálaččat boazodoalu ovdáneapmái, ja lea hui ávkkálaš siidaoassejođiheddjiide ja boazodoallobearrašiidda. Vuoruhusat maid Sámediggi oaidná dárbbašlažžan, váldet vuođu 2016 <em type="italic">Sámediggedieđáhus boazodoalu birra </em>ja ealáhusa dálá dilis ja hástalusain. </p>
<p type="title">Sámediggeráđi árvalus</p>
<p><em type="italic">Álggahus. </em></p>
<p>Boazodoallošiehtadallamat dahkkojuvvojit jahkásaččat stáhta ja boazodoalu gaskka ealáhusšiehtadusa hárrái. Norgga Boazosápmelaččaid Riikasearvi (NBR) lea boazodoalu šiehtadusbealli. Boazodoalu 26.02.93 mannosaš váldošiehtadus regulere šiehtadallamiid ja boazodoallošiehtadusa dahkama.</p>
<p>Boazodoallošiehtadallamiin šiehtadallojuvvojit doaibmabijut maid ulbmilin lea boazodoalu ovddideapmi mearriduvvon boazodoallopolitihkalaš mihttomeriide ja njuolggadusaide dávistettiin. Doaibmabijuin galget leat ekonomalaš váikkuhangaskaoamit. Bealit galget maiddái sáhttit gáibidit šiehtadallamiid fágalaš, sosiála, organisatoralaš ja eará gažaldagaid birra main lea mearkkašupmi ealáhusa ovddideapmái daid mihttomeriide dávistettiin mat leat mearriduvvon boazodoallopolitihka várás.</p>
<p>Sámediggái lea addojuvvon vejolašvuohta buktit cealkámušas boazodoallošiehtadussii ovdal go šiehtadallamat álggahuvvojit. Sámediggi searvá maiddái áicin šiehtadallamiin.</p>
<p><em type="italic">Boazodoalu ekonomalaš dilli ja doaibmadilli </em></p>
<p>Boazodoalus lea siidaorganiseren. Das leat bearašjoavkkut, dahje bargooktasašvuohta, mat ovttas barget iešguđege bargguid mat gullet boazodollui. Eanadoallo- ja biebmodepartemeantta neahttasiidduid dieđuid mielde, de leat siiddat ovttas registreren birrasii 3300 boazoeaiggáda. Giđđaeallu lea maŋimuš jagiin leamaš 200 000 – 220 000 ealli, maid searvvis birrasii 77 % álddut, 17 % miesit ja 6 % sarvát. Riikadásis lea njuovvan leamaš birrasii 35 % giđđaealus.</p>
<p>Neahttasiidduin oidno dasto ahte badjelaš 70 %, ollislaš njuovvanelliidlogus, njuvvojuvvo Gárgana rájes davás guvlui. Gaskamearálaččat lea veaháš stuorát njuovvandeaddu máddin go davvin. Dábálaš jagiin vuvdojuvvo birrasii 1600 tonna olles-njuovvan, mii vástida birrasii 1100 – 1200 tonna čuhppojuvvon bierggu. Eanaš biergu vuvdojuvvo beaivválaš gávppiid bokte.</p>
<p>Sámediggi oaidná ahte boazodoallu eanet ja eanet vásiha goavvedálkkiid, ja Sámediggi oaivvilda ahte dat boahtá ollu dálkkádatrievdamiin. 2017 dálvvi ja giđa vásihedje stuorra osiin ealáhusas lohkkašuvvan guohtumiid, lei jiekŋamuohta mii muhtun guovlluin bisttii giđa lohppii. Maŋŋá 2017 roassodálvvi biddjojuvvui bargojoavku mii geahčadii roassodustema boazodoalus. Raporttas buvttii bargojoavku muhtun rávvagiid nannen dihtii dustehusa boazodoalus ja biddjojuvvojedje ruđat roassodustehussii Boazodoalu ovddidanfoandda bokte 2018/2019 boazodoallošiehtadusas.</p>
<p>Dálvi ja giđđa 2020:s šattai fas váttisin boazodollui ja julggaštuvvui guohtonroassu ealáhusas. Eanadoallo- ja biebmodepartemeanta bijai čakčat 2020 bargojoavkku mii galggai geahčadit mainna lágiin meannudit ealáhusa guohtonroasuin dálvit ja giđđat 2020. Raporttas nr 45/2020, čuožžu earret eará čuovvovaččat guohtonroasu birra 2020:s.</p>
<p xml:lang="nob"><em type="italic">«I løpet av vinteren og våren 2020 ble det erklært beitekrise i de fleste distrikter i Troms og Finnmark og Nordland. I Trøndelag ble det ikke erklært beitekrise, men det var vanskelige beiteforhold i reinbeiteområdet Sør-Trøndelag/Hedmark. Reinlagene i Sør-Norge hadde krevende driftsforhold på våren, særlig i april og mai. </em></p>
<p xml:lang="nob"><em type="italic">Vinteren 2020 har vært den mest utfordrende vinteren for reindriften på lang tid. Historiske kilder viser at vi må helt tilbake til 1917/18 for å finne tilsvarende kriseår i reindriften. Det har imidlertid vært flere beitekriser, og i senere år har det vært beitekrise vinteren i 1997 og 2017. </em></p>
<p xml:lang="nob"><em type="italic">Omfanget av krisen i 2020 vært langt større enn tidligere beitekriser, både i varighet og geografisk omfang. Beitekrisen oppstod tidlig på året, og varte i de fleste områder helt til juni. Beitekrisen rammet også et større område enn tidligere. Beitekrisen vinteren 2020 har totalt berørt 420 siidaandeler og 165 000 rein. </em></p>
<p xml:lang="tur"><em type="italic"><span type="quote" xml:lang="nob">«Beitekrisen oppstod på grunn av store mengder snø. Det ble dannet lag med hardpakket snø på beitene, samt ising etter veksling mellom mildvær og frost i noen områder. Dette medførte at det var utfordrende for reinen å komme til beitene og i noen distrikter ble beitene helt låst. Beitekrisen oppstod ikke samtidig i alle reinbeiteområdene og graden av låste beiter har også variert. Værforholdene har også medført utfordringer med å frakte fôr frem til flokken, særlig for reineiere som har hatt flokken langt unna bilvei.»</span> </em></p>
<p>Sámediggi válddii ovdan guohtonroasu čoahkkimis eanadoallo- ja biebmoministariin Olaug Bollestad 01.04.2020 ja čoahkkimis stáhtaráđiin Linda Hofstad Helleland 11.03.2020. Šiehtadusbealit deaivvadedje máŋgii, ollu gielddat sáddejedje ovttas reivve bokte veahkkejearaldaga. Ráđđehus bijai ollásit 40 miljon ru roassodustehusfondii. Romssa ja Finnmárkku fylkkamanni organiserii fuođđariid fievrrideami, ja earret eará helikopterat láigohuvvojedje dan bargui. Fylkkamanni meannudii ohcamiid árjjalaččat ja fuođđariid fievrrideami. Sámediggi attii 1 275 000 ru NBR:ii roassoeastadeaddji doaibmabidjun masa gullá bohccuid traileriiguin fievrrideapmi giđđa- ja geasseguohtonguovlluide. Sámediggi attii maiddái doarjaga Guovdageainnu suohkanii 30 000 ru geainnu rahpamii mii dálvit lea giddejuvvon Biedjovággái vai lei, vejolaš fievrridit fuođđariid bohccuide stuorát biillaiguin.</p>
<p>Go guoská otná dillái, de dieđiha Eanadoallo- ja biebmodepartemeanta čuovvovaččat sin neahttasiiddus:</p>
<p xml:lang="nob"><em type="italic">«I fjor var uttaket av reinsdyr til slakt relativt lavt. Beitekrisen vinteren og våren 2020 var en vesentlig årsak til dette. Årets slaktetall viser at produksjonen har tatt seg raskt opp igjen. Gjennomgående gode beiteforhold i år har lagt til rette for en betydelig produksjonsøkning av reinkjøtt. </em></p>
<p xml:lang="nob"><em type="italic">Til og med uke 42 i år er det slaktet 27. 984 rein, en økning på hele 11.544 dyr fra i fjor. På samme tidspunkt i slaktesesongen har det ikke vært tilsvarende uttak av slakt siden høsten 2016. Andelen kalv som er slaktet, har økt fra 78 prosent i fjor til 87 prosent i år.» </em></p>
<p>Sámedikki mielas lea buorre go guohtondilit 2021:s, maŋŋá ovddit jagi guohtonroasu, leat leamaš buorit vai buvttadeapmi fas lea sáhttán buorránit. Sámediggi áigu dattetge deattuhit ahte dálkkádatrievdamat dagahit molsašuddi ja vuorddekeahtes dálkkiid mii dagaha ahte boahtteáiggis lassána dárbu oažžut doaibmabijuid ja ruđaid roassodustehussan.</p>
<p><em type="italic">Boazodoallošiehtadus 2021/2022. </em></p>
<p>Bealit sohpe 2021/2022 Boazodoallošiehtadusa rámman 164,5 miljon ru. Dát lea 15 miljon ru eanet go ovddit 2020/2021 Boazodoallošiehtadusas, mas lei 149,5 miljon ru. NBR lei oktiibuot gáibidan 211,85 miljon ru ja stáhta álgofálaldat lei 152,2 miljon ru.</p>
<p>2021/2022 Boazodoallošiehtadusa rámma lea juogaduvvon čuovvovaččat:</p>
<p>Boazodoallošiehtadus 2020/2021</p>
<p>Boazodoallošiehtadus 2021/2022</p>
<p>Rievdadus</p>
<p>Boazodoalu ovddidanfoanda</p>
<p xml:lang="vep">42,40</p>
<p xml:lang="vep">55,50</p>
<p xml:lang="vep">13,10</p>
<p>Organisašuvdnadoarjja</p>
<p xml:lang="vep">7,30</p>
<p xml:lang="vep">7,30</p>
<p xml:lang="vep">-</p>
<p>Njuolggodoarjagat</p>
<p xml:lang="vep">95,80</p>
<p xml:lang="vep">97,90</p>
<p xml:lang="vep">1,90</p>
<p>Čálgoortnegat</p>
<p xml:lang="vep">4,00</p>
<p xml:lang="vep">4,00</p>
<p xml:lang="vep">-</p>
<p><em type="bold">Submi </em></p>
<p xml:lang="vep"><em type="bold">149,50 </em></p>
<p xml:lang="vep"><em type="bold">164,50 </em></p>
<p xml:lang="vep"><em type="bold">15,00 </em></p>
<p>Orohatdoarjja lassánii 2,9 miljon ruvnnuin ovddit jagi ektui, 24,70 miljon ruvdnui. Lasáhus galgá mannat dasa ahte orohagat ja boazosearvvit galget sáhttit oastit reaidduid roassobiebmama várás. Sámedikki mielas lea buorre go orohatdoarjja lasihuvvui, muhto poasta livččii galgan leat stuorit nannen dihtii DBS – barggu ja sadjásašortnega boazodoalus.</p>
<p>Sámediggi lea duhtavaš go lea biddjon 55,5 miljon ru Boazodoalu ovddidanfondii (BOF), mas lasáhus lea 13,10 miljon ru ovddit jagi ektui. Sámediggi bivddii cealkámušastis ahte roassodustehusfondii lasihuvvo ruhta ja ekonomalaš rámma stuoriduvvo suvdima várás. Roassodustehusfondii lasihuvvui 1,50 miljon ru mii šattai 4,50 miljon ru ja suvdima várás lasihuvvui 1 miljon ru 5,50 miljon ruvdnui ovddit jagi ektui. Sámediggi oaivvilda ahte dálkkádatrievdamiid ja vuorddekeahtes dálkkiid geažil livččii galgan leat várrejuvvon stuorát rámma roassodustehusfondii.</p>
<p>Sámediggi bivddii beliid várret doarjaga investeremiidda boazodoalus. Postii BOF stivrra geavahussii lasihuvvui 2,2 miljon ru. Dán poasttas sáhttá earret eará addojuvvot doarjja boazodoalu rusttegiidda, nugo mat áiddiide ja njuovvanrusttegiidda.</p>
<p>Sámediggi bivddii šiehtadusbeliid gávdnat čovdosiid vai boazodoallu buorebut sáhtášii searvat plánaproseassaide ja ahte dán suorggis dárbbašuvvo ruhtadeapmi. 2021:s várrejuvvui 1,6 miljon ru bagadanávdnasiid ráhkadeapmái boazodoalu várás.</p>
<p>Sámediggi ávžžuha šiehtadusbeliid ásahit dálkkádatheivehanfoandda mii addá boazodolliide vejolašvuođa investeret earret eará infrastrukturdoaibmabijuid, kurssaid ja reaidduid heivehan dihtii sin doaimma ođđa diliide dálkkádatrievdamiid geažil. Šiehtadusbealit sohpe ahte lea dárbu árvvoštallat áigeguovdilis doaibmabijuid dálkkádatheiveheami várás boazodoalus. Dálkkádatheivehanfoanda ii ásahuvvon, muhto bealit sohpe ahte biddjojuvvo 0,2 miljon ru 2021:s doaimma viiddideapmái raportta oktavuođas maid NIBIO galgá ráhkadit dálkkádatrievdamiid mearkkašumi birra boazodoalus. Raporttas galget maiddái árvvoštallojuvvot konkrehta, geavatlaš strategiijat ja doaibmabijut dálkkádatheiveheami ektui boazodoalus.</p>
<p>Sámediggi lea ollu gerddiid bivdán ahte rahppojuvvo Sámediggái vejolašvuohta konsulteret boazodoallošiehtadusa birra. Dat ii váldojuvvon vuhtii dán ge šiehtadusas. Sámediggi atti maiddái earret eará čuovvovaš cealkámuša, mii ii váldojuvvon vuhtii:</p>
<list><p type="listitem">Sámediggi bivdá beliid unnidit gáibádusa nu ahte ii dárbbaš vuovdit 50 000 ru ovddas ovdal go sáhttá oažžut buvttadandoarjaga.</p>
<p type="listitem">Addit buvttadandoarjaga rávis bohccuid njuovvamii, 500 ru rávis bohcco nammii.</p>
<p type="listitem">Sámediggi bivdá ahte várrejuvvojit ruđat vai boazolohkoheiveheapmi evaluerejuvvo ja árvvoštallojuvvo álbmotrievtti mielde.</p>
<p type="listitem">Sámediggi bivdá šiehtadusbeliid dahkat jahkásaš guorahallama, dahje stáhtusa, areálasisabahkkemiin boazoguohtunguovlluin.</p>
<p type="listitem">Sámediggi bivdá ahte šiehtadusbealit ruhtadit Protect Sámi boazodoallošiehtadusa bokte.</p>
<p type="listitem">Sámediggi bivdá beliid várret doarjaga doaibmahehttejumiid heiveheapmái boazogárddiin.</p>
<p type="listitem">Sámediggi bivdá ahte bealit bivdet Ráđđehusa ođđasis árvvoštallat ahte lea go bággu bidjat klipsaid bohccuide.</p>
</list><p><em type="italic">Sámedikki vuoruheamit. </em></p>
<p>Boazodoallošiehtadus lea dehálaš gaskaoapmi boazodoallopolitihka mihttomeriid olaheamis. Ekonomalaš rámmat boazodoalus berrejit čuovvut jahkásaš bálká- ja hadderegulerema. Sámediggi oaidná ahte min váikkuhanfápmu lea futnon maŋimuš jagiin. 2 miljon ru sirdin boazodoallošiehtadusas Sámediggái lea loahpahuvvon. Dat ruđat geavahuvvojedje boazodoalu lasseealáhusaide. Sámediggi bivdá beliid fas ásahit dán ortnega. Sámediggi ii leat maŋimuš jagiin ovddastuvvon ovddidanprográmmas <span type="quote" xml:lang="nno">“Utviklingsprogrammet for landbruks- og reindriftsbasert vekst og verdiskaping”</span>, iige márkanlávdegottis <span type="quote" xml:lang="nno">“Markedsutvalget for Reinkjøtt ja Reindriftens Utviklingsfond”</span>. Sámediggi bivdá beliid eambbo searvvahit Sámedikki ealáhuspolitihka ovdánahttima orgánaide.</p>
<p>Sámedikki sadji boazodoallošiehtadallamiin lea áici stáhta delegašuvnnas. Sámediggi lea ollu gerddiid bivdán ahte Sámediggi sáhttá konsulteret boazodoallošiehtadallamis, muhto dat ii leat vuhtii váldojuvvon. Sámediggi áigu ođđasis bivdit šiehtadusbeliid árvvoštallat dán.</p>
<p><em type="italic">Ekonomalaš ovddideapmi </em></p>
<p>Sámediggái lea dehálaš ahte boazodoallošiehtadus váikkuhivččii positiivvalaš ekonomalaš ovdáneami láhčima ja buoret árvoháhkama boazodoalus. Boazodoallu vásiha ahte šaddet eanet golut areála sisabahkkemiid, boraspirefallehemiid ja dálkkádatrievdamiid oktavuođas, ja nu leage dehálaš ahte váikkuhangaskaoamit mat leat boazodoallošiehtadusas váikkuhivčče positiiva dienasovdáneami ja stuorát márkanosiid bohccobirgui ja eará boazobuktagiidda.</p>
<p>Doarjja orohagaide ja boazoservviide (orohatdoarjja) galgá váikkuhit dan ahte addojuvvo stuorát mielovddasvástádus ceavzilis boazodoalu ovddideamis, ja vai lea dássedeaddu boazologu ja guohtumiid gaskka, areálaid sihkkarastimis ja buoret gánnáhahttivuođas. Orohatdoarjja lassánii ovddit šiehtadusas 2,9 miljon ruvnnuin ovddit jagi ektui, 24,70 miljon ruvdnui. Lasáhusain galget orohagat ja boazosearvvit sáhttit oastit reaidduid roassobiebmamii. Sámedikki mielas lea buorre go orohatdoarjja lassánii, muhto poasta livččii galgan leat stuorát vai livččii nannen orohagaid heahtedustehusfoandda ja DBS-barggu ja sáhttán addit buriid sadjásašortnegiid boazodoalus.</p>
<p>Buvttadandoarjaga ulbmilin lea bálkkašit áŋgiruššama, buvttadeami ja viidáset reidema ealáhusas. Sámediggi lea ollu gerddiid čujuhan ahte fertejit ásahuvvot ortnegat mat bálddalastet rávis elliid njuovvama seamma dásis misiid njuovvamiin. Sámediggi oaivvilda ahte lea dehálaš, ahte lassin buvttadandoarjagii, ásahuvvo doarjja rávis bohccuid njuovvama várás, seamma dásis miessenjuovvandoarjagiin. Máksomearri berre leat seamma go miessenjuovvandoarjagis lea, 500 ru rávis bohcco nammii. Dákkát ortnet lážášii dili nu ahte ovttaskas boazoeaiggát ieš sáhttá struktureret ealus.</p>
<p>Sámediggi bivdá maiddái beliid unnidit dáláš vuovdingáibádusa mii lea 50 000 ru, jos galgá oažžut buvttadandoarjaga. Ortnet lea láhččojuvvon njuovvama movttiidahttima várás, muhto ollugat rahčet 50 000 ru vuovdingáibádusa olahemiin.</p>
<p><em type="italic">Dutkan ja ovddideapmi </em></p>
<p>2021/2022 boazodoallošiehtadusas eai várrejuvvon sierra ruđat dutkamii ja ovddideapmái. Šiehtadusbealit sohpe ahte ovttaskas suorggit, earret eará dálkkádatrievdamat ja boraeallit ja boraelliid hálddašeami váikkuhus boazodollui vuoruhuvvojit dutkan- ja ovddidanprošeavttain Boazodoalu ovddidanfoandda vuolde.</p>
<p>Sámediggi oaivvilda ahte dát rámma lea menddo unni stuorát prošeavttaid čađaheapmái. Boazodoalus lea dárbu čađahit dutkama čuovvovaš surggiin:</p>
<list><p type="listitem">Dutkan dálkkádatrievdamiid váikkuhusain boazodoalus – Dás gusto dálkkádaga váikkuheapmi iešguđege guohtonšlájaide boazodoalus, nugo jeagelguohtun ja ruonáguohtun.</p>
<p type="listitem">Ferte kártet ollislaš sisabahkkemiid boazodoalloguovlluin - otnáš nammii ii gávdno dán lágan nationála geahčastat, ja jos galgá sáhttit dadjat maidege šielmmá birra Norgga álbmotrievttálaš geatnegasvuođaid ektui boazodollui, de ferte čađahuvvot dán lágan kárten.</p>
<p type="listitem">Mainna lágiin sisabahkken váikkuha buvttadussii boazodoalus – Iskkadeami čuovvuleapmi maid Norlándda stáhtahálddašeaddji lea dahkan, čájeha ahte areála sisabahkkemiin boazoguohtonguovlluin lea negatiiva váikkuhus miessebuvttadeapmái.</p>
<p type="listitem">Dárbu kártet boazodoalu Trollheimen guovllus, historjjálaš geavaheami.</p>
</list><p>Sámediggi bivdá šiehtadusbeliid merket ruđaid dutkamii ja ovddideapmái.</p>
<p><em type="italic">Kultuvrralaš guoddevašvuohta ja bearašvuđot boazodoallu </em></p>
<p>Sámi boazodoalu iešvuohta lea dan kultuvrralaš luondu johtti bearašealáhussan. Boazodoallošiehtadusa fokus lea biergobuvttadeapmi, ja dat ii riekta soaba árbevirolaš sámi jurddašanvuohkái. Šiehtadusa doarjjaortnegat berrejit dávistit politihkalaš mihttomeriide mat leat biddjojuvvon boazodollui. Sámediggi bivddii diimmáš cealkámušas šiehtadusbeliid vuoruhit doarjaga mii galgá movttiidahttit árbevirolaš doallovuogi boazodoalus. Dát ii váldojuvvon vuhtii ja Sámediggi bivdá ođđasis vuoruhit dán lágan doarjaga.</p>
<p>Ovddit šiehtadusas unniduvvui sierra doaibmadoarjja nissonolbmuide geain lea sierra siidaoassi, 0,9 miljon ruvnnuin. Sámediggi bivdá ahte dát doarjja nannejuvvo. Sámediggi bivdá ahte náittosbeliid- ja ovttasássiiddoarjja lasihuvvo.</p>
<p>Árbevirolaš gelbbolašvuođasirdin lea dehálaš sámi boazodoalus. Sámediggi bivdá beliid vuoruhit ortnegiid main heivehuvvo árbedieđuid sirdin.</p>
<p><em type="italic">Areálaide sisabahkken </em></p>
<p>Boazodoallu lea áiggiid čađa vásihan stuorra areálasisabahkkemiid ja ealáhusa stuorámus hástalus lea sihkkarastit areálavuođu. Stuorámus áitta boazodoalu ceavzilvuhtii lea lassánan sisabahkken areálaide, sisabahkkemat nugo huksemat ja lassánan johtaleapmi. Ollu orohagat vásihit ahte gierdanrádji áigá juo lea rasttilduvvon. Go geahčadat areála sisabahkkemiid ovttas dainna go leat ollu boraspiret mat vaháguhttet ollu, de sturrot hástalusat boahtteáiggi boazodollui vel eanet. Areála sisabahkkemat eai hehtte dušše geavatlaš doaimma ja unnut buvttadeami, muhto dat dagahit maiddái psykalaš nođiid boazodolliide. Ollu boazodoallonuorat oidnet seavdnjadin boahtteáiggi barggu boazodoalus. Areálasisabahkkemat dagahit maiddái liigebarggu go fertejit heivehit doaimma, muhto maiddái báberbargu ja hálddahusbargu lassánit mii gáibida sihke ollu áiggi ja doallit dávjá vásihit ahte eai nagot váilevaš gelbbolašvuođa geažil.</p>
<p>Sámediggi lea duhtavaš go ovddit boazodoallošiehtadusas várrejuvvui 1,6 miljon ru 2021:s bagadanávdnasiid ráhkadeapmái maid boazodoallit sáhttet geavahit geavatlaš doaimmas. Dasto lea Sámediggi duhtavaš go šiehtadusbealit sohpe ahte ásahuvvo golmma jagáš ovddasmanni prošeakta areálaáššiid ráđđeaddinbálvalussii.</p>
<p>Sámediggi áigu dattetge, ođđasis, rávvet beliid ruhtadit Protect Sápmi boazodoallošiehtadusa bokte. Protect Sápmi dahká dehálaš barggu orohagaid veahkehemiin areálasisabahkkenáššiin. Sámediggi juolluda vuođđudussii ruđaid jahkásaččat, muhto vuođđudussii ii leat sihkkarastojuvvon jahkásaččat doarjja.</p>
<p>Sámediggi áigu, nugo ovddit jagiinge, bivdit šiehtadusbeliid ráhkadahttit jahkásaččat guorahallama, dahje stáhtusa areálasisabahkkemiin sámi guovlluin. Sámediggi oaivvilda ahte berre earret eará ráhkaduvvot kárta mas oaidná stáhtusa ja vahágiid boazoguohtunguovlluin.</p>
<p>2021:s rievdaduvvui Sámeláhka nu ahte láhkii bođii sierra kapihtal konsultašuvnnaid birra. §:s 4-4 čuožžu ahte fylkkagielddain ja gielddain lea geatnegasvuohta konsulteret guoskevaš sámi beroštumiid ovddasteddjiiguin báikkálaš láhkaásahusaid ja eará mearrádusaid birra dahje doaibmabijuid birra mat sáhttet váikkuhit sámi beroštumiide njuolga.</p>
<p>Dát buktá boazodolliide ja siidaosiide eanet konsultašuvnnaid, gielddalaš plánabarggu, areála- ja sisabahkkenáššiid jna. oktavuođas. Ollu gerddiid gártet boazodoallit konsulteret olggobeale veahki haga. Ollu boazodoallit dovdet ahte sis lea unnán vásihus ja váilu gelbbolašvuohta konsultašuvnnaid birra, ja ollugat dovdet ahte eai leat oadjebasat go galget konsulteret eiseválddiiguin. Sámediggi bivdá šiehtadusbeliid árvvoštallet bidjat ruđaid orohagaide konsultašuvnnaid birra oahppamii.</p>
<p><em type="italic">Dálkkádat ja biras </em></p>
<p>Dálkkádatrievdamat dagahit ahte boazodoallu vásiha goavvedálkkiid eanet ja eanet. Dálvit ja giđđat 2017 vásihedje ollugat ealáhusas lohkkašuvvan guohtumiid, lei jiekŋamuohta mii bisttii giđa lohppii. Meahccebuollimat leat maiddái dálkefenomenat mat maŋimuš jagiin leat billistan bohccuid guohtoneatnamiid.</p>
<p>Dálvit ja giđđat 2020 lei guohtunguovlluin ollu muohta ja ollu arvvit, dasa lassin jikŋo guohtumat ja lei hui váttis guohtondilli. Oaivvilduvvui ahte dilli lei guohtonroassu ja raporttas <span type="quote" xml:lang="nob">«Gjennomgang av beitekrisen i reindriften 2020»</span> lea roassu čilgejuvvon leat mealgat stuorát go ovddit guohtonroasut, sihke bistima ja viidodaga ektui. Go galge gádjut ealuid, de fertejedje ollugat addit bohccuide lassefuođđariid, johtit árat geasseguohtunguovlluide dahje gávdnat molssaektosaš guohtumiid, guođohit bohccuid eanet ja/dahje geasehit bohccuid. Sámediggi oaivvilda ahte dálkkádatrievdamiid ja vuorddekeahtes dálkkiid geažil berre várrejuvvot stuorát rámma roassodustehusfondii.</p>
<p>Bohccuid suvdin lea vealtameahttun dehálaš orohagaide main lea guohtonguovllu sullos dahje guovlluin gos lea váttis johtit. Sámediggi lea duhtavaš go suvdindoarjja lasihuvvui 1 miljon ruvnnuin 2020/2021 boazodoallošiehtadusas ja Sámediggi bivdá beliid ain eanet lasihit ruđa dán postii. Sámediggi bivdá maiddái unnidit iešoasi bohcco nammii. Dát goarkŋui 15 ruvnnus 30 ruvdnui bohcco nammii 2020/2021 boazodoallošiehtadusas.</p>
<p>Sámediggi bivdá beliid árvvoštallat addit Eanadoallodirektoráhtii bargun dahkat rámmašiehtadusa helikopteriin geaseheamis boazodoalus. Dát lea maiddái okta rávvagiin maid bargojoavku geahčadii raporttas jagi 2020 guohtonroasu gieđahallama oktavuođas.</p>
<p><em type="italic">DBS ja čálgoortnegat </em></p>
<p>Ovddit jagi cealkámušas boazodoallošiehtadussii bivddii Sámediggi beliid várret doarjaga doaimmas hehttejuvvomiid heiveheapmái boazogárddiid luhtte. Dát ii vuhtii váldojuvvon ja Sámediggi bivdá ođđasis beliid ásahit dán lágan doarjjaortnega.</p>
<p>Muhtumin bargooktavuođain, nugo áidebarggus, lea olles bearaš čoagganan ja dalle dahkkojuvvojit dehálaš mearrádusat ovdamearkka dihtii njuovvanbohccuid ektui. Dán lágan barggus berre láhčit buorebut nu ahte boazodoallit geain lea doaimmas hehttejupmi sáhttet searvat barggus.</p>
<p><em type="italic">Eará fágalaš, sosiála ja organisatoralaš bealit </em></p>
<p>Sámediggi fuomášuhtii ovddit jagi cealkámušas beliide ahte bákkolaš klipsema geavaheapmi oaččui ollu vuostehágu ealáhusas ja sámiid beales, earret eará NBR ja Sámedikki beales. Ággan lea dat ahte dat ii lean dárbbašlaš ja ahte dat čuohcá árbevirolaš sámi boaresvirrui bealljemerkemis. Sámediggi bivdá beliid fas ođđasis bivdit Ráđđehusa ođđasis árvvoštallat leago bággu klipset bohccuid.</p>
<p>Boazodoallu lea áiggi čađa vásihan ollu áitagiid, vaši ja cielaheami, sihke kommeantafealttain medias ja erenoamážit sosiála mediain. Dávjá dáhpáhuvvá dat dalle go boazodoallu addá cealkámuša areálasisabahkkenáššiin, muhto negatiiva cealkin ealáhusa birra dáhpáhuvvá maiddái eará oktavuođain. Ovdamearka dasa lea dat mii gieskat dáhpáhuvai maŋŋá go boazodoalli gottii beatnaga Finnmárkku duoddaris čakčat 2021. Sámediggi lea golggotmánus 2021 juolludan Norgga Boazosámiide 164 000 ru doarjaga (50 % oassi) boazodoalu beaggima buorideapmái ja veahkkin orohagaid mediagieđahallamii.</p>
<p>Sámedikki doarjja 164 000 ru lea dehálaš veahkki muhto Sámediggi oaivvilda ahte negatiiva beaggin boazodoalus lea stuorra váttisvuohta mii gáibida eanet guhkes áiggi áŋgiruššama mas fokuseret dán suorggi. Vaši ja cielaheami vuostá dáistaleapmái boazodoalus ja boazodoalu beaggima buorideapmái berre biddjot fásta poasta Boazodoallošiehtadusas viđa boahttevaš jagiin. Sámediggi bivdá beliid várret ruđaid dán ulbmilii.</p>
<p>Sámediggi lea fuolas daid vahágiid geažil maid boraeallit dagahit boazodoalus. Stuorra boranávdevahágat eai dagat dušše buvttadanvahága ja ekonomalaš váikkuhusaid, muhto dagahit maiddái psykalaš gillámušaid boazodolliide. Sámediggi lea ollu oktavuođain čujuhan ahte boazodoallu ii galgga dárbbašit heivehit boraelliide ja daid vahágiid ektui maid boraeallit dagahit. Sámediggi oaivvilda ahte boraeallihálddašeapmi galgá hábmejuvvot dainna lágiin ahte boraeallinálit vaháguhttet nu unnán go vejolaš boazodoalus. Dálkkádat- ja birasdepartemeanttas dat lea bajimuš ovddasvástádus nationála boranávdepolitihka goziheamis. Sámediggi bivdá ahte Eanadoallo- ja biebmodepartemeanta láhčá čoahkkimiid Sámedikki, NBR ja Dálkkádat- ja birasdepartemeantta gaskka main fáddán lea nationála boraeallipolitihkka.</p>
<p><em type="italic">Sámedikki cealkámuš. Čoahkkáigeassu. </em></p>
<p>Sámediggi addá čuovvovaš cealkámuša jagi 2022/2023 boazodoallošiehtadussii.</p>
<list><p type="listitem">Ekonomalaš rámmat boazodoallošiehtadusas berrejit čuovvut jahkásaš bálká- ja haddegoargŋuma.</p>
<p type="listitem">Sámediggi bivdá beliid árvvoštallat ođđasis fas ásahit rámma Sámediggái mii geavahuvvui boazodoalu lasseealáhusaide.</p>
<p type="listitem">Sámediggi bivdá beliid searvvahit Sámedikki eanet orgánaide mat barget ealáhuspolitihka ovddidemiin.</p>
<p type="listitem">Sámediggi bivdá šiehtadusbeliid ođđasis árvvoštallat rahpat nu ahte Sámediggi fas sáhttá konsulteret boazodoallošiehtadusa birra.</p>
<p type="listitem">Sámediggi oaivvilda ahte lea dehálaš, ahte lassin buvttadandoarjagii, ásahuvvo doarjja rávis bohccuid njuovvama várás, seamma dásis miessenjuovvandoarjagiin. Máksomearri berre leat seamma go miessenjuovvandoarjja, 500 ru rávis bohcco nammii.</p>
<p type="listitem">Sámediggi bivdá maiddái beliid unnidit dáláš gáibádusa buvttadandoarjaga juksamis ahte galgá vuovdit 50 000 ru ovddas.</p>
<p type="listitem">Sámediggi bivdá šiehtadusbeliid várret ruđaid dutkamii ja ovddideapmái.</p>
<p type="listitem">Sámediggi bivdá ođđasis šiehtadusbeliid vuoruhit doarjaga mii galgá movttiidahttit árbevirolaš doaibmavuogi boazodoalus.</p>
<p type="listitem">Ovddit šiehtadusas unniduvvui sierra doaibmadoarjja nissonolbmuide geain lea sierra siidaoassi 0,9 miljon ruvnnuin. Sámediggi bivdá ahte dát doarjja bajiduvvo. Sámediggi bivdá maiddái ahte náittosguoibme- ja ovttasássidoarjja bajiduvvo.</p>
<p type="listitem">Sámediggi bivdá beliid vuoruhit ortnegiid mat láhčet árbedieđuid fievrrideami.</p>
<p type="listitem">Sámediggi bivdá šiehtadusbeliid árvvoštallat ahte várrejuvvojit ruđat orohagaide oahpahussii konsultašuvnnaid birra.</p>
<p type="listitem">Sámediggi áigu, ođđasis, rávvet beliid ruhtadit Protect Sámi boazodoallošiehtadusas.</p>
<p type="listitem">Sámediggi áigu maiddái, nu ovddit jagi, bivdit šiehtadusbeliid dahkat jahkásaš guorahallama, dahje stáhtusa areálasisabahkkemiin sámi guovlluin. Sámediggi oaivvilda earret eará ahte berre ráhkaduvvot kárta mas oidno boazoguohtonareálaid stáhtus ja daid massin.</p>
<p type="listitem">Sámediggi oaivvilda ahte dálkkádatrievdamiid ja vuorddekeahtes dálkkiid geažil berre várrejuvvot stuorát rámma roassodustehusfondii.</p>
<p type="listitem">Sámediggi bivdá beliid eanet lasihit doarjaga bohccuid suvdimii. Bivdit maiddái ahte iešoassi bohcco nammii unniduvvo fas 15 ruvdnui bohcco nammii.</p>
<p type="listitem">Sámediggi bivdá beliid árvvoštallat ahte Eanadoallodirektoráhtii addojuvvošii bargun dahkat rámmašiehtadusa bohccuid fievrrideamis helikopteriin boazodoalus.</p>
<p type="listitem">Sámediggi bivdá beliid ođđasis várret doarjaga doaimmas hehttejuvvomiid heiveheapmái gárdde luhtte.</p>
<p type="listitem">Sámediggi bivdá beliid ođđasis bivdit Ráđđehusa ođđasis árvvoštallat leago bággu klipset bohccuid.</p>
<p type="listitem">Sámediggi oaivvilda ahte vaši ja cielaheami vuostá dáistaleapmi boazodoalus ja boazodoalu beaggima buorideapmi berrejit oažžut fásta poastta Boazodoallošiehtadusas boahttevaš viđa jagiin. Sámediggi bivdá šiehtadusbeliid várret ruđaid dán ulbmilii.</p>
<p type="listitem">Sámediggi bivdá Eanadoallo- ja biebmodepartemeantta láhčit čoahkkimiid Sámedikki, NBR ja Dálkkádat- ja birasdepartemeantta gaskka maid fáddán lea nationála boraeallipolitihkka.</p>
</list></body></document>
