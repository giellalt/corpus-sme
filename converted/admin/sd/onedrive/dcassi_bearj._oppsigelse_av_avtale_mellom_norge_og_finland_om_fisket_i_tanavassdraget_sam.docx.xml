<document xml:lang="sme" id="no_id"><header><title/><genre code="admin"/><author><unknown/></author><wordcount>638</wordcount><conversion_status type="standard"/><availability><license type="standard"/></availability><multilingual/><origFileName>DČášši bearj. Oppsigelse av avtale mellom Norge og Finland om fisket i Tanavassdraget SAM.docx</origFileName><parallel_text xml:lang="nob" location="dcassi_bearj._oppsigelse_av_avtale_mellom_norge_og_finland_om_fisket_i_tanavassdraget_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="nob">Sak  &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr </em><em type="italic">. </em></p>
<p xml:lang="koi">21/1880</p>
<p><em type="italic">Soahpamuša </em><em type="italic">eretcealkin </em><em type="italic">Norgga </em><em type="italic">ja </em><em type="italic">Suoma </em><em type="italic">gaskka </em><em type="italic">Deanučázádaga </em><em type="italic">guollebivddu </em><em type="italic">birra </em></p>
<p>Mildosat</p>
<p type="title">Áššeovddidus</p>
<p>Soahpamuš Norgga ja Suoma gaskkas Deanočázádaga guollebivddu birra 2016 rájes.Luossabivddus sihke jogain ja vuonain lea mearkkašumi sámi kultuvrii. Luossabivdu lea sámegiela ja kultuvrra dehálaš guoddi, ja nu lea ge dehálaš oassi sámi kultuvrra ávnnaslaš vuođus. Deanočázádat lea erenoamáš dasa mii guoská luosa mearkkašupmái sámi kultuvrii. Čázadat lea riikka stuorámus luossajohka gos 70 % fátmmastanguovllus lea norggabeale ja 30 % lea suoma bealde. Deanočázádaga luossa lea nu guhkas go muitit dahkan sámi kultuvrra ávnnaslaš vuođu suohkaniidda sihke norgga ja suoma bealde.Luossa lea sápmelaččaid álgovuolggalaš ássama vuođđu, ovdal sihke stáhtaid vuođđudeami ja sisafárrejeddjiid sisabahkkema. Máttarmáttut leat eallán ja birgen luonddus deanoluosain čuđiid jagiid, seammás go árbevierru lea johtán buolvvas bulvii. Sámi báikkálaš guollebivdu lea ceavzil leamaš iige goassege leat áittan leamaš luossanállái.Badjelmeare bivdin Deanočázádagas šattai váttisvuođačuolbman dalle go suoma ja norgga eisseválddit álge stáhtalaš hálddašeami ja masse bearráigeahču go dikte mátkkošteddjiid bivdit jogas duvddidettiin báikkálaš vuoigatvuođalaččaid eret.Maŋŋá go bissehedje bivdima Deanus ja ruoššaluossa lea márihan jogaide lea Deanoluosa ja sámi kultuvrra dilli kritihkalaš. Lea áibbas dárbbašlaš sihkkarastit sihke resurssa ja sámi kultuvrra, nu go Norga lea geatnegahtton dahkat sihke Vuođđolága ja vuođđoolmmošvuoigatvuođa bokte. Vuosttaš mii ferte dahkkot lea eretcealkit eahpevuoiggalaš ja heahttás soahpamuša gaskkal Norgga ja Suoma Deanočázádaga guollebivddu birra.Deanočázádaga guollehálddašeami (DG) lea reivve bokte stádaráđđái Espen Barth Eidii Dálkkádat- ja birasgáhttendepartemeantta guovvamánu 14.b dán jagi ovddidan eahpeluohttámuša stáda ruoššaluosa hálddašeapmi Deanočázádagas. Viidáset lea mearriduvvon ahte lea dárbbašlaš guorahallat luossahálddašeami, ja Deanočázádaga báikkálaš hálddašeami norgga beallai sihkkarastit.Skábmamánu 15.b sáddii DG ášši Stuorradikki energiija- ja biraslávdegoddái. DG oainnu mielde čájehuvvo ahte lea dárbu Stuorradikkis guorahallat movt guolleresurssat Deanočázádagas hálddašuvvojit, ja lea go Stuorradikki áigumuša mielde 2014 Deanulága mielde. Sámediggi lea sádden reivve Dálkkádat ja birasministerii 07.12.21 gos gáibida ahte Deanosoahpamuš eretcelko jođáneamos lági mielde.</p>
<p type="title">Árvvoštallan</p>
<p>Sámediggi ii doarjjo šiehtadusa gaskal Norgga ja Suoma guollebivddu áššis Deanučázádagas, daiguin reguleremiiguin mat dasa gullet. Dát čuoččuhus lea čuovvoluvvon min gulahallamiin almmolaš eiseválddiiguin, Stuoradikki dárkkistan- ja konstituerenlávdegottiin ja Sámedikki dievasčoahkkimis Sámediggeráđi čilgehusa bokte luosa birra (DČ 25/20) ja Sámediggedieđáhusa bokte luosa birra geassemánu 2021 (DČ 7/21)Sámedikki čilgehusas luosa birra čuožžu: « <em type="italic">Sámediggi oaivvilda ain ahte soahpamuša oktan gullevaš muddemiiguin ferte eretcealkit ja dan sadjái oažžut ođđa soahpamuša mas lea dárbbašlaš báikkálaš sámi legitimitehta </em>.»Váldočuolbma Deanušiehtadusain oktan guoski reguleremiiguin, lea ahte das ii leat makkárge báikkálaš legitimitehta dahje čanastat. Das váilu gorálašvuohta guollebivddu ráddjemiin. Ii leat govttolašvuohta noađuheamis gaskal vuoigatvuođaeaiggádiid ja mátkkošteaddji guollebivdiid, ii ge dat váldde vuhtii vuoigatvuođaid mat juo leat leahkime, ja dat mielddisbuktá vuoruheami sis geain eai leat vuoigatvuođat, mii fas dagaha sin ovdii geain leat vuoigatvuođat. Mátkkošteaddji guollebivdit, geain eai leat makkárge vuoigatvuođat besset hálbbibui dás go buohkat earát. Dasa lassin leat suopmelaš bartaeaiggádat ožžon viiddiduvvon vuoigatvuođaid. Guollebivdobisseheapmi maŋimus bivdojagi ja eiseválddiid váilevaš doaibmannávccat dieđihuvvon leavvama birra ruoššaluosain Deanučázádahkii leat dahkan dili vel vearrábun báikkálaš vuoigatvuođaeaiggádiidda. Sámediggi háliida ain bidjat váldofokusa movt mii galgat viidáseappot bargat ja vejolašvuođaide gávdnat buriid ja sohppojuvvon čovdosiid. Dát ferte, nu go Sámediggi deattuhii juo dalle vuosttaš dievasčoahkkinmeannudeamis Deanučázádaga birra, atnit vuolggasadjin sohppojuvvon báikkálaš čovdosiid, main báikkálaš vuoigatvuođaeaiggádat bohtet ovttaoaivilii sihke ođđa šiehtadusa birra ja ođđa bivdonjuolggadusaid birra ja maid báikkálaš hálddašeami birra guolásteamis. </p>
<p type="title">Sámediggeráđi mearrádusárvalus</p>
<p>Sámediggi čujuha ovdalaš mearrádussii áššis DČ 29/16 <em type="italic">Soahpamuševttohus Norgga ja Suoma gaskka Deanučázádaga guollebivddu birra </em>, DČ 25/20 <em type="italic">Sámediggeráđi čilgehus luosa birra </em>ja DČ 7/21 <em type="italic">Diddi, luosjuolgi, goadjin ja duovvi – Sámediggedieđáhus luosa birra. </em>Sámediggedieđáhusas čuožžu čuovvovaččat: “ <em type="italic">Sámediggi oaivvilda ain ahte soahpamuša oktan gullevaš muddemiiguin ferte eretcealkit ja dan sadjái oažžut ođđa soahpamuša mas lea dárbbašlaš báikkálaš sámi legitimitehta </em>.”Sámediggi geardduha ávžžuhusa ja bivdá dálkkádat- ja birasministara bidjat johtui eretcealkinproseassa šiehtadusas mii lea Suomain, Deanučázádaga guollebivddu birra, nu johtilit go vejolaš.Sámediggi doarju Deanučázádaga guolástanhálddahusa ávžžuhusa, ahte bidjat johtui bealátkeahtes hálddašanrevišuvnna stáhtalaš eiseválddiid hálddašeamis, ahte doaimmahuvvo go hálddašeapmi Stuoradikki áigumušaid mielde mat mearriduvvo Deanulágas 2014:s, dása guoská maid geahčadeapmi das movt ruoššaluosa sisabahkken gieđahallojuvvo. </p>
</body></document>
