<document xml:lang="sme" id="no_id"><header><title/><genre code="admin"/><author><unknown/></author><wordcount>251</wordcount><conversion_status type="standard"/><availability><license type="standard"/></availability><multilingual/><origFileName>PRM_-Lanserer_språkutviklingsprosjekt_for_samiske_barn sme.docx</origFileName><parallel_text xml:lang="nob" location="prm_-lanserer_sprakutviklingsprosjekt_for_samiske_barn_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRD: Almmuhit giellaovdánahttinprošeavtta sámi mánáid várás</p>
<p><em type="italic">Sámediggeráđđi almmuha </em><em type="italic">prošeavtta </em><em type="italic">Les for meg / Lågå munji / Loga munnje / Lohkh munnjien </em><em type="italic">Bådådjos </em><em type="italic">, </em><em type="italic">Stormen girjerádjosis </em><em type="italic">, </em><em type="italic">golggotmánu 27. beaivvi </em><em type="italic">Giellavahku </em><em type="italic">. </em><em type="italic">Prošeakta galggašii ráves </em><em type="italic">olbmuid movttiidahttit lohkat jitnosit, lávlut, riibmet, juoigat ja hupmat mánáin. </em></p>
<p>Sámediggeráđđi bovde váhnemiid ja earáid geat deaivvadit sámi mánáiguin árgabeaivvis čuovvut seminára digitálalaččat dahje Stormen girjerádjosis. Prográmma lea almmuhuvvon Sámedikki neahttasiidui ja Facebook-siidui. Buot dearvvašvuođastašuvnnaid ja girjerádjosiid bargit leat erenoamážit bovdejuvvon searvat seminárii ja doibmii.</p>
<p>Loga munnje! -doaimma ulbmil lea nannet sámegielaid ja beroštumi sámi girjjálašvuhtii, ja láhčit dili lohkanhállui. Árra giellamovttiidahttin lea dehálaš vai mánná šaddá čeahppi lohkat, liikogoahtá girjjiide ja vai sátneriggodat šaddá buorre. Sáhttá dadjat ahte go mánnái lohká jitnosit, de dat ráhkkanahttá máná eallimii. Ovttasráđiid dearvvašvuođastašuvnnaiguin ja girjerádjosiiguin juhkkojuvvojit girjjit ja diehtojuohkinneavvut giellaovdánahttima birra mánáide ja sin váhnemiidda.</p>
<p>– Dutkan čájeha ahte lohkan ruovttus lea vealtameahttun dehálaš mánáid giellaovdáneapmái ja lohkangálggaide. Go mánná čohkká rávesolbmuin gii lohká girjjiid, de mánná oahpásnuvvá dasa mat bustávat ja sánit leat, ja dasto šaddá mánnái álkibun ieš lohkat. Dat sáhttá áiggi mielde buoridit sámegiela geavaheami ja beroštumi sámi girjjálašvuhtii maŋŋel, dadjá sámediggeráđđi Henrik Olsen (NSR).</p>
<p>Loga eanet prošeavtta birra Sámedikki neahttasiiddus: sametinget.no/lesformeg</p>
<p><em type="italic">Govvateaksta: Girjeskeaŋk </em><em type="italic">k </em><em type="italic">a </em><em type="italic">š </em><em type="italic">maid oažžu dearvvašvuođastašuvnnas go fitná dearvvašvuođadárkkistusas </em><em type="italic">unnamánážiin </em><em type="italic">( </em><em type="italic">govas lea girje </em><em type="italic">lávkkaš </em><em type="italic">+ Riebijtjivgga- </em><em type="italic">girji </em><em type="italic">ja </em><em type="italic">- </em><em type="italic">gihpa </em></p>
<p><em type="italic">Govvateaksta: Girjeskeaŋkkaš </em><em type="italic">báikkálaš girjerádjosis (govas leat </em><em type="italic">dat 2 girjji maid 2- ja </em><em type="italic">4-jahkásaččat </em><em type="italic">ožžot skeaŋkan) </em></p>
<p><em type="italic">Jus leat gažaldagat dahje áiggut jearahallat, váldde oktavuođa sámediggeráđiin </em><em type="italic">Henrik Olsen </em><em type="italic">iin </em><em type="italic">(NSR), 907 75 219, </em><em type="italic">henrik.olsen@samediggi.no </em></p>
</body></document>
