<document xml:lang="sme" id="no_id"><header><title/><genre code="admin"/><author><unknown/></author><wordcount>294</wordcount><conversion_status type="standard"/><availability><license type="standard"/></availability><multilingual/><origFileName>sak 48 21 forslag 8 Ann Elise Finnbog, sam.docx</origFileName><parallel_text xml:lang="nob" location="sak_48_21_forslag_8_ann_elise_finnbog_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="deu">MOHTASÁTNI GIRJÁIVUOHTA!</p>
<p><span type="quote">«Sáhttá han leat ahte sápmelaččat, muslimat, bonju ja earát geat eai bala ahte toga jávkadanleirii vuordá nuppi nurkki duohken, maiddái sáhttet leat mielde hábmeme kultuvrra girjáivuođa ja eará báikkiid girjáivuođa»</span>. Dát ii leat sitáhtta muhtin sevdnjes čállosis. Dát lea sitáhtta Norgga stuorimus aviissas, Aftenposten, juovlamánu 2.b. ja čálli lei beakkán kommentáhtor, Frank Rossavik. Rossavik čállá viidáset iežas čállosis; <span type="quote">«Muhtimiidda mis heive dákkár válddahus ovtta riikkas ollu buorebut Duiskii Adolf Hitlera stivrra vuolde go Norgii jagis 2021»</span>. Ná vállje Aftenpostena kommentáhtor Frank Rossavik válddahit sin geat dálá áiggis vuosttaldit vašši cealkimiid, vealahemiid ja nállevealahemiid Norggas. Duogážin dán čállimii lea Kulturráđi jahkásaškonferánsa, mas fáddá Girjáivuohta lei okta áššiin mat digaštallojuvvo. Rossavik geahččala bidjat vuostálaga sin geat <span type="quote">”dovdet iežaset vealahuvvon”</span> sin vuostá <span type="quote">“geat eai dovdda iežaset vealahuvvon”</span>, ja ahte sis geat dákkáriid čuoččuhit, ii leat olus eanet buktit go <span type="quote">“ártegis čállinbeavdeteoriijaid”</span>.</p>
<p>Dat ahte duvdit vealaheami dovdun ja ovddasvástádussan mii addojuvvo ovttaskas indiviidii, dan ovdii go namuhit dan nu go dat lea, namalassii struktuvrralaš servodatváttisvuohtan, ii leat dohkálaš, ii politihkalaččat ii ge journalisttalaččat. Bufdir dieđuid mielde leat 53 % sámi organisašuvnnaid miellahtuin vásihan vašši duolbmamiid. Maŋimus logiid jagiid lea dutkan ovdanbuktán ovddešáiggi eahpevuoiggalašvuođa ja veahkaválddi earret eará sápmelaččaid vuostá. Dutkan lea čalmmustahttán duogáža ja váikkuhusaid dáruiduhttin- ja assimilerenpolitihkas sápmelaččaid vuostá. Dađi bahábut lea ain odne nu ahte leat vuosttažettiin ovttaskas olbmot geat šaddet dáistalit vaši, vealaheami ja nállevealaheami vuostá. Danin vuhtto ahte stáhtalaš ásahusat atnet dán indiviidaváttisvuohtan, eai ge struktuvrralaš servodatváttisvuohtan. Dáinna ferte juoga dahkkot! Mis leat lágat Norggas vealaheami vuostá, muhto dat eai oro doaibmame. Mii dárbbašit danin dahkat min riikka álbmoga eanet dihtomielalažžan. Danin lea dál áigi ahte dát váttisvuohta ovddiduvvo alit servodatdássái. Sámediggi, ovttas ráđđehusain ja Stuoradikkiin, fertejit dál oaidnit iežaset ovddasvástádusa ja bidjat johtui oktasaš prošeavtta vašši duolbmamiid, vealaheami ja nállevealaheami vuostá.</p>
</body></document>
