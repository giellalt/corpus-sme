<document xml:lang="sme" id="no_id"><header><title/><genre code="admin"/><author><unknown/></author><wordcount>420</wordcount><conversion_status type="standard"/><availability><license type="standard"/></availability><multilingual/><origFileName>Tale_til_åpning Alta museum og åpningen av utstillingen til Riebangolli.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Ráhkis olbmot</p>
<p>Munnje lea stuorra illun sávvat didjiide buresboahtima Álttá museai ja čájáhusa Riebangolli rahpamii. Čájáhus lea stipendiáhtačájáhus man duojár Jorun Løkvold lea dahkan ja son lea eret Davvi-Romssas Olmmáivákkis.</p>
<p>Sátni duojár muitala dakkár olbmo birra gii lea erenoamáš čeahppi sámi dáidda- ja kulturdujiin. ja geas lea hui buorre geavatlaš ja vásihusvuđot máhttu. Das sáhttá leat sáhka máhtu birra maid lea háhkan sohkabuolvvaid čađa ja iežas vásihusaid bokte. Duojár Petteri Laiti oaivvilda ahte olmmoš sáhttá iežas gohčodit duojárin easkka dalle go lea unnimusat logi jagi hárjehallan duojárin. Dasa lassin galgá olmmoš leat erenoamáš čeahppi, máhttit oaidnit riekta, sus galgá leat kulturgelbbolašvuohta ja máhttu, ja perspektiiva mii vuolgá su iežas siste. Duojár galgá dovdat maiddái luonddu beliid ahte goas ja movt ávdnasat galget vižžojuvvot luonddus. Sáhttá maiddái leat sáhka vuoiŋŋalaš dimenšuvnnas maid ferte vuhtii váldit go váldá ávdnasiid dahje ieš barggus. Danne lean mun geahčadan muhtun du dujiid sihke dáppe ja du ruovttusiiddus, dan vuođul lean oaidnán ahte don goargatvuođain sáhtát gohčodit iežat duojárin. Ovddeš sámediggepresideanta Aili Keskitalo dajai ahte <span type="quote">“go lea sápmelaš de lea sus dat dovdu ahte sus lea ovddasvástádus čilget váttis sámi áššiid birra muhtumii geas ii leat makkárge máhttu sámi kultuvrra ja servodaga birra. Dat sáhttá váibadit. Mainna lágiin muitalit olles sámi historjjá, dáruiduhttinpolitihka ja koloniserema birra Sámis, ja mainna lágiin dat ain dáhpáhuvvá ja váikkuha otnáš sámi servodahkii? Go lean politihkkár de dieđán ahte dat ii leat álki dahje johtilit dahkkojuvvon. Danne lean mun nu movtta go min dáiddárat ja kulturbargit veahkehit min čilget, ja veahkehit maiddái dasa ahte mii sámit ieža maid áddet min máilmmi buorebut.”</span></p>
<p>Riebangolli geavaheapmi čikŋan sámi biktasiin ja dávviriin lea hui boares vierru. Mun duođai gávnnahin, ahte teknihka birra lea čilgejuvvon čálalaš gálduin guhkás maŋos 1700-lohkui, gos geavaheapmi čilgejuvvo riddoguovlluin davvi Norlánddas, Romssas ja Oarje-Finnmárkku rittus. Diehtit ahte riebangolli lea geavahuvvon čikŋan gitta 1920-logu rádjai. Mun áiggun giitit du go leat mielde váldimin ruovttoluotta árbedieđuid, dasgo sámi kultuvrras lea dál sáhka, eanet go dušše ivdnás gávttiid ja boazodoalu birra. Sámi kultuvra lea erenoamáš ja dasa gullet muhtun muddui olgguldas, oinnolaš bealit, nugo giella, biktasat, servvoštallanvuogit, biebmodábit, dáidda, giehtaduodji, ealáhusheiveheapmi, namat ja nu ain, maiddái ávnnaskeahtes bealit nugo árvonorpmat, jurddašanvuohki, oktiigullevašvuohta, oktasaš ulbmilat ja earenoamážit min oktasaš historjá. Ollisvuohta dat čájeha erenoamážit mii lea sámi ja mii muđui earuha min birastahtti servodagas, beroškeahttá das ahte geahččágo juohke beali sierra, dasgo lihkká ii álo gávnna nu stuorra erohusaid servodaga ektui muđui.”</p>
<p>Lassin háliidan mun giitit Álttá musea mii maiddái lea mielde muitaleamen dehálaš historjjá lagasservodaga birra ja nie duddjo identitehta ja oktasašvuođadovddu. Giitu!</p>
</body></document>
