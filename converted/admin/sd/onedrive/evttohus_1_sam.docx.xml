<document xml:lang="sme" id="no_id"><header><title/><genre code="admin"/><author><unknown/></author><wordcount>212</wordcount><conversion_status type="standard"/><availability><license type="standard"/></availability><multilingual/><origFileName>Evttohus 1 Sam.docx</origFileName><parallel_text xml:lang="nob" location="evttohus_1_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Stáhta ferte váldit ovddasvástádusa čorget nuoskkidemiid FeFo eatnamis . Dálkkádat- ja birasdepartemeantta lea mearridan ahte Finnmárkkuopmodat lea geatnegahtton ieš máksit čorgenbarggu ja dievasmahtti iskosiid ovddas ovddeš Buođggát fanasindustriijaopmodagas. Álggu rájes lei opmodat stáda opmodat man Finnmárkku eanavuovdinkantuvra hálddašii ja gii suovai hukset fanasfitnodaga dohko 80-logus. 1990:s gávdnui dáppe nuoskkideapmi ja 2007:s biddjui dalá láigoheaddji Varanger Maritim AS čađahit birasiskkademiid, muhto fitnodat reastaluvai ovdal go iskosat ledje čađahuvvon. Finnmárkkuopmodat mii stádas válddii opmodaga badjelasas dalle go Finnmárkkuopmodat fápmuduvvui 2006:s lea dál geatnegahtton Birasdirektoráhta bealis čađahit čorgendoaimmaid ja viidáset iskkademiid. Golut leat vearrámusat árvvoštallon gitta 30 miljovnna ruvnno rádjai. Sámediggi lea ovttaoaivilis prinsihpalaččat ahte nuoskkideaddji galgá máksit čorgema ovddas. Lea dattege govttoheapme ahte Finnmárkkuopmodat galgá máksit nuoskideami ovddas mii lea geavvan ovdal sin ásaheami 2006:s ja nuoskkideaddji ieš ii leat dárbbašan máksit. Stáhta ferte ieš váldit ekonomalaš ovddasvástádusa iskat ja čorget nuoskkidemiid eatnamiin mat gulle stádii ovdal 2006. Sámediggi ballá boahtteáiggis eanet nuoskkideami gávdnot mii ferte čorgejuvvot ja man Finnmárkku álbmot ferte máksit. Finnmárkkuopmodagas lea jahkásaččat gáržžes badjebáza ja boahttevaš čorgenbargguide ferte loana váldit, mii fas ferte máksot lassi bivdo- ja guolástandivvagiid bokte ja viessosaji ja láigohattiid lassánemiin. Sámediggi bivdá ráđi bargat dan ala ahte sihkkarastit stáhtalaš ruđaid nuoskkideami iskkadeapmái ja čorgemii mii lea Finnmárkkuopmodaga eatnamis ja mii lea geavvan ovdal go FeFo ásahuvvui.</p>
</body></document>
