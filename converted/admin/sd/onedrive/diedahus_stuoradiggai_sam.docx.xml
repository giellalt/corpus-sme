<document xml:lang="sme" id="no_id"><header><title/><genre code="admin"/><author><unknown/></author><wordcount>1909</wordcount><conversion_status type="standard"/><availability><license type="standard"/></availability><multilingual/><origFileName>Dieđáhus Stuoradiggái Sam.docx</origFileName><parallel_text xml:lang="nob" location="diedahus_stuoradiggai_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Dieđáhus Stuoradiggái 37 (2020-2021) Sámi giella, kultuvra ja servvodateallin – Ealáhusvuođđu ealli sámi báikegoddi</p>
<p>Mielddus</p>
<p>Dieđáhus Stuoradiggái 37 (2020-2021) Sámi giella, kultuvra ja servvodateallin – Ealáhusvuođđu ealli sámi báikegottiide</p>
<p type="title">Áššeovddidus</p>
<p>Sámediggi guorrasii ođđa bušeahttaortnegii áššis 13/18. Dán ođđa bušeahttaortnega oassin galggai maiddái ráđđehus ásahit ortnega nu ahte juohke giđđasešuvnna galggai ovddiduvvot boahtteáigái čujuheaddji dieđáhus Stuoradiggái sámepolitihka birra. Dieđáhus galgá namuhit ovddidandovdomearkkaid sámi gillii, kultuvrii ja servvodateallimii, ja bálvalusfállui sámi ássiide. Dieđáhus čilge ráđđehusa mihttu sámepolitihkain ja maid sii oaivvildit deháleamos hástalussan boahtteáiggis, ja Sámedikki árvvoštallamat galget ovdanboahtit.</p>
<p>Dán jagi lea goalmmát háve go dákkár dieđáhus čállo, ja fáddá 2021:i lea <span type="quote">“Ealáhusvuođđu ealli sámi báikegottiide”</span>. Ráđđehusas lea celkon mihttu láhčit dili ealli báikegottiide ja šaddamii olles Norggas, ja dieđáhus váldá ovdan erenoamáš hástalusaid ja vejolašvuođaid mat leat davvi-Norggas ja sámi guovlluin. Ealáhusa stuora ja áŋgiris prošeavttain leat dávjá sihke buorit ja bahás lassiváikkuhusat lagasguovllus. Dát dieđáhus lea buorre lávdi Sámediggái fuomášuhttit sámi guovllu hástalusaid mat leat čatnon dáidda prošeavttaide.</p>
<p>Vuollelis čuovvu proseassa ja dieđáhusa sisdoalu oaniduvvon čoahkkáigeassu.</p>
<p xml:lang="fin"><em type="italic">Proseassa </em></p>
<p>Sámedikki mielas galggašii dieđáhus meannuduvvot Stuoradikki giđđasešuvnnas, muhto máŋggaid maŋidemiid sivas lea leamaš hástaleaddji ráđđehussii.</p>
<p>Dán jagaš dieđáhusbarggus lea leamaš olu eambbo ovttasbargu ja gulahallan. Mii oaidnit ahte departemeantta bealis lea čuovgan čađa makkár cealkámušat ja mearkkašumit leat mielde dieđáhusas ja makkáriid leat hilgon.</p>
<p>Erenoamážit barggu loahpageahčen gulahalaimet goasii juohke beaivve Gieldda- ja ođasmahttindepartemeantta ovddasteddjiiguin. Muhtin sajiin gal livččii gulahallan sáhttit buoret, muhto obbalaččat lea Gieldda- ja ođasmahttindepartemeantta leamaš olu rahppaseappot das makkár rievdadusaid leat dahkan, ja eai leat olus rievdadan dokumeantta maŋŋel go Sámediggi lea politihkalaččat meannudan dan. Mii oaidnit dan ahte min mearkkašumit váldojuvvo vuhtii, ja nu go departemeanta leat rievdadan čállosa de eai rievdda mearkkašumiid mearkkašumit nu olu.</p>
<p>Dat mii guoská dieđáhusa doaibmabijuide orro šaddan veahá moivvas. Sámedikki bealis čájehuvvo máŋga evttohusa doaibmabijuide, muhto muitaluvvui midjiide ahte dán dieđáhusas eai galgan evttohuvvot doaimmat. Lihkká lea várrejuvvon 6 000 000,- ruvnno dieđáhusa čuovvoleapmái, diehtu maid oaččuimet easka go stádabušeahtta almmuhuvvui golggotmánus 2022. Mii navdit dán čuovvuluvvot ovdal boahtte jagi dieđáhusa, ja ahte gulahallan doaibmabijuid birra šaddá buoret.</p>
<p><em type="italic">Sisdoallu </em></p>
<p>Dieđáhus Stuoradiggái 37 (2020-2021) Sámi giella, kultuvra ja servvodateallin – Ealáhusvuođđu ealli sámi báikegottiide lea juhkkojuvvon 9 kapihttalii, oktan vuollekapihttaliidda. Dat leat (1) álggahus, (2) Sámi guovllut – ovddidandovdomearkkat ja dovddamearkkat, (3) Sámedikki ealáhuspolitihkka, (4) Ealáhusvuođđu sámi guovlluin, (5) Váikkuhangaskaoamit ealáhusovddideapmái sámi servvodagain, (6) Buorre eallin sámi guovlluin, (7) Láhčit dili ealáhusovddideapmái, (8) Oahpahus ja gelbbolaš bargonávccat fidnemis ja (9) Ekonomalaš ja hálddahuslaš váikkuhusat.</p>
<p><em type="italic">1.kapihttal: Álggahus </em></p>
<p>Ráđđehus álggaha dieđáhusa fáttá ja ráđđehusa politihka čájehemiin guovllus. Viidáset čájeha mihttu ja rámmaráhkkanusa mii lea vuođđun dieđáhussii. Ráđđehusa strategiija ovddidit positiiva šaddama ja ovdáneami sámi guovlluin ovddiduvvo vuollekapihttalis 1.1.1, vuollekapihttaliin 1.1.2 gitta 1.1.5 leat ges sámi kultuvrralaš rámmaráhkkanusa, ceavzilvuođa, nationála- ja internationála juridihka, ja dálkkádatrievdamiid birra.</p>
<p><em type="italic">2. kapihttal: Sámi guovllut – ovddidandovdomearkkat ja dovddamearkkat </em></p>
<p>Kapihttal čájeha obbalaš demográfalaš ja ekonomalaš ovddidantrendaid sámi guovlluin. Kapihttal maid digaštallá doabalaš ráddjema sámi guovlluin, ja rádje sámi guovlluid daidda suohkaniidda mat leat Telemarksforskninga regionála guorahallamis mielde. Obbalaš dovdomearkkat mat čájehuvvojit leat (1) ahte leat sihke lassáneapmi ja njiedjan vuođđoealáhusain, (2) ahte árvohuksen lea veahá vuollelis sámi guovllus maid unnit bálkkát čajehit, (3) ahte sámi guovlluin eai lean nu olu korona- guoski virgelobit go gávpogiin ja (4) heajos álbmotovdáneapmi. Sámediggi čujuha ahte geográfalaš lahkoneapmi statistihkkii sámi álbmoga birra lea váilevaš ja iige guoskka albma láhkai.</p>
<p><em type="italic">3. kapihttal: Sámedikki ealáhuspolitihkka </em></p>
<p>Dán kapihttalis čájehuvvo Muohtačalbmi-julggaštus ja Sámedikki ealáhuspolitihka váldomihttu. Deattuhuvvo ahte sámi giella ja kultuvra leat dehálaš eahpemateriála resurssat sámi ealáhusaid ovddideamis.</p>
<p><em type="italic">4. kapihtal: Ealáhusvuođđu sámi guovlluin </em></p>
<p>4. kapihtal čájeha iešguđet ealáhusvuođuid sámi guovlluin. Dán kapihttalis leat máŋga čielga earu gaskkal Sámedikki ja Ráđđehusa. 4. Kapihttala lea juhkkojuvvon máŋga oassekapihttalii. Dáid oassekapihttaliid čilget veahá lagabui dás vuollelis, go 4.kapihttalis leat stuorimus earut ráđđehusa ja Sámedikki gaskkas.</p>
<p><em type="italic">Oassekapihttal 4.1 boazodoalu birra: </em></p>
<p>Kapihttal deattuha boazodoalu kultuvrralaš árvvu, muhto boazodoallu vásiha goitge ahte sin vuoigatvuođat guohtuneatnamiidda gáržžiduvvojit politihkalaš beroštumiid ovdii areálaáššiin. Vaikke ráđđehus deattuha man dehálaš márkanguovllu ja ekologalaš boazodoalloealáhus lea, de dieđiha ealáhus ahte masset sisaboađu bieggafápmorusttegiid ja dasa gullevaš infrastruktuvrra dihte. Borasspire maid áitá máŋgasiid dienasvuođu ealáhusas. Sámediggi ohcala raporttaid kultuvrralaš ovdáneami boazodoalloealáhusas, lassin raporttaide ekonomalaš ovddideami birra. Sámediggi maid deattuha ahte vurdojuvvo ahte bargu norgga-ruoŧa boazoguohtunkonvenšuvnnain jotkojuvvo, ja raporta 2014:s čuovvuluvvo. Sámediggi evttohii máŋga doaibmabiju boazodoalloealáhussii.</p>
<p><em type="italic">Oassekapihttal 4.2 eanandoalu birra </em></p>
<p>Kapihttal čájeha ráđđehusa váldomihttu eanandoaluin, mii lea láhčit dili eanandollui miehtá riikka. Eanandoallu lea ealáhusvuođu dehálaš oassi sámi guovlluin, ja Sámediggi ohcala čielgaset oasálastima eanadoallopolitihkka hábmemis. Lotnolasvuohta guhkes čuvges beaivvit ja vuollegis temperatuvrrat dagaha Davvi-Norgga eanandoalu erenoamážin. Dálkkádat mearrida buvttadeami sámi guovlluin, ja Sámedikki mielas galgá roavva-fuođđubuvttadus vuoruhuvvot. Sámi guovlluin njidjet návetdoalut ja dat cuiggoduvvo stuora hástalussan, ja Sámediggi cuiggoda lonuheami luovosdollui ja hástalusat boraspiriid ektui guovtti áššin mat váikkuhit doaluid unnumii. Dieđáhus cuiggoda maid ahte eanandoalus ja boazodoalus lotnolasdoallun livččii erenoamán potentiála sámi borramuškultuvrra ja -árbevieruid ovddideapmái.</p>
<p><em type="italic">Oassekapihttal 4.3 mariidna ealáhusaid birra </em></p>
<p>Guolásteapmi ja mearradoallu leat dat ealáhusat main lea eanemus árvobuvttadeapmi sámi guovlluin, ja lea gánnáhahtti ealáhussuorgi. Kapihttal sihkkarastá erenoamážit dehálaš sámi árbevirolaš riddoguolásteami, ja riddoguolástaneari doaibmabidjun nannet ealáhusvuođu unnimus fatnasiidda hearkkimus riddoservvodagain. Sámediggi cuiggoda mot earrevuogádat riddoguolásteamis lea heajut váikkuhan olu riddoservvodagaide, ja geahččá baluin mot riikkarevišuvnna loahppabohtosat eai vuhtiiváldojuvvon Prop. 137 L (2019-2020) meannudeamis. Mearradoalloealáhusat namuhuvvojit erenoamážit, vaikke das ii leat erenoamáš sámi dimenšuvdna eará go ahte váldá alccesis areálaid sámi riddo- ja vuotnaguovlluin.</p>
<p><em type="italic">Oassekapihttal 4.4 sámi giella ja kultuvra vuođđun ealáhusovddideapmái </em></p>
<p>Oassekapihttal sihkkarastá sámi giela ja kultuvrra, erenoamážit hutkás ealáhusain ja mátkeealáhusas, sáhttet doaibmat vuođđun ealáhusovddideamis sámi guovlluin. Šaddi riikkaviidosaš ja riikkaidgaskasaš beroštupmi sámi kulturovdanbuktimiidda deattuhuvvo. Deattuhuvvo ahte mátkeealáhusas ja hutkás ealáhusain leat oktasaš hástalusat: Geahnohis fierpmádagat, unnán kapitála fidnemis ja ráddjejuvvon márkanat. Vahca-prošeakta maid ovddiduvvo dehálažžan ceavzilis kulturturisma oččodeamis. Sámediggi evttohii máŋga doaibmabiju hutkás ealáhussii ja mátkeealáhussii.</p>
<p><em type="italic">Oassekapihttal 4.5 digitaliserema ja teknologiija birra – ođđa vejolašvuođat šaddamii ja árvobuvttadeapmái </em></p>
<p>Kapihttalis lea dan birra makkár vejolašvuođaid digitaliseren ja ođđa teknologiija mielddisbuktá. Dieđáhus čujuha vejolašvuođaide digitála bargosajit addet gáiddus bargosajiide ja mot teksten, dubben, ja digitála bálvalusaid ovddideapmi ja láhčin sáhttet vuoggasadjin ođđa fitnodagaide. Jus dáin vejolašvuođain galggaš sáhttit ávkki atnit ferte buorre digitála vuođđostruktuvra, juoga maid dieđáhus deattuha.</p>
<p><em type="italic">Oassekapihttal 4.6 báktedoaimma ja minerálabohkama birra </em></p>
<p>Kapihttalis lea minerálariggodaga bohkama birra mii lea vuođđun árvobuvttadeapmái ja bargosajiide sámi guovlluin. Dieđáhus deattuha ahte ráđđehus berošta das mot ceavzilis geavaheapmi dáin riggodagain galget addit buriid lassiváikkuhusaid, seammás go sápmelaččaid vuoigatvuođat álgoálbmogin galget doahttaluvvot. Sámediggi ballá ahte dát vuoigatvuođat eai doahttaluvvo, ja ahte váikkuhusat mat dán ealáhusas sáhttet, leat dábálaččat hui heittohat birrasii, boazodollui, riddoguolásteapmái ja johkaguolásteapmái guovlluin lahkosis.</p>
<p><em type="italic">5. kapihttal: Váikkuhangaskaoamit ealáhusovddideapmái sámi servvodagain </em></p>
<p>Álggos čájeha kapihttal mihtilmas tendeanssaide sámi guovlluid ealáhuseallimii: Olu ovttaolbmofitnodagat ja oasusvuođđudusa main leat unnán bargit ja oalle heajos gálvojohtu – mihtilmas tendeansa guovlluin gos olu olbmot barget vuođđoealáhusas. Sámi guovlu lea stuoris, máŋggabealálaš ja leat oalle smávva báikkálaš márkanat, mii buktá erenoamáš hástalusaid.</p>
<p>Oassekapihttal 5.1 lea váikkuhangaskaoamiaktevrra rolla ja ovttasbarggu birra sámi ealáhusdoaimma ovdánahttimiin gos Sámedikki doarjjaortnegat, Innovasjon Norge ja Forskningsrådet govviduvvojit golmma aktevran geain lea iešguđet dievasmahtti fápmudus. Lágideaddjiovdánahttinprográmma N2 ja ealáhusgárddit namuhuvvojit erenoamážit dárbbašlaš lávdin ovttasbargui, gelbbolašvuođaloktemii ja ráđđeaddimii.</p>
<p>5.2 lea váikkuhangaskaomiid birra ealáhusovdánahttimii ja innovašuvdnii, ja dás namuhuvvo, lassin Sámedikki doarjjaortnegii ja Innovasjon Norge juolludemiide, maid SkatteFUNN- ortnet, ja regionála dutkanfoandda. Ohcamat SkatteFUNN- ortnegii, mii lea FoU vearrogeasusortnet, eat leat galle sámi guovlluin, vaikke dohkkehanproseanta lea buori muddui dássásaš.</p>
<p>5.4 lea dan birra mot nuppástus ja šaddu gáibida kapitála fidnet. Kapihttalis namuhuvvo ahte ráđđehus háliida álggahit investerenfoandda Davvi-Norgii, buoridan dihte kapitála fidnema ja buriid hálddahusbirrasiid šaddama davvin. Čielggaduvvo maid álggahit Arctic Investment Platform ovttasbargguin Davvi-Suomain ja Davvi Ruoŧain Interreg Nord rámmaid siskkobealde. Sámediggi doarju dáid álggahemiid, ja vuordá árrat beassat mielde álggahanproseassaide. Seammás ohcala Sámediggi foandda mii lea erenoamážit jurddašuvvon ceavzilis ovdánahttimii eamiálbmotguovlluin: gilvvagordnefoanda (såkornsfond) mii lea arvileabbo go eará foanddat, man mihttu lea ovddidit ođasmahtti ja ceavzilis ealáhusdoaimma.</p>
<p>Loahpas namuhuvvo heivehuvvon bargoaddi váikkuhangaskaoapmin vai ásaiduvvan unnit báikkiide šaddá bivnnut.</p>
<p><em type="italic">6. kapihttal: Buorre eallin sámi guovlluin </em></p>
<p>Kapihttal lea beliid birra mat váikkuhit dasa ahte sámi guovlluin lea buorre eallin. Dieđáhus deattuha (1) dohkálaš orrunsadji fidnemis, (2) kultur- ja astoáigefálaldagat, (3) smávva gávpogiid ja čoahkkebáikkiid mearkkašupmi bálvalusfálaldahkii, (4) heiveheapmi gáiddusbargui ja (5) váikkuhangaskaoamit eaŋkil olbmuide mat vuolidit vearu ja studieloana.</p>
<p><em type="italic">7. kapihttal: Ealáhuseallimii heiveheapmi </em></p>
<p>Dán kapihttalis lea sektoriid, hálddašandásiid ja aktevrraid birra mat váikkuhit ealáhusovdánahttimii ja bivnnuhis orrunsajiide. Suohkaniid ja fylkasuohkaniid rolla ovddiduvvo erenoamážit, ja ráđđádallan Sámedikkiin ja eará sámi berošteddjiiguin, suohkaniid ja areálagáržžidemiid ovttasbargu. Sámedikki ovttasbargošiehtadusat leat guovddáš fáktorat láhčit dili buoret ealáhusovddideapmái guovllus. Johtalussuorgi maid ovddiduvvo, muhto Sámediggi deattuha ahte johtolatguoski áššiid lassáneapmi lea dagahan dárbbu gelbbolašvuođa ja kapasitehta lassáneapmái Sámedikkis.</p>
<p><em type="italic">8. kapihttal: Oahpahus ja gelbbolaš bargonávccat fidnemis </em></p>
<p>Kapihttalis ovddiduvvojit hástalusat go olbmuin doaresbealbáikkiin lea unnit oahppu go olbmuin guovddáš guovlluin. Kapihttal digaštallá viidáset mot sáhttá gelbbolašvuođa háhkat <span type="quote">“doppe gos orut”</span>, gos doaresbealde struktuvra, geabbilis oahppofálaldagat ja vejolašvuođat gáiddusoahpahussii muhtin fágain joatkkaskuvllas namuhuvvo.</p>
<p>Viidáset digaštallo mot gelbbolašvuođaloktema sáhttá heivehit báikkálaš- ja regionála dárbbuid ektui ja mot fitnodagat sáhttet mobiliseret gelbbolašvuođaloktemii. Loahpas namuhuvvo olggušteapmi nuoraid gaskkas, ja hástalusat go olu oahppit heitet dan sivas go fertejit fárret ruovttubáikkiin eret vázzit joatkkaskuvlla. Ohppiin geain lea oahpahus sámegillii ja sámegielas váilot dieđut oahppanbohtosiid birra.</p>
<p><em type="italic">9. kapihttal: Ekonomalaš ja hálddahuslaš váikkuhusat </em></p>
<p>Čoahkkáigeassun sáhttá dadjat: <span type="quote">“Stuorradiggedieđáhusa doaibmabijut gokčojuvvojit gustovaš bušeahttarámmaid siskkobealde”</span>. 2022 stádabušeahtas juolluduvvui 6 000 000,- dieđáhusa čuovvoleapmái. Mii navdit ahte dá leat ruđat čuovvulit Sámedikki árvalan doaibmabijuid.</p>
<p type="title">Árvvoštallan</p>
<p>Sámedikkis lea mihttun doalahit ja ovdánahttit ealli sámi báikegotti. Dat eaktuda ođđa ealáhusaide áŋgiruššama, muhto dattege eai ábut áŋgiruššamat dálá, kultuvrii mávssolaš ealáhusaid duvdit eret sámi guovlluin. Ferte árvvoštallat ođđa bargosajiid guhkit áiggi perspektiivii, gos ferte árvvoštallat guhkit áiggi váikkuhusaid sámi guovllu ealáhusvuđđui.</p>
<p>Mis lea leamaš olu buoret proseassa Gieldda- ja ođasmahttindepartemeanttain dál go ovdal, juoga mii lea hui positiivvalaš. Bargu lea eanet ovttasbarggu ja gulahallama vuođul huksejuvvon. Mii vásihit ahte departemeantta bealis lea čuovgan čađa makkár cealkámušat ja mearkkašumit leat mielde dieđáhusas ja makkáriid leat hilgon. Mii sávvat dát buorre ovdánahttin joatká. Sámedikki mielas galggašii dieđáhus meannuduvvot Stuoradikki giđđasešuvnnas, muhto lea hástaleaddji ráđđehussii olu maŋŋonemiid sivas.</p>
<p>Lea maid buorre ahte ráđđehus lea juolludan ruđaid dán stuoradikke dieđáhusa čuovvoleapmái. Dađi bahábut čuohcá čuovvolanbargu haddegoargŋumii. Dat ii daga buori. Dat mii guoská dieđáhusa doaibmabijuide orro šaddan veahá moivvas. Sámedikki bealis čájehuvvo máŋga evttohusa doaibmabijuide, muhto muitaluvvui midjiide ahte dán dieđáhusas eai galgan evttohuvvot doaimmat. Lihkká lea várrejuvvon 6 000 000,- ruvnno dieđáhusa čuovvoleapmái, diehtu maid oaččuimet easka go stádabušeahtta almmuhuvvui golggotmánus 2022. Mii navdit dán čuovvuluvvot ovdal boahtte jagi dieđáhusa, ja ahte gulahallan doaibmabijuid birra šaddá buoret.</p>
<p>Mii árvvoštallat 6 000 000,- ruvdnosaš juolludeami stádabušeahtas buorre signálan, muhto áinnas háliidivččiimet buoret gulahallama Gieldda- ja ođasmahttindepartemeanttain doaibmabijuid birra boahtte jagi dieđáhusbarggus. Departemeantta dieđuin bođii ovdan ahte eai galgan konkrehta evttohusat doaibmabijuide dieđáhusas. Čuovvovaččat lea Sámediggi ovddidan buot evttohusaid doaibmabijuide dieđáhusas.</p>
<p>Juolludemiiguin galgat čuovvulit Stuoradikki evttohuvvon doaibmabijuid, muhto ráđđehusas maid berrešii čuovvulit eanet doaibmabijuid dieđáhusas. Investerenfoanda mas čielga eamiálbmotprofiila eaktuda ráđđehusa čuovvoleami earret eará. Ráđđehus ferte maid čuovvulit Boazodoalloláhkalávdegotti, go Sámedikkis ii leat váldi dainna bargat.</p>
<p type="title">Sámediggeráđi árvalus</p>
<p>Sámedikki mihttu lea bisuhit ja ovdánahttit ealli sámi báikegottiid. Dat eaktuda ođđa ealáhusaide áŋgiruššama, muhto dattege eai ábut áŋgiruššamat dálá kultuvrii mávssolaš ealáhusaid duvdit eret sámi guovlluin. Ferte árvvoštallat ođđa bargosajiid guhkit áiggi perspektiivii, gos ferte árvvoštallat guhkit áiggi váikkuhusaid sámi guovllu ealáhusvuđđui.</p>
<p>Sámediggi árvvoštallat 6 000 000,- ruvdnosaš juolludeami stádabušeahta bokte buorre signálan, muhto áinnas háliidivččiimet buoret gulahallan gieldda- ja ođasmahttindepartemeanttain doaibmabijuid birra boahtte jagi dieđáhusbarggus ja ahte ráđđehus maid vuoruha doaibmabijuid maid sii galget čuovvulit. Earret eará čuovvulit investerenfoandda mas čielga eamiálbmotprofiila ja Sámedikki Boazodoalloláhkalávdegotti oktiigeasuid mat eaktudit ráđđehusa čuovvoleami jus galget duohtan dahkkot.</p>
<p>Sámediggi bidjá árvvu positiiva ovdánahttimii Gieldda- ja ođasmahttindepartemeanttain ovttasbargguin jahkásaš dieđáhusaiguin, ovttasbargu galgá nannejuvvot boahttevaš jagiin. Sámedikki mielas galggašii dieđáhus meannuduvvot Stuoradikki giđđasešuvnnas. Danne Sámediggi ávžžuha ráđđehusa láhčit dili nu ahte boahtte jagi dieđáhus meannuduvvo giđđasešuvnnas.</p>
</body></document>
