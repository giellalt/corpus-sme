<document xml:lang="sme" id="no_id"><header><title/><genre code="admin"/><author><unknown/></author><wordcount>598</wordcount><conversion_status type="standard"/><availability><license type="standard"/></availability><multilingual/><origFileName>boraspirepolitihka kron Sam.docx</origFileName><parallel_text xml:lang="nob" location="boraspirepolitihka_kron_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Otná boraspirepolitihka lea jávkadeame boazodoalloealáhusa </em></p>
<p><em type="italic">Kronihkka sámediggeráđi Hans Ole Eira (Gb) bokte, boraspire- ja boazodoalloáššiin ovddasvástádus </em></p>
<p>Otná nationála boraspirepolitihkka lea jur jávkadeame boazodoalloealáhusa muhtin guovlluin riikkas. Leat njulgestage beare olu boraspiret, mii dagaha stuora vahága bohccuide. Geatki lea stuora bahádahkki ja dál leat dohkketmeahttun olu geatkkit. Rovdata čujuha ahte Norggas leat 2021:s gávdnan 60 geatkečivgajoavkku, njiedjan golmmain diimmá rájes, muhto goitge olu badjelis go nationála mihttu mii lea 39 vielppesbessoša jahkái. Mus lea lagas gulahallan boazodoalloealáhusain ja dieđán maid ahte bohccot borrojit gonagasgoaskimiidda ja mearragoaskimiidda. Goaskimat sáhttet fallehit áldduid, čearpmahiid ja miesážiid. Guovžžat ja albasat maid borret bohccuid.</p>
<p>Olu boazoeaiggádat dovdet birgenlági mollaneame ja lea unnán maid sii sáhttet bargat buoridan dihte dili. Stuoradikki mearriduvvon máddodat-loguin lea unnán dahkamuš. Uralašbivdolobi lea váttis oažžut, erenoamážit dasa mii guoská goaskimiidda orro beanta veadjemeahttun go gáibiduvvo ahte boazoeaiggát galgá sáhttit cuiget juste dan vearredahkki goaskimii. Eai gávdno makkárge doaibmabijut mat muddejit goaskinnáli, juoga mii dagaha ahte nálli oažžu stuorrut veaiddalasat.</p>
<p>Boazodoallu lea sierra eallinvuohki, mas boazodoallit golahit olu áiggi bohccuideasetguin, gozihemiin, guođohemiin, johtimiin, mearkumiin ja nu ain. Boazoeaiggádat dahket olu eastadan dihte boazomassima boraspiriide. Boazoeaiggádat guođohit ealuideaset garraseappot, erenoamážit giđđat guottetáigge. Lea váttis gávdnat rievttes vuogi, go ii háliit massit bohccuid boraspiriide, muhto álddut maid dárbbašit ráfi. Eará doaimmat leat maid geahččaluvvon, nugo gárdde siste guottehit ja johttit ealuin sadjái gos eai leat nu olu boraspiret. Muhto, dat ii doala. Boazoeaiggádat vásihit ain ahte olu bohccot borrojit boraspiriide. Norgga boraspirepolitihkka buktá dorvvuhis dili, doaivvuhisvuođa ja stuora psyhkalaš dávgguid boazodolliide. Nu movt mun dovddan dán ealáhusa de dieđán ahte nuorat boazodoalus leat massigoahtán oskku dasa ahte boazodoalus lea birgenláhki boahtteáiggis.</p>
<p>Gieskat bođiimet diehtit boazodoalli dili birra Norlánddas, gii soaitá gártat heaittihit doaimma. Stáhtahálddašeaddji lea sádden váruhusa ahte sii árvvoštallet heaittihit doaimma, ja dieinna lágiin maiddái <span type="quote">“lobihis”</span> boazodoalu, go váldet guoskevaš olbmos eret siidaoasi. Sivvan dasa lea go boazodoallis leat menddo unnán bohccot. Boazodoallolága mielde ferte siidaoassi heaittihuvvot jos das boazolohku lea leamaš vuollel 50 vihtta jagi.</p>
<p>Dát lea balddihahtti ovdamearka maid otnáš nationála boraspirepolitihkka sáhttá dagahit. Dát dilli ii leat vuoiggalaš boazodolliide, danne go lea stáhta mii vuolggasajis čađaha dakkár boraspirepolitihka mii dagaha stuorra vahágiid, ja dan maŋŋá áitá bákkuin heaitit boazodoalus dalle go boazolohku boahtá dihto dássái. Dat lea dego bahá gierdu mas ii leat vejolašvuohta beassat eret.</p>
<p>Otnáš boraspirehálddašeapmi ii dávis stáhta álbmotrievttálaš geatnegasvuođaide, maid dáhpáhus Norlánddas čielgasit čájeha. Jos boazodoalli stuorra boraspirevahágiid geažil ferte heaittihit doaimmas, de lea dat su kulturbargorievtti biehttaleapmi. Mun áiggun deattuhit ahte ii leat dušše Bern -konvenšuvdna mas lea mearkkašupmi boraspirehálddašeamis, muhto maiddái álbmotrievttálaš mearrádusat álgoálbmotrievtti birra leat dehálaččat. ON konvenšuvdna siviila ja politihkalaš vuoigatvuođaid birra (SP) mii geatnegahttá Norgga, lea heivehuvvon Norgga láhkii 1999 olmmošvuoigatvuođalága bokte. Siviila ja politihkalaš vuoigatvuođaid konvenšuvnnas daddjojuvvo ahte dain stáhtain gos leat minoritehtat, ii galgga dáin minoritehtaid biehttaluvvot riekti bargamis ja ávkkástallamis sin kultuvrrain ja oskkuin.</p>
<p>Beaiveálgu -julggaštusa mielde mii lea Sámedikki ođđa ovttasbargojoavkku politihkalaš geađgejuolgi, háliidat mii bargat boraspirenáliid unnidemiin nállemihtuide dávistettiin, ja ahte guohtonealáhusaid árbevirolaš ja vásihusvuđot máhttu galgá geavahuvvot boraspirehálddašeamis. Dasto áiggun mun maiddái bargat eastadeaddji doaibmabijuiguin ja vai vaháguvvan elliid sáhttá johtilit váldit, árjjalaččat olámuttu veahkkeneavvuiguin.</p>
<p>Sámediggi lea máŋga jagi geahččalan rievdadahttit nationála boraspirepolitihka ja geahpedit boraspirenáliid, almmá ahte leat ožžon áddejumi mearrideddjiid beales. Mii eat áiggo vuollánit.</p>
<p>Mus lea stuorra jáhku dasa ahte ođđa álbmotválljen olbmot Stuorradikkis ja ráđđehusas árvvus anašedje árbevirolaš ja vásihusvuđot máhtu mii earret eará lea boanddain ja boazodolliin, ja guldalivčče eanet guohtonealáhusaid. Hurdal -geađgejuolggi mielde galgá fievrriduvvot eanet restriktiiva boraspirepolitihkka. Dasa lea stuorra dárbu. Sámediggi áigu bovdet čoahkkimiidda eiseválddiid ja boazodoalu gávdnan dihtii čovdosiid mat sáhttet jorgalahttit ovdáneami Norlánddas ja muđui riikkas, muđui lean mun čiekŋalit balus boazodoalu boahtteáiggi geažil.</p>
</body></document>
