<document xml:lang="sme" id="no_id"><header><title/><genre code="admin"/><author><unknown/></author><wordcount>831</wordcount><conversion_status type="standard"/><availability><license type="standard"/></availability><multilingual/><origFileName>Linga Sam.docx</origFileName><parallel_text xml:lang="nob" location="linga_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Diehtojuohkinášši Sámedikki dievasčoahkkin: Interreg sámi dimenšuvnna hálddašeapmi ja čuovvoleapmi</p>
<p>Intereg lea EU prográmma ovddidan dihte sosiála ja ekonomalaš integrašuvnna riikkarájáid rastá regionála ovttasbarggu bokte. Gávdnojit 79 iešguđetlágan Interreg-prográmma, gos Norga ovddit prográmmaáigodagas oasálasttii 11 iešguđetlágan prográmmas.</p>
<p>Boahtte prográmmaáigodat lea 2021:s gitta 2027 rádjái. Sámediggi lea leamaš mielde Intereg Aurora prográmma hábmemis. Sámediggi lea maid váldán badjelasas čállingoddebarggu Interreg Aurora boahtte áigodagas.</p>
<p>Interreg-prográmmat addet ekonomalaš doarjaga ovttasbargoprošeavttaide prográmma geografiija ja áŋgiruššansuorggi siskkobealde. Sihke almmolaš doaimmahagat ja organisašuvnnat sáhttet ohcat. Omd. sáhttet suohkanat ja fylkasuohkanat, universitehtat ja allaskuvllat, dutkaninstitušuvnnat, ealáhus- ja bargodilleorganisašuvnnat, fidnosuorgeorganisašuvnnat ja stádalaš eiseválddit ohcat. Priváhta fitnodagat sáhttet maid searvat prošeaktaguoibmin máŋggaid prográmmaide.</p>
<p>Interreg Aurora lea prográmma mii galgá ovddidit ovttasbarggu gaskkal Norgga, Ruoŧa ja Suoma. Prográmma galgá maid ovddidit sámi ovttasbarggu riikkarájiid rastá. Interreg Aurora lea geográfalaččat viiddis oktiibuot sullii 570 000 km² viidodagain. Norgga bealde leat fylkkat Romsa ja Finnmárku ja Norlánda mat leat mielde Interreg Auroras. D asa lassin leat sámi prošeavttat, maid nu gohčoduvvon oassesuorgi Sápmi definere, vel viidábut geográfalaččat.  Sámi prošeavttaid guovlu leat maid Trøndelága ja Elgå boazoguohtunorohat. Sámi prošeavttaide lea sierra bušeahtta, ja sihke norgga eiseválddit ja EU leat várren sierra merkejuvvon ruđaid dohko.</p>
<p>Prográmmaáigodagain lea ovdal maid leamaš vejolašvuohta ohcat doarjaga sámi prošeavttaide. Ovdal lea leamaš fylkasuohkaniid ovddasvástádus mobiliseret ja áššemeannudit sámi ohcamiid, boahtte áigodagas lea ges Sámedikki ovddasvástádus. Dát rievdadus mielddisbuktá eanet ovddasvástádusa ja bargohivvodaga Sámedikki hálddahussii, muhto addá maid vejolašvuođa váikkuhit ahte Interreg-ruđat addet vejolašvuođaid ja bohtet ávkin sámi álbmogii.</p>
<p>Interreg-prošeavttat mat čađahuvvojit fertejit čájehit čielga rájárasttildeaddji aktivitehta ja váikkuhit unnimusat ovtta áŋgiruššansuorgái. Gáibiduvvo maid ahte galget unnimusat guokte riikka Interreg Aurora prošeaktaguovllus oasálastit prošeavttas.</p>
<p>Interreg Auroras leat njeallje áŋgiruššansuorggi boahtte áigodagas:</p>
<list><p type="listitem">Viisát Eurohpá</p>
<p type="listitem">Ruonát Eurohpá</p>
<p type="listitem">Sosiálat Eurohpá</p>
<p type="listitem">Buoret Interreg jođiheapmi</p>
</list><p>Dán njealji iešguđet áŋgiruššansuorggi siskkobealde sáhttet čađahit prošeavttaid, maiddái prošeavttaid main lea sámi sisdoallu.</p>
<p>1, áŋgiruššansuorggis, Viisát Eurohpá, sáhttet prošeavttat dutkama, innovašuvnna ja fitnodatovdánahttima siskkobealde čađahuvvot. Áŋgiruššansuorggi deháleamos rievdadus ovddit áigodagas lea ahte dál sáhttet smávva ja gaskamahtosaš fitnodagat oažžut buoret vejolašvuođa ohcat prošeavttaide áŋgiruššansuorggi siskkobealde.</p>
<p>2. áŋgiruššansuorggis, ruonát Eurohpá, sáhttet prošeavttat dálkkádatheivehallama ja riskaeastadeaddji doaimmat boahtteáigásaš dálkkádatrievdademiid siskkobealde čađahuvvot, prošeavttat mat ovddidit biodiversitehta ja ruoná vuođđostruktuvrra.</p>
<p>3. áŋgiruššansuorggis, Sosiálat Eurohpá, sáhttet čađahuvvot prošeavttat oahpahusa, oahpaheami, kultuvrra ja giela siskkobealde.</p>
<p>4. áŋgiruššansuorggis, buoret Interreg jođiheapmi, sáhttet prošeavttat mat váikkuhit luohttámuša ja ovttasbarggu huksemii rájáid rastá, nu go omd olbmos olbmui ovttasbargu.</p>
<p>Norgga Sámediggi lea ovttasbarggu bokte Ruoŧa ja Suoma sámedikkiin ráhkadan prográmma, ja sihkkarastán ahte sámi sisdoallu lea fuolahuvvon prográmmas, ja ovddit prográmmaáigodaga vásáhusat leat muittus leamaš go Interreg Aurora ráhkaduvvui. Guokte digitálalaš čoakkálmasa leat čađahuvvon. Doppe sáhtte iešguđetlágan aktevrrat buktit cealkámušaid bargui, sámi aktevrrat ledje maid bovdejuvvon. Dasa lassin čađahuvvui iskkadeapmi barggu oktavuođas. Bargu lea leamaš gulaskuddamis, gulaskuddan almmuhuvvui iešguđet neahttasiidduin, maiddái Sámedikki neahttasiidduin.</p>
<p>Cealkámušaid maid Sámediggi oaččui barggu oktavuođas leat fuolahuvvon iešguđet áŋgiruššansuorggi osiin. Ovddit prográmmaáigodaga vásihuvvui ahte unnit ásahusat ja organisašuvnnat eai ohcan Interreg-ruđaid go proseassa gáibidii menddo olu áiggi ja resurssaid. Dál leat geahččalan vuhtii váldit dan ja addán unnit ja mahtosaš fitnodagaide vejolašvuođa ohcat prošeavttaide, galgá maid vejolaš ohcat unnit doarjjasupmiid maidda ii galgga leat nu garra gáibádus ohcamii ja raporteremii. Eará gullon sivva manne ovddit áigodagas ledje hástalusat lei go lei váttis oažžut doarvái ruhtadeami sámi prošeavttaide, erenoamážit Norggas.</p>
<p>Ruoŧa ja Suoma prošeaktaoasseváldit ožžot doarjaga EU Interreg-bušeahtain, norgga oasseváldit ges ožžot norgga eiseválddiin. Norgga oasseváldit ožžot veahá unnit oasi ruhtadeamis go oasseváldit EU-riikkain. EU finansiere gitta 65% Interreg-goluin ja norgga eiseválddit ges ruhtadit gitta 50% goluin. Dasto dárbbašit EU-riikka ohccit 35 % iežaskapitála ja Norggas ges gáibiduvvo 50 % iežaskapitála. Obbalaččat lea váddáset Norggas oažžut ruhtadeami prošeaktaoasálastimii. Danne háliida Sámediggi ruhtadit oasi sámi ohcciid iežaskapitálas sierra ortnega bokte gos sámi Interreg ohccit sáhttet ohcat doarjaga Sámedikkis.</p>
<p xml:lang="dan"><em type="italic">Interreg-organise </em><em type="italic">ren </em></p>
<p xml:lang="nob"><em type="italic">Figur </em><em type="italic">2 </em><em type="italic">: Interreg Aurora organisering </em></p>
<p>Interreg Auroras lea viiddis organiseren, mas máŋga iešguđet dási. Norggas lea Romsa ja Finnmárkku fylkkasuohkan geas lea váldoovddasvástádus Norgga bealde Interreg Aurorai ja gii raportere Gieldda- ja máhttodepartementii. Ruoŧas ja Suomas lea Managing Authority (MA) geas lea dat rolla, ja (MA) raportere Ruoŧa ja Suoma departemeanttaide.</p>
<p>Oktasaš čállinguovddáš lea álggahuvvon gos buot regiovnnat mat meannudit Interreg ohcamiid leat mielde, Sámedikkit maid. Oktasaš čállingottis gehččet ohcamiin fágalaš beliid ovdal go sáddejuvvojit stivrenlávdegoddái loahpalaš meannudeapmái. Interreg Auroras lea sierra stivrenlávdegoddi mii meannuda sámi áššiid. Lea maid sierra vákšunlávdegoddi mas lea ovddasvástádus sihkkarastit kvalitehta ja bevttolašvuođa prográmma doaimmaid čađaheamis ja duođašteamis hálddašeaddji fámuin.</p>
<p>Sámediggi ferte válljet áirasiid sihke stivrenlávdegoddái ja vákšunlávdegoddái boahtte prográmmaáigodahkii, 3 áirasa ja várrelahttu válljejuvvojit stivrenlávdegoddái, ja 2 áirasa ja várrelahttu vákšunlávdegoddái.</p>
<p xml:lang="fkv"><em type="italic">Finansier </em><em type="italic">en ja </em><em type="italic">rekrutter </em><em type="italic">en </em></p>
<p>EU lea várren oktiibuot 10,5 miljovnna Euro sámi prošeavttaide áigodagas gitta 2027 rádjái. Norgga eiseválddit eai juolludan olles áigodahkii, muhto jahkásaččat stádabušeahta bokte. Norggas lea 12 miljovnna ruvnno várrejuvvon Interreg Aurora ruhtadit 2022:s. Das lea 12%, mii vástida 1,44 miljovnna, várrejuvvon sámi prošeavttaide.</p>
<p>Interreg Aurora galgá guktii jahkái meannudit ohcamiid prográmmaáigodagas. Vuosttáš ohcanáigemearri ii leat vel mearriduvvon, muhto galgá 2022 giđa. Galgá oktasaš mobiliserenturnea buot Intereg-prošeavttaide Davvi-Norggas ođđajagimánus/ guovvamánus 2022. Vai sihkkarastit ahte bohtet buorit ohcamat sámi prošeavttaide, áigu Sámediggi ovdal vuosttaš ohcanáigemeari várret áiggi rekruteret sámi ohcciid prošeavttaide ja bagadit mot galget ohcat.</p>
</body></document>
