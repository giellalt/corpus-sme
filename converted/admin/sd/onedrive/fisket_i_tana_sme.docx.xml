<document xml:lang="sme" id="no_id"><header><title/><genre code="admin"/><author><unknown/></author><wordcount>336</wordcount><conversion_status type="standard"/><availability><license type="standard"/></availability><multilingual/><origFileName>fisket i tana sme.docx</origFileName><parallel_text xml:lang="nob" location="fisket_i_tana_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sámediggi konstatere ahte Deanu čázádaga soahpamuš mii dahkkui 2016:s, lea dagahan ahte báikkálaš Deanu čázádaga Guollehálddašeapmi lea áibbas duvdiluvvon eret hálddašeamis. Suopma lea dieinna soahpamušain ožžon garra váikkuhanfámu stivret mearraluossabivddu. Buorre ovdamearka Suoma lassánan fámus, lea mo Norgga eiseválddit mieđihedje go Suopma cakkastii spáitilis doaimmaid čađahit dalle go ruoššaluossa leavai hirbmasit dán jagi. Boađusin lei ahte birrasii 50 000 ruoššaluosa besse gorgŋet olles Deanu čázádahkii. Ráđđehus mii luobai lea maid alcceset addán válddi juolludit máttasuoma bartaeaiggádiidda bivdovuoigatvuođa norggabeale rájá, gos leat vuovdán guolástangoarttaid ja ieža váldán dietnasa. Dát lea njulgestaga vearredahku ja leat rihkkon báikegoddeálbmoga oktasaš guollebivdinvuoigatvuođaid, mat leat formaliserejuvvon máŋga čuođi jagi dassái. Lea veadjemeahttun govahallat ahte seamma láhkai livčče sáhttán láhttet ja dahkat eará sajis riikkas. Go lea sáhka guolástanressurssain, de lea ráđđehus hilgon visot árbevirolaš máhtu maid báikkálaččat leat viggan rahčat oažžut oassin hálddašeami vuođus. Dán leat dahkan vaikko dát lea ásahuvvon Norgga lágas. Báikkálaš álbmot lea cuigon ahte fertešii geahččat dárkileabbo man láhkai váikkuha luossanállái go predáhtorat leat nu issorasat laskan, muhto eiseválddiin leat dušše leamaš ákkat maid eai leat duođaštan. Ággan lea leamaš ahte aivve bivdu váikkuha nállái. Sámediggi imašta ahte eiseválddit ain čuoččuhit dan, go mii diehtit ahte máŋgalot jagi reguleremat leat measta jávkadan árbevirolaš fierbmebivdu sihke mearas ja čázádagas. Dán láhkai ii sáhte joatkit, ja mii leat ilus go dál leat ožžon ráđđehusa mii lea cealkán ahte mihttomearrin lea guldalit olbmuid ja njulget hálddahusa maid ovddit ráđđehus lea guođđán ja bilidan.. Mii leat maid mearkkašan ahte sihke BB ja GB oktan SG:iin ja MDG:iin Deanu soahpamuša stuorradiggemeannudeamis 2017:s, vuosttildedje dán soahpamuša šiehttat. Dat oidne soahpamušas čielga váilevašvuođaid, boasttudieđuid máttasuoma bartaeaiggáidiid bivddu birra ja ahte báikkálaš váikkuhanfápmu váilui. Orgána mii ovddastii Norggabeali luossabivdiid, Deanu čázádaga Guolástanhálddahus, lea gáibidan ahte soahpamuša galgá loahpahit ja ahte luossahálddašeami guorahallet muhtin áiggi. Sámediggi doarju oainnu ollislaččat guorahallat luossahálddašeami áššis 22/21 Diddi, luosjuolgi, goadjin ja duovvi -Sámediggedieđáhus luosa birra. Árvalus Sámediggi bivdá ahte Sámediggeráđđi ovddida dán ođđa áššin dán dievasčoahkkimis. . Sámediggi bivdá sámediggeráđi váldit álgaga eiseválddiiguin nu ahte Deanu soahpamuš Suomain botkejuvvo ovdal 1.1.2022.</p>
</body></document>
