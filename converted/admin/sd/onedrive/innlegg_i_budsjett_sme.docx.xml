<document xml:lang="sme" id="no_id"><header><title/><genre code="admin"/><author><unknown/></author><wordcount>551</wordcount><conversion_status type="standard"/><availability><license type="standard"/></availability><multilingual/><origFileName>Innlegg_i_budsjett sme.docx</origFileName><parallel_text xml:lang="nob" location="innlegg_i_budsjett_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Čoahkkinjođiheaddji,</p>
<p>Mieđihan ahte lei veahá hušša oažžut bušeahtta ovddasvástádusa Sámediggeráđis ja de vahkku maŋŋil galgat geiget budjeahttaevttohusa. Muhto mis lea bušeahttaevttohus mainna sáhttit bures eallit.</p>
<p>Jurddašan álgit muhtin jurdagiiguin ekonomiija birra maid Ábo Eira smiehtai 1912 Beaivelgu románas .</p>
<p xml:lang="vep"><span type="quote">“Dat duonat sihke nelgot ja gollot. Muhto báŋkkus, assás ruovdeskáphaid siste, leat ruđat duháhiid mielde. Dat gullet riggáide, geain ii leat atnu daidda ruđaide”</span>.</p>
<p>Die lea juoga maid sáhttit suokkardallat go mii leat nu sorjavaččat stáhtabušeahta juolludemis go áigut Sámi servodaga mávssolaččat rievdadit. t Vaikko mii eat 2021:s nealggo, de sáhttit liikká áddet Ábo dili go diehtit sámi servodaga issoras stuorra dárbbuid ja seammás diehtit ahte galgat ealli bušeahtain mii ii buhtte ii servodaga haddegoargŋumage. Sámediggi oažžu, go geassit eret juolludemiid mat leat jo várrejuvvon, 4,6 miljon menddo unnnán lasihit bušeahttaboasttaid 2,4 proseanttain, lohku mainna hattit gorgot boahtte jagi, lohku maid ráđđehus ieš lea meroštallan. Diet ii leat ođas. 2018 rájes lea dát lohku šaddan oktiibuot 14,5 miljon ruvnno .</p>
<p>Dát lea váttisvuohtan go diehtit man ollu bargosajit ja bálkkát leat sorjavaččat Sámediggebušeahtas .</p>
<p>Čoahkkinjođiheaddji, čevllohalan go Sámediggeráđđi liikká lea nagodan geiget bušeahttaevttohusa mas nagodat lasihit juolludemiid 2,4 proseantta buot Sámedikki bušeahta guellevaš institušuvnnaide, organisašuvnnaide, lágádusaide, mediaide, gielddaide, ja fylkkaide. Oktiibuot šaddá dát 5,4 miljovnna. Dasa lassin lea Sámedikki iežas doaimmas 2,4 % haddegoargŋun, oktiibuot lea dát badjel 4 miljovnna. Lasit dása ahte 7,3 miljovnna lea várrejuvvon Saemien Sijte viessoláigogoluide ja 6 miljovnna golahat čuovvolit stuorradiggedieđáhusa, nu ahte das ii báze šat nu ollu dan lassi 20,5 miljovnnas maid oččuimet gielddadepartemeanttas. Ii báze vuoiga ii mihkkege.</p>
<p>Čoahkkinjođiheaddji, lea buorre go sámi servodat vuordá ollu Sámedikki doiammas ja barggus. Beaiveálgu-ráđđi lea lohpidan sámi álbmogii nannet Sámedikki bargonávcca, nu ahte sáhttit doarjut sin eanet ja eanet áššiin. Dán lohpádusa leat válljen doallat, nu ahte sáhttit bargat dan maid mis vurdet boahtte njeallje jagi. Politihkkálaš nargonákca lea leamaš seamma dásis guhkká jo, vaikko barggut leat lassánan. Dát lea duogážin dasa go árvalat miljovnna ođđa politihkalaš ráđđeaddái. Mii nannet mat hálddahusa guvttiin-golmmain virggiin, nu ahte bastit čađahit bargguid.</p>
<p>Eará lassáneamit politihkalaš dássái, daid gaskkas maid gávdnat lávdegotti mii galgá guorahallat Sámedikki ortnega. Ja dása leat ollusat guorrasan Sámedikkis. Ja 650 000 árvvoštallat 2021 Sámediggeválgga , dan lea dárbu dahkat, dásage jáhkan ollusat guorrasit. Ja de lea miljovdna mii galgá juohkásit buot Sámediggejoavkkuide nu ahte áirasat sáhttet áirrasgeasku fuolahit válljejeaddjiid várás albma láhkai.</p>
<p>Dieđusge galgat digaštallat dán, muhto čoahkkinjođiheaddji, jus oktage dáhtoš sivahallat politihkkárid iežaset riggodahttit, de dat lea menddo ovttageardánis jurdda.. Dás ii leat sáhka bálkkáid lasiheamis, dás lea sáhka das ahte mii ovttas nannet Sámedikki ja Sámi demokratiija. Dan gal duođai dárbbašat.</p>
<p>Loahpas háliidan muitalit makkár áŋgiruššamiid oažžut dán jagáš bušeahtas. Stuorradikkidieđáhusa sámi báikkálašservodaga ealáhusvuođus, maid mii ikte meannudeimmet, dan olis leat ožžon guhtta miljovnna. Dát addá midjiide vejolašvuođa bidjat návccaid ealáhusaide ja ealli báikegottiide, ja daidda ealáhusaide mat leat dán jagáš bušeahta vuoitit, čoahkkinjođiheaddji. Sámediggeráđđi nanne bušeahttaevttohusasteamet vejolašvuođaid ohcat doarjaga máŋggabealálaš ealáhusdoaimmaide, mátkeealáhussii, ja mii lasihat rahčama bisuhit ealli sámi giliid.</p>
<p><span type="quote">"Ruovttubáiki lei šaddan gáržin"</span> Son ii lean ožžon daid vejolašvuođaid maid lei sávvan. Unnán sisaboahtu, heajos jagit mas bivddus ii čoggon áktánas sálaš, mearehis ollu vearru. Buot dát ledje su loahpas gavdnjen su eret Norggas, smiehtai Ábo Eira ustibis Petter Olsa birra. Dákkár dili háliida Sámediggeráđđi caggat, ja go doaladan Beaiveálgu julggášstusa gieđas de oaivvildan ahte sámediggeráđđi lea heađušteame olmmošlogu njeidjama treandda báikegottiin.</p>
</body></document>
