<document xml:lang="sme" id="no_id"><header><title/><genre code="admin"/><author><unknown/></author><wordcount>252</wordcount><conversion_status type="standard"/><availability><license type="standard"/></availability><multilingual/><origFileName>PRM_-_Giellavahkku_2021 sme.docx</origFileName><parallel_text xml:lang="nob" location="prm_-_giellavahkku_2021_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRD: Giellavahku lágidemiide juolluduvvon doarjagat</p>
<p><em type="italic">Sámediggeráđđi lea juolludan </em><em type="italic">G </em><em type="italic">iellavahku prošeavttaide doarjagiid measta 894 000 ruvnn </em><em type="italic">o </em><em type="italic">ovddas. </em></p>
<p>Giellavahkku 2021 lahkonišgoahtá. Vahkku 43, golggotmánu 25. beaivvi rájes 31. beaivvi rádjai, mii fárrolaga čalmmustahttit sámegielaid olles riikkas. Dán vahkku leat sihke digitála ja báikkálaš lágideamit ja doaimmat.</p>
<p>Giellavahkku lea oktasaš áŋgiruššan čalmmustahttit sámegielaid, ja lea ovttasbargu Suoma, Ruoŧa ja Norgga Sámedikkiid gaskkas. Sámi giellaguovddážat leat olles leavttuin pláneme báikkálaš prográmmaid giellavahkkui.</p>
<p>Sámediggeráđđi lea juolludan 30 ohcamuššii doarjaga dán jagi giellavahku oktavuođas, oktiibuot lagabui 894 000 ruvnno ovddas.</p>
<p>– Lean hui duhtavaš go nu oallugat ohcet giellavahku doarjagiid. Lea nu somá go lea stuora beroštupmi lágidit giellavahku, dadjá sámediggeráđđi Mikkel Eskil Mikkelsen (NSR).</p>
<p>Eanemus doarjjaohcamat leat boahtán Finnmárkkus. Ovdamearkka dihte leat Deanu gielddas boahtán máŋga giellavahku ohcama. Okta dáin lea Juovlavuona fitnodat Kildesli Sjøsamiske Naturhus, mii áigu doallat duodjekurssa mas geavahit guollenáhki. Unjárgga gielda áigu ges bovdet sámegiel sálbmalávlumii artisttain Ánnámárehiin, ja sávvet nuoraid bohtit gullat. Snåase montessoriskuvla áigu lágidit kurssa mas ohppet ráhkadit boahkániid. Lulli-Norggas ges, nu go Gjesdal suohkana skuvla Ålgård skole ja Time suohkana skuvla Undheim skule, leat ohcan ja ožžon doarjaga čalmmustahttit sámegiela ja kultuvrra giellavahku oktavuođas.</p>
<p>Sámediggeráđis leat duhtavaččat go ná ollu iešguđetlágan lágideamit šaddet dán jagi giellavahku.</p>
<p>Dán jagi rahppojuvvo Giellavahkku Romssas almmolaš doaluiguin golggotmánu 24. beaivvi. Almmolaš rahpandoaluin lea njuolggosátta Gáisi giellaguovddáža neahttasiiddus: www.gaisi.org  . Čuovo áinnas Giellavahku Facebook-siiddu ” <em type="italic">Giellavahkku / </em><em type="italic">Gïelevåhkoe </em><em type="italic">/ Giellavahkko / </em><em type="italic">Samisk </em><em type="italic">språkuke </em>” ja Instagram-siiddu ” <em type="italic">giellavahkku </em>”. </p>
<p><em type="italic">Jearahallama </em><em type="italic">addá </em><em type="italic">sámediggeráđđi </em><em type="italic">Mikkel Eskil Mikkelsen (NSR), tel. +47 917 42 161, </em><em type="italic">mikkel.eskil.mikkelsen@samediggi.no </em></p>
</body></document>
