<document xml:lang="sme" id="no_id"><header><title/><genre code="admin"/><author><unknown/></author><wordcount>1454</wordcount><conversion_status type="standard"/><availability><license type="standard"/></availability><multilingual/><origFileName>GIELLA Sam.docx</origFileName><parallel_text xml:lang="nob" location="giella_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="smj">GIELLA:</p>
<p><em type="italic">Čoahkkin Deanu gielddain </em></p>
<p>Sámediggi doalai digitála čoahkkima Deanu gielddain skábmamánu 5. beaivvi 2021. Čoahkkin lei Deanu gieldda guovttegielatvuođadoarjaga dárbbuid birra mat leat olu eambbo go doarjja maid Sámediggi juolluda. Sámediggeráđit Mikkel Eskil Mikkelsen ja Runar Myrnes Balto searvvaiga čoahkkimii.</p>
<p>(FUOM! ii dárbbaš jorgalit dan mii lea ruoksadin, teaksta lei čállojuvvon guovtti gillii, bijan dušše dása vai ii láhppo)</p>
<p>Sámi báikenammanevvohat</p>
<p>Báikenammanevvohat lea sádden álgorávvemiid Gáivuonas, Sáččás ja Ulbbis, ja loahpalaš rávvemiid Mátta-Várjjagis, Loabágis ja Rørosas. Sámediggi lea maid dán áigodagas sádden ođđa vástádusa Oslo suohkana jearaldahkii, mas bivde sámegiel nama Oslo gávpogii. Duogážin dán áššis lea ahte nammanevvohaga vuosttaš rávvema geažil šattai dát mediaáššin, ja nammanevvohat válljii guorahallat ášši ođđasit. Nammanevvohat lea dál čađahan ođđa nammafágalaš guorahallama, ja boađusin lea ahte nammanevvohat doalaha ovddit rávvema, namalassii ahte Oslo bisuhuvvo hámis Oslo. Nammanevvohat árvala reivvestis ahte Oslo suohkan váldá atnui sámegiel nama suohkanii čuovvovaččat: dsg. <em type="italic">Oslo suohkan </em>/ <em type="italic">gielda </em>~ jsg. <em type="italic">Oslo suohkan </em>~ lsg. <em type="italic">Oslon tjïelte </em>( <em type="italic">Oslon </em>geažus -n ea genetiivageažus) <em type="italic">. </em></p>
<p>Sámi giellavahkku</p>
<p>Ii goassege leat Giellavahkku ja sámegielat ná bures fuomášuvvon servodagas. Sámediggi oinnii diibmá pandemiija oktavuođas ahte olahit olbmuide filmmaiguin. Dan dihte diŋgui Sámediggi 11 filmma Giellavahkkui. Sámediggi lea atnán ollu resurssaid čalmmustahttit Giellavahku sosiála mediaid bokte. Mii oaidnit ahte dat lea mielde čalmmustahttime Giellavahku viidát. Ollislaččat oaidná Sámediggi ahte Norgga servodat lea gearggus dahkat eanet Giellavahku oktavuođas nu guhká go Sámedikkis leat resurssat sin láidestit ja veahkehit. Sámedikkis lea maid vejolašvuohta oažžut ovttasbarggu stuorit aktevrraiguin, jus buori áiggis oččodišgoahtit ovttasbarggu. Dát gáibida maid olu resurssaid, muhto nu sáhttit joksat eanet olbmuid.</p>
<p>Sámediggi lea dán jagi ođasmahttán Giellavahku neahttasiiddu, ja neahttasiidu oaččui maiddái ođđa čujuhusa, giellavahkku.org, vai ovttasbargu sámedikkiiguin Ruoŧa ja Suoma bealde fuomášuvvo. Dál sáhttá válljet neahttasiiddu gávcci gillii: davvi-, julev-, lulli-, anáraš- ja nuortalašsámegillii ja suoma-, ruoŧa- ja dárogillii.</p>
<p>Maiddai dán jagi diŋgui Sámediggi profilerenbuktagiid main lea Giellavahku designa, earret eará banneriid, plakáhtaid ja gáfegohpuid. Buktagiid sáddiimet earret eará giellaguovddážiidda, válljejuvvon Scandic hoteallaide ja Circle K-stašuvnnaide.</p>
<p>Sámediggi lea oalle bures lihkostuvvan váldit oktavuođa stuorit aktevrraiguin ja oažžut sin searvat Giellavahkkui. Máŋga hotealla ja Circle K-stašuvnna leat bures váldán adnui buktagiid maid ožžo. Circle K lea maiddái ráhkadan iežas plakáhta maid leat sádden iežaset stašuvnnaide. TINE meieriijafitnodat dagai stuora ja fiinna mearkkašumi Giellavahku oktavuođas, go filbmejedje sámi mielkeboandda Jon Evald Hætta ja su doalu Ávžžis Guovdageainnus. Ovttasbarggu bokte sámi goahkain Máret Rávdná Buljoin buvttadii TINE biebmoráhkadanneavvaga árbevirolaš sámi bibmui ja bajáluššii, sihke davvisámegillii ja dárogillii, iežaset neahttasiidui. Maiddai Freia lei positiiva čalmmustahttit sámegielaid ja Giellavahku. Sii leat dán čavčča sponsorat Farmen-prográmmii TV2:žis, ja Giellavahku oktavuođas sii ráhkadedje iežaset sponsor spota davvisámegillii. Olles vahkku 43 gullui rekláma davvisámegillii TV:s go Farmen čájehuvvui. Freia sávai maiddái lihku Giellavahkkui iežaset sosiála mediain.</p>
<p>Moatti mediaásahusain oaččuimet buori ovttasbarggu. God Morgen, Norge válddii bures vuostá sámediggepresideantta Silje Karine Muotka ja sámi artistta Emil Karlsena. Maiddái P3 Morgen fuomášuhtii Giellavahku ja sámegielaid, ja artista Ella Marie Hætta Isaksen lei sin guossi. NRK Sápmi, Valvi ja Ávvir maiddai fuomášuhtte Giellavahku ja sámegielaid bures, olles vahku. Mii oaidnit maid ahte leat ollu mediaásahusat geain ii leat beroštupmi searvat Giellavahku čalmmustahttimii.</p>
<p>Flytoget, AVINOR, Flyr ja Widerøe ledje positiivvat čalmmustahttit sámegiela. Widerøe sávai buori mátkki gussiide go čohkkededje girdái. Gardemoena girdišilju ja Oslo gaskka sávai Flytoget bures boahtima ja buori mátkki sámegielaide, olles vahku. AVINOR ja Flyr lágideigga ovttas gilvvu Giellavahku oktavuođas mas sáhtii vuoitit girdibileahtaid. Maiddái Matprat čalmmustahtii Giellavahku go lei jorgalan sámegillii artihkkala ja neavvagiid movt ráhkada bohccobierggu.</p>
<p>Máŋga departemeantta ledje maid veahkkin čalmmustahttit Giellavahku sosiála mediain.</p>
<p>Bihtán-, ubmi- ja nuortalašgielaid gielladili raporta (2021) galgá čuovvuluvvot ovttasbarggu bokte guoskevaš gielddaiguin, ásahusaiguin, servviiguin ja sámedikkiiguin sihke Ruoŧa ja Suoma beal. Sámediggi lea plánen čađahit álbmotčoahkkimiid dán golmma giela guovllus. Nuortalašgiela ektui Sámediggi lea álggahan ovttasbarggu Ä´vv nuortalaš museain, Suoma beal nuortalaččaid iešmearridanorgánain Saaʹmi siidsååbbariin, ja Nuõrttsääʹmkulttuurfoondain Suoma beal. Plána lei čađahit álbmotčoahkkima nuortalašgiela dili birra Njávdámis, Mátta-Várjjagis skábmamánu 19. Beaivvi, muhto guovllu vearáskan koronadili geažil Sámediggi šattai maŋidit dán rabas gulahallančoahkkima.</p>
<p xml:lang="deu">BAJÁSŠADDAN:</p>
<p><em type="italic">SáMOS árvvoštallan </em></p>
<p>SáMOS árvvoštallanbarggu almmolaš gilvvu lea vuoitán Pricewater House Cooper (PwC). Álggahančoahkkin SáMOS ja PWC gaskkas čađahuvvui golggotmánus. Árvvoštallanbarggu čađaheami plánenbargu lea álggahuvvon golggotmánus.</p>
<p>Čoahkkáigeasus árvvoštallama bargogohččumis daddjo:</p>
<p>PWC galgá čađahit árvvoštallama SáMOS prošeavtta barggu prošeavtta ulbmiliid ektui, ja árvvoštallan galgá dahkkot guovtti oasis:</p>
<list><p type="listitem">Árvvoštallama vuosttaš oasis prošeavtta álggu rájes gitta njukčamánu 2021 rádjái. Vuođđun dán bargui lea SáMOS prošeavtta oasseáiggeraporta mii lea dahkkon cuoŋománu 21. b. 2021. Dát raporta galgá buktojuvvot ođđajagimánu 15. b. 2023 rádjái.</p>
<p type="listitem">Nubbi oassi árvvoštallamis lea ahte PWC galgá čuovvut SáMOS prošeavtta 2021 cuoŋománu rájes dassážii prošeakta loahpahuvvo. Loahpparaporta galgá buktojuvvot ođđajagimánu 15. b.2023 rádjái. Jus prošeakta guhkiduvvo, de guhkiduvvo maid árvvoštallanbargu.</p>
</list><p><em type="italic">Oahpahuskonferánssa árvvoštallan </em></p>
<p>SáMOS ja Sámi allaskuvla leat árvvoštallan oahpahuskonferánssa, mii čađahuvvui golggotmánu 5. -7. b. 2021. Doppe bođii ovdan ahte lei stuora dárbu beassat deaivvadit maŋŋel koronagiddema. Ledje lagabui čuođi oasseváldi fysalaččat ja ledje maid oasseváldit dihtorfierpmádaga bokte. Konferánssa čađaheapmi, sihke fágalaš sisdoalu ektui ja praktihkalaš doaimmaheami ektui, lihkostuvai hirbmat bures. Konferánssa bargojoavku ávžžuha dan dihte joatkit ovttasbarggu dainna ulbmiliin ahte Sámediggi ja Sámi allaskuvla lágidit oahpahuskonferánssa ovttas juohke nuppi jagi.</p>
<p><em type="italic">Pilohtamánáidgárdeplánen </em></p>
<p>Pilohtamánáidgárdeovdánahttin čađahuvvo golmma oasis gos SáMOS ovddasvástádus lea ovdánahttin, ja Sámi allaskuvlla ovddasvástádus ges pilohtaoahpahus ja dutkan.</p>
<p>Dál go pilohtamánáidgárdebargu lea jođus, de čađahuvvojit vahkkosaš árvvoštallan- ja plánenčoahkkimat SáMOS ja Sámi allaskuvlla oahpahusjođiheami ja -dutkama gaskkas. Ulbmil lea čađat gávdnat buoridanmuni dan ollislaš ovdánahttinbargui.</p>
<p>Dán čavčča leat maid lasihuvvon veardádallan- ja plánenčoahkkimat mat dál čađahuvvojit juohke nuppi vahkus SáMOS ja pilohtamánáidgárddiid jođiheddjiid gaskka. Ulbmil lea lasihit diehtojuohkima pilohtamánáidgárddiid, SáMOS ja Sámi allaskuvlla gaskka.</p>
<p><em type="italic">Gievrras giellavuogit </em></p>
<p>SáMOS álggahii njukčamánus 2021 sierra giellasokki, bargojoavkku, mas lei bargun ráhkadit gievrras giellamodeallaide definišuvnna. Bargojoavkku oasseváldit leat Sámi allaskuvlla giellaprofessor Annika Pasanen, gielladutki Inga Lill Sigga Mikkelsen, Lohkanguovddáža ovddeš jođiheaddji Berit Anne Bals Baal ja SáMOS bealis Anne Marge Pæiviø, gii lea joavkku čálli ja mánáidgárdepedagoga. Barggu áigodat lea skábmamánu 2021 rádjái. Bargojoavku lea válbmen bohtosiid ja ávžžuhusaid. Ášši biddjo de viidáset čuovvoleapmái.</p>
<p><em type="italic">Fágaođasmahttin </em></p>
<p>Fágaođasmahttima vuođđun leat čuovvovaš čállosat;</p>
<list><p type="listitem" xml:lang="nob">NOU 2014:7 Elevenes læring i fremtidens skole</p>
<p type="listitem" xml:lang="nob">NOU 2015:8 Fremtidens skole - Fornyelse av fag og kompetanser.</p>
</list><p>2017 giđa álggahuvvui oahppoplána hábmen ja vuosttaš plánat gárvánedje 2019 skábmamánu ja maŋimuš oahppoplánat fas 2021 geassemánu. Sámedikkis leat leamaš lagabui čuođi olbmo iešguđetge oahppoplánajoavkkuin ja refereansajoavkkuin. Oahpahusdirektoráhtas lea ovddasvástádus hábmet sámi parallealla ovttaárvosaš oahppoplánaid ja sis lea maid ovddasvástádus ráhkadit daid buot sámegielaide. Sámedikkis lea ovddasvástádus sámi guoskevaš sisdoalu ektui. Eai leat vel buot oahppoplánat buot golmma sámegielaide, muhto oahpahusdirektoráhtta lea bargamin jorgalemiiguin. Oahppoplánat main Sámedikkis lea ovddasvástádus gávdnojit Sámedikki neahttasiidduin davvisámegillii. Oahppoplánat julev- ja lullisámegillii biddjojit Sámedikki neahttasiidui go bohtet jorgaleamis.</p>
<p>Visot oahppoplánat leat dál digitála hámis digitálavuogádagas mii gohčoduvvo <span type="quote" xml:lang="dan">“Læreplanlegger”</span>. Vuogádat galgá leat buot golmma sámegillii ja galgá doaibmat 2022 čavčča rájes.</p>
<p>Oahppoplánaide galgá ráhkaduvvot doarjjamateriála mat muitalit movt sáhttá oahppoplánain bargat. Sámediggi lea hábmen dovdomearkkaid oahppanulbmiliid juksamii sámegielfágaide sihke vuođđo- ja joatkkaskuvlla dássái. Sámediggi lea ráhkadan guokte filmma doarjjan sámegiella vuosttašgillii ja sámegiella nubbingillii. Dasa lassin bargá Sámediggi ovttas Oahpahusdirektoráhtain ráhkadit doarjjamateriálaid sámi sisdoalu birra nationála oahppoplánaide servodatfágas, luonddufágas, risttalašvuohta,eallinoaidnu ja osku fágas ja borramuš ja dearvvašvuohta fágas.</p>
<p>Árvvoštallan ja eksámenvuogádat lea maid rievdan fágaođasmahttimis. Sámediggi oassálastá árvvoštallama referánsajoavkkus ovttas Oahpahusdirektoráhtain. Sámediggeráđđi lea mearridan eksámena sámegielfágaide ja sámi fágaide joatkkaskuvladásis. Sámediggi lea maid fárrolaga Oahpahusdirektoráhtain hábmemin eksámenvuogádaga sámegielfágaide.</p>
<p>Sámedikki oaivila mielde ii leat sámi parallealla ovttaárvosaš oahppoplánabuvtta ollislaš, go leat ain oahppoplánat main ii leat sámi parallealla veršuvdna. Dán olis lea Sámedikkis áigumuš hábmet čuovvovaš sámi oahppoplánaid:</p>
<list><p type="listitem">sámegiella ohppiide geain lea mearkagiella vuosttašgiellan</p>
<p type="listitem" xml:lang="smj">matematihkka</p>
<p type="listitem">lášmmohallan</p>
<p type="listitem" xml:lang="smj">eŋgalasgiella</p>
</list><p>Dasa lassin lea Sámedikki dievasčoahkkin ságaškuššan ođđa prográmmafága ásahit joatkkaohppui man áigot gohčodit <span type="quote">“Árbediehtu”</span>.</p>
<p><em type="italic">Nationála kvalitehtaárvvoštallanvuogádat (Nasjonalt kvalitetsvurderingssytem/NKVS) </em></p>
<p>Fágaođasmahttima oktavuođas lea mearriduvvon ođasmahttit sihke nationála iskosiid ja ohppiid kártenvuogádagaid. Sámediggeráđđi lea Máhttodepartemeanttain ságaškuššan ášši birra. Earret eará lea lokten dan dili ahte nationála iskosiidda sámegielas ii leat ráhkaduvvon makkárge statistihkka. Hástalus lea go leat nu unnán oahppit geain lea sámegiella. Lea váttis oažžut buori máhttovuođu (kunnskapsgrunnlag) dain geahččalemiin, maid skuvllat sáhttet ávkkástallat. Sámedikkis lea ovttasbargu sihke Sámi lohkanguovddážiin ja Oahpahusdirektoráhtain dán áššis. Sámediggi lea cealkámuša addán ráđđehusa strategiija bargui <span type="quote" xml:lang="nob">“Strategi for kvalitetsutvikling i skolen”</span>. Sámedikkis lea áigumuš konsulteret dán strategiija ektui.</p>
<p>Sámi lohkanguovddážis lea ovddasvástádus hábmet sihke kártemiid ja nationála geahččalemiid sámegielas. Dál leat skuvllat geahččaladdamin 3.lk sámegiel lohkankártemiid mat galget váldot adnui 2022 čavčča.</p>
<p xml:lang="vep"><em type="italic">NetSam </em></p>
<p>Sámediggi ruhtada NetSam oahpaheaddji fierpmádaga. Skábmamánu 10. b. 2021 lei Sámedikkis čoahkkin NetSam:in. Áššin lei sámi oahpaheddjiid gealbolokten, sihke sámegielas ja fágaođasmahttima implementeremis, lei sáhka oahpponeavvuid birra ja pedagogalaš virggi ásaheami birra. Sámedikkis ja NetSam fierpmádaga stivrras leat fásta čoahkkimat jahkásaččat, muhto lea dasa lassin dárbu nannet ovttasbargu erenoamážit oahpponeavvodárbbuid ektui. Sámediggi bovde NetSam čoahkkimii ođđajagis gos áššin šaddá oahpponeavvodoaibmaplána čuovvuleapmi oahpponeavvodárbbuid ektui. Lea maid dárbu šiehttat movt gulahallat ovddasguvlui dan barggu dáfus. NetSam dáhtošii virgádit pedagoga 20 proseantta virgái, muhto sii eai sáhte dahkat dan dálá doarjjanjuolggadusaid vuođul. Sámediggi čuovvula ášši.</p>
<p>Seamma áigodagas lágidii NetSam fágabeivviid oahpaheddjiide gos Sámediggi oasálasttii earret eará logaldallamiin Sámedikki ohcanvuđot doarjagiid birra.</p>
</body></document>
