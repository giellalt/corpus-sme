<document xml:lang="sme" id="no_id"><header><title/><genre code="admin"/><author><unknown/></author><wordcount>225</wordcount><conversion_status type="standard"/><availability><license type="standard"/></availability><multilingual/><origFileName>Sámediggi lea juolludan stipeanddaid Sam.docx</origFileName><parallel_text xml:lang="nob" location="samediggi_lea_juolludan_stipeanddaid_no.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sámediggi lea juolludan stipeanddaid sidjiide geat lohket sámegiela alitdásis. Sámedikki logut čájehit ahte sámegiel stipeandaohcciid lohku lea njiedjan buot sámegielain. </em></p>
<p>Dán čavčča lea Sámediggi juolludan stipeandda ovcci studentii geat lohket lullisámegiela alit oahpu dásis. Sijti Jarnge lea fállan giellaoahpu Aarbortes ja dát lea leamaš ovttasbargu Sámi allaskuvllain.</p>
<p>2021 giđđalohkanbajis ledje 16 lullisámegiel stipeandaohcci, čakčalohkanbajis lea stipeandaohcciid lohku njiedjan, ledje dušše 9 ohcci.</p>
<p>Julevsámegielas ledje giđđat 4 stipeandaohcci, muhto dán čavčča eai leat álggahan giellaoahpu ja danne eai leat stipeandaohccit dál. Márkosámi giellaguovllus ledje ges 2021 giđđalohkanbájis 3 stipeandaohcci ja čakčalohkanbadjái ledje 2 ohcci.</p>
<p>– Dál lea bággu vuoruhišgoahtit ja movttiidahttit eambbogiid lohkat sámegiela sihke lulli-, márko- ja julevsámeguovllus, go sámi servodagas váilot fágabargit, giellaoahpaheaddjit ja jorgaleaddjit geat hálddašit dáid gielaid, lohká Mikkelsen.</p>
<p>Son lea goitge ilus go ovcci olbmo leat válljen lohkat lullisámegiela dán čavčča, vaikko lohku leage njiedjan giđđalohkanbaji rájes.</p>
<p>– Lea buorre ođas go ovccis vuoruhedje dán čavčča lohkat sámegiela ja ferte joatkit dáinna fálaldagain, go lea stuorra dárbu sidjiide geat máhttet lullisámegiela, dadjá Mikkelsen.</p>
<p>Oktiibuot juolluduvvui 2021 giđđalohkanbajis 255 000 kruvnnu ja čakčalohkanbajis ges 115 000 kruvnnu stipeandan buot gielain.</p>
<p>Alit oahpu giellastipeandda mihttomearri lea movttiidahttit eambbosiid lohkat daid eanemus áitojuvvon sámegielaid. Alit oahppu lulli- ja julevsámegielain ja alit sámi giellaoahppu studeanttaide márkosámi guovllus vuoruhuvvojit.</p>
<p><em type="italic">Jearahallama dahje gažaldagaid oktavuođas, váldde oktavuođa sámediggeráđiin Mikkel Eskil Mikkelseniin (NSR), tlf. +47 917 42 161, mikkel.eskil.mikkelsen@samediggi.no </em></p>
</body></document>
