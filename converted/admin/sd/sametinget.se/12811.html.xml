<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="swe"/><wordcount>610</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/12811</origFileName><parallel_text xml:lang="swe" location="1054.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Vuoigatvuohta eatnamiidda ja čáziide - Sametinget</p>
<p type="title">ILO 169 birra</p>
<p>Sámiid vuoigatvuohta eatnamiidda ja čáziide lea báhkka ja garrasit digaštuvvon ášši. Ášši ii leat vel ožžon duhtavaš čovdosa ja duollui dállui bohtet gaskariikkalaš moaitámušat earret eará ON:as, OECD:as ja Eurohparáđis. Dat ášši lea maiddái sivva manin Ruoŧŧa ii leat vel dohkkehan ILO-konvenšuvnna 169 eamiálbmogiid vuoigatvuođaid birra.</p>
<p>Gažaldatmearkkat gusket e.e. makkár eatnama birra lea sáhka, makkár vuoigatvuođat čuovvot mielde ja geaidda gullojit dát vuoigatvuođat.</p>
<p>ILO 169  ILO-konvenšuvdna 169 ii ráhkat ođđa eanavuoigatvuođaid muhto gáibida ahte dat eanavuoigatvuođat mat gávdnojit galget dohkkehuvvot ja respekterejuvvot ja ahte sámiid boazodoalloriekti respekterejuvvo seammaládje go iežá eanarievttit Ruoŧas. Ferte maiddái čielggadit rivttiid viidodaga. Váilevašvuođat mat otne gávdnojit leat dálveguohtuma geográfalaš viidodat, bivdu- ja guolástusrievtti viidodat, riekti láigut bivdu- ja guolástusrievtti ja boazodoallorievtti suodjalus iežá eanageavaheami vuoste. Konvenšuvdna ii atte čearuide biehttalanvuoigatvuođa muhto riekti ráđđádallamiidda. Otne juo leat čearut áššeoamasteaddjit eatnamiin gos boazodoalloriekti lea gustovaš.</p>
<p>Sámevearroeana (Lappskatteland  ) Sámit leat ođđaáigásaš historjjálaš áiggis oamastan daid nu gohčoduvvon sámevearroeatnamiid. Leai dárbbašlaš juohkit eatnamiid bearrašiid gaskkas vai juohke ovttas leai eanan bivdui, guolásteapmái ja boazodollui. Sihke háradsriekti ja leanaeiseválddit oaivvildedje sámevearroeatnamiid vearroeatnamin gaskamuttu 1600-logu. Vearroeatnama sáhtii sihke bearrat ja vuvdojuvvot. 1700- ja 1800-logus biste sámit dađi mielde oamastanrivttiid iežaset dološ eatnamiidda, seammá áiggi ožžo boanddat/ođđa orru oamastanrivttiid mii vástidii adela vearroeatnamiid jagi 1789. Go ruoŧa eiseválddit eai šat respekteren sámevearroeatnamiid evttohii leanastivra ahte heaittihit daid ja nu mearridii ge riikkabeaivi 1928 vaikko ii čielga mearrádus leai váldojuvvon ovdal riikkabeaidásis ahte heaittihit sámiid vearroeatnamiid.</p>
<p><em type="italic">Sámi almmolaš eatnamat (Sameallmänningarna </em>) Boazodoallu jođihuvvo čearuid eatnamiin vuoigatvuođain mii vuođusta dološ áigáhaš geavaheamis. Dološ áigáhaš geavaheapmi lea juridihkalaš vuoigatvuohta go lea álo geavahan eatnama ja ii leat mihkkege man lea ožžon. Dát eatnamat sáhttet seammá áiggi leahkit sihke priváhta opmodat dehe stáhtalaš. Mii jur duođas lea stáhtalaš eanan ja got stáhta sáhttá duođaštit ahte stáhta lea vuoiggalaš oamasteaddji lea iežá gažaldat. Stáhtas hal ii leat láhkačuorvun eatnamiin. Stáhta lea dávjá čujuhan jagi 1683 jagáš gonagaslaš gohččun ahte meahcit <span type="quote">"eatnamat mat leat doaresbealde"</span> gullojit ruvdnii. Mii dat leai eatnamiid mas leai sáhka? Ja leai go dat jur isida haga? </p>
<p>Goariduvvon láhkaásaheapmi</p>
<p>Sámi vuoigatvuohta lea dađi mielde goariduvvon ruoŧa láhkaásaheamis. Vuosttaš boazoguohtunlágas jagi 1886 šattai sámiid ovttaskas vuoigatvuohta kollektiivvalaš vuoigatvuohtan visot birra-jagi-eatnamiin. BGL 1898 heajudii vuovdečearuide go sii ožžo heajut suodjalusa dálveláidumiin. Boazoealáhusláhka § 30 (1971:437) dadjá ahte son gii oamasta dehe geavaha eatnama ii oačču jođihit doaibmabijuid mat v<span type="quote">"mearkkašahtti váddudeapmi"</span> boazodollui. Doaba ii leat ovttačilggolaš ja dan sáhttá dulkot máŋggaládje sierralágán instánssain. Dálveláidumat eai leat fátmmastuvvon dán njuolggadusas. Vahátbuhtadus sisabáhkkemis geavahanrievttis iige leat reglerejuvvon.</p>
<p><em type="italic">Bivdu &amp; guolástus </em></p>
<p>Boazoealáhusláhka (BEL) §§ 25, 31, 34 dadjá ahte čearu miellahtuin lea vuoigatvuohta bivdui ja guolásteapmái muhto čearut eai sáhtte addit lobi earáide. Visot iežá olbmot bivdu- ja guolástusrivttiin ožžot nu dahkat. Go leanastivrrat hálddašit divvagiid bivdu- ja guolástusgoarttain ja dat ruđat galget mannat čearuide, de orru goit leamen nu ahte lea sámiid bivdu- ja guolástusrievtti maid stáhta hálddaša. Iežá gažaldat lea jus sámiin dehe stáhtas lea bivdoriekti stáhtalaš eatnamis? <span type="quote">"Duppál bivdoriekti"</span> čuoččuhuvvui veaháš vuosttaš geardde 1987 proposišuvnnas ja lea dan rájus šaddan measta dohkkehuvvon duohtavuohta.</p>
<p><em type="bold">Vuostevuođat </em></p>
<p>Eanas oassi sámiin eai leat čearromiellahtut ja láhkaásaheamis sin leat seammá dásis go iežá ruoŧa riikkaorru. Jus ii leat bearran boazodoallorievtti, de lea hui váttis beassat miellahttun čearus. Čearu miellahtut eai leat nu mielas luoitit sisa ođđa boazodoalliid čerrui soabadit eatnamiid nalde mat lea juo nu gáržžiduvvon. Lea dasto váttis sámiide geat leat olggobealde čearu jođihit boazodoalu ja dain ii leat ge bivdu- ja guolástusriekti čearu eatnamiin. Sierragieđahallan boazodoalliin vuolgá vuosttaš boazodoallolágas 1886 ja lea mielddisbuktan stuora vuostevuođaid sámi álbmoga siskkobealde.</p>
</body></document>