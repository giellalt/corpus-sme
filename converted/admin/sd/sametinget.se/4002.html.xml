<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="swe"/><wordcount>311</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/4002</origFileName><parallel_text xml:lang="swe" location="3984.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision: 154948 $; </version></header><body><p>Eamiálbmotnissonat gillájit struktuvrralaš vealaheamis - Sametinget</p>
<p>Govva: Marie Enoksson.</p>
<p type="title">Eamiálbmotnissonat gillájit máŋggageardásaččat struktuvrralaš vealaheamis</p>
<p>Eamiálbmotnissonat šaddet dávjá gierdat struktuvrralaš vealaheami sihke&#13; sohkabeali ja čearddalašvuođa sivas. Dán háleda Sámedikki ságadoalli&#13; Sylvia Simma muittuhit nissonbeaivvis 8 b.njukčamánus.</p>
<p>Eamiálbmogat miehta máilmmi leat hearkkes dilis ja ollu guovlluin&#13; deddojuvvojit vuđolaš olmmošlaš friddjavuođat ja vuoigatvuođat. Dat mii&#13; dávjá vajálduvvo lea ahte earenoamážit mánát ja nissonat gillájit.&#13; Eamiálbmotnissonat šaddet dávjá gierdat struktuvrralaš vealaheami sihke&#13; sohkabeali ja čearddalašvuođa sivas.</p>
<p>Nissot ja mánat</p>
<p>Julggaštusas eamiálbmogiid vuoigatvuođaid birra mii dohkkehuvvui ON:a&#13; genáralasearvegottis 13 b.čakčamánus 2007 fuomášuvvo maiddái nissoniid&#13; dilli. 22 artihkkalis dadjojuvvo ahte stáhtat galget ovttasráđiid&#13; eamiálbmogiiguin bidjat johtui doaimmaid mat dorvvastit ahte&#13; eamiálbmotnissoniin ja mánáin leat dievas suodjalus ja ollislaš&#13; dáhkádusat gaitlágán vealaheamis ja veahkiválddis.</p>
<p>- Lea buorre go nissoniid hearkkes dilli fuomášuvvo ON:a julggaštusas&#13; muhto dal lea guoskevaš riikkaid ja earenoamážit eamiálbmotservodagaid&#13; geatnegasvuohta váldit dán duohtan, lohká Sámedikki ságadoalli Sylvia&#13; Simma.</p>
<p>- Mii eat oačču čiehkat dan ahte earret struktuvrralaš vealaheapmi man&#13; nissonat šaddet gillát sohkabeali sivas, de gávdno maiddái&#13; struktuvrralaš vealaheapmi sámiin almmolaččat ruoŧa servodagas, joatká&#13; Sylvia Simma.</p>
<p>Diehtomeahttunvuohta</p>
<p>- Ahte gávdno stuora diehtomeahttunvuohta sámiid birra Ruoŧas lea&#13; dovddus muhto diehtomeahttunvuohta sámi nissoniid dili birra lea vel&#13; vuđoleabbu. Varas ON-raporta vuoseha ahte Ruoŧŧa ii leat fuomášan sámi&#13; nissoniid dili Ruoŧas. Sii ellet árbevirolaččat patriarkálalaš birrasis&#13; ja sis lea váttis oažžut veahki jus šaddet gillát veahkaválddi isidis,&#13; deattuha Sylvia Simma.</p>
<p>Dásseárvobargu</p>
<p>Sámi nissoniid dilli politihkalaš mearridandoaimmas, earenoamážit&#13; Sámedikkis lea hearki. Danin lea ráđđehus easka mearridan juolludit 1,5&#13; milj. ruvnnu Sámediggái jagis 2008 dásseárvobargui man Sámediggi lea&#13; álggahan. Sámedikki ulbmil lea ahte mearrideaddji searvegottis galgá&#13; leahkit dássálaš sohkabealjuohkin maŋŋel válgga 2013. - Ráđđehusa&#13; mearrádus ahte doarjut Sámedikki dásseárvobarggu lea positiivvalaš&#13; muhto ruoŧa ráđđehus ja riikkabeaivi dárbbašivčče gal garrasit&#13; doaibmagoahtit dan guvlui ahte ollasit bissehit struktuvrralaš&#13; vealaheami ja duođalaš vealaheami sámi nissoniin mii gávdno sihke ruoŧa&#13; ja sámi servodagain, loahpaha Sylvia Simma, Sámedikki ságadoalli.</p>
<p>Oktavuohta</p>
<p>Sylvia Simma, 070-288 32 24</p>
</body></document>