<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="swe"/><wordcount>259</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/75529</origFileName><parallel_text xml:lang="swe" location="74873.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Boazosámit vulget Almedalii - Sametinget</p>
<p type="title">Boazosámit vulget Almedalenii</p>
<p>Muhtun čearuin davvi-Ruoŧas leat ruvkedoaimmat duođas báhkkegoahtán hearkkes boazoguohtuneatnamiid nala. Danne vulget čearuid ovddasteaddjit Almedalvahkkui Visby gávpogii 29/6-5/7 2014.</p>
<p><em type="italic">Ruoŧa duottarguovlluin </em>lea birasbillisteapmi lassánan sakka. Olgoriikkalaš ruvkeeksploatevrrat isket ja bovrejit eatnamiid gos jáhkket gávdnat ruovdemálmma vaikko omd Giebnegáissá – Sjaunja duottarguovlu lea suodjeguovlu Biraslága jelgii. </p>
<p><em type="italic">Sirges, Girjás ja Leaváš </em>čearut áigot dál vuolgit Almedalenii ja čalmmustahttit ruvkedoaibmaáitagiid ja loktet ipmárdusa servodagas. Čearuid sápmelaččat áigot cegget lávu gasku Visby-gávpoga, ja juohkit dieđuid sápmelaččaid birra ja eareliiggánit boazodoalu birra. </p>
<p><em type="italic">Almedalenis galget leat logaldallamat </em>mat ee gieđahallet bohcco ceavzineavttuid, sámiid juridihkalaš stáhtusa Ruoŧa servodagas, ja sápmelaččaid riektedili riikkaidgaskasaš perspektiivvas, Boazosámit áigot leat oidnosis olmmošvalvvi siste ja aktiivvalaččat searvat digaštallamiidda. Suoidnemánu 3. b lea seminára mas fáddán lea ”Sáhttágo ruvkkiid doaimmahit buohtalaga eananeaiggádiid ja iežá ealáhusaid doaimmaiguin, omd. boazodoaluin ja mátkeealáhusain?” </p>
<p><em type="italic">Ovttas Bevara Ojnareskogen </em>- servviin lágiduvvojit kulturdoalut sámi artisttaiguin. Dát searvi geahččala vuosttaldit ođđa kálkaroggamiid Ojnarevuovddis Gotlánddas. Ojnarevuovdi lea Gotlándda stuorimus meahcceguovlu gos leat hui erenoamáš beazit, ja doppe lea maiddái Bästeträsk- jávri mii addá Gotlándalaččaide ráinnas juhkančázi. Rahčamušat suddjet dáid eatnamiid ja jávrri leat álgán 2005:s juo go Bevara Ojnareskogen searvi vuođđuduvvui. </p>
<p><em type="italic">Earet luonddu ja birrasa </em>suodjalanrahčamušaid, de leat kálkaroggamis ja ruovdemálbmaroggamis maid iežá oktasaš bealit. Kálka adno bázahusávnnasteapmin ruovde- ja stálleráhkadeamis. Bázahusávnnas dárbbašuvvo dannego dat ráidne rišša ja fosforaid vuođđoávdnasis eret. Mađi eambbo ruovdemálmma rogget dađi eambbo kálkka dárbbašit. </p>
<p><em type="italic">Váldde oktavuođa: </em>Nila Inga, Leaváš čearu ságadoalli ja boazodoalli, 070-546 91 19 Matti Berg, Girjás čearu ságadoalli, mátkeealáhusdoalli ja sámediggeáirras, 070-663 31 28 Jakob Nygård, Sirges čearu ságadoalli ja boazodoalli, 070-398 65 89 </p>
</body></document>
