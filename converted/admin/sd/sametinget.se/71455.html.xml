<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="swe"/>
    <wordcount>359</wordcount>
    <conversion_status type="standard"/>
    <availability>
      <free/>
    </availability>
    <submitter name="Børre Gaup" email="borre.gaup@uit.no"/>
    <origFileName>http://www.samediggi.se/71455</origFileName>
    <parallel_text xml:lang="swe" location="71399.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>Vilgesgirji románaálbmoga birra - Sametinget</p>
    <p type="title">Vilgesgirji románaálbmoga birra</p>
    <p>Integrašuvdnaministtar Erik Ullenhag lea odne ovdanbuktán <span type="quote">”Den mörka och okända historien”</span> – nammasaš vilgesgirjji daid illástemiid ja badjelgeahččama birra maid románaálbmot ja johttirománat leat gillán Ruoŧas 1900-logus.</p>
    <p>Ulbmil vilgesgirjjiin lea dohkkehit gillájeddjiid ja sin lagamuččaid muitalusaid, ja buoridit ipmárdusa románaminoritehta dálá dilálašvuhtii. Erik Ullenhag lohká girjji leat lossadin lohkat dannego dat čájeha historjjá mii lea mihá čáhppadet go dan maid son lei vuordán. – Dat lea heahpadis historjá.</p>
    <p>Vilgesgirji váldá ovdan máŋga suorggi mas románaálbmot lea šaddan gillát illástemiid ja badjelgeahččama. Muhtun ovdamearkkat leat:</p>
    <list>
      <p type="listitem"><em type="italic">Nállebiologiija </em>. Parlamentáralaš gefiiddivššu-láhkalávdegoddi cealká 1923:s ahte románaid <span type="quote">”seahkáneapmi ruoŧa álbmotnállái billista min álbmotnáli”</span>. </p>
      <p type="listitem"><em type="italic">Steriliseren </em>. Olu romána olbmot gillájedje steriliserema, steriliseren lei dávjá eaktun jus galggai oažžut eadnedivššu. Unnimusat juohke njealját johttirománaboavjjis lei muhtun gii bággosteriliserejuvvui. </p>
      <p type="listitem"><em type="italic">Vuogádatlaš kárten ja registreren. </em>1900-logu vuosttaš oasis ledje nállebiologalaš kártemat main mihtidedje oivviid, iske intelligeanssa ja ohce negatiiva iešvuođaid románaolbmuin. 1900-logu nuppi bealis geahččalii stáhta ja gielddat baicca assimileret románaálbmoga ovdagáttuid ja stereotyhpaid vuođul. Maŋemus registtardiehtu lea 1997 rájes ja dat gávdnui Stockholmma zigenárossodagas. </p>
      <p type="listitem"><em type="italic">Sisajohttingielddus 1914-1954. </em>Románaolbmot gildojuvvojedje boahtimis Ruŧŧii vaikko ng. Förintelsen lei dovddus dáhpáhus. Románaálbmoga birra čállojuvvui riikkabeaivemošuvnnain sisajohttingildosa oktavuođas ja sii cielahuvvojedje <span type="quote">”slödderin”</span> ja <span type="quote">”servodaga morálalaš mirkon”</span>. </p>
      <p type="listitem"><em type="italic">Eai ožžon orrut gostege. </em>Románaolbmot bággehalle johttit ja gevrehalle máŋgga gielddas eret. Orrunsaji haga eai beassan románaolbmot ja johttirománat čálihit iežaset olmmošlohkui, ja go ii leat čálihuvvon olmmošlohkui de ii leat riekti mánáiddoarjagii, ealáhatruhtii, sosiáladáhkádussii, jienastit jna. </p>
      <p type="listitem"><em type="italic">Vealaheaddji skuvladoaibma </em>. 1900-logu vuosttaš oasis eai lean románaolbmot buresboahtin skuvlii. 1900-logu gaskkamuttuin álggahuvvui geahččalanortnet johtti zigenárskuvllaiguin. 1900-logu loahpas ožžo olbmot formálalaččat skuvlasaji muhto sii šadde dávjá sierra luohkáide. </p>
      <p type="listitem"><em type="italic">Giddejuvvon bargomárkan. </em>Go románaolbmot eai beassan ásaiduvvat gosage de šattai maiddái váttis oažžut barggu. Máŋgga báikkis ledje báikkálaš ortnetnjuolggadusat mat gilde románaolbmuid álggaheames ealáhusdoaimmaid. </p>
    </list>
    <p>- Lea ahkit oaidnit ahte vilgesgirjji čilgehus 1900-logu historjjás čájeha ahte románaálbmoga muitalusat dál duođaštuvvojit duohtan, lohká Erik Ullenhag. Vilgesgirjji vuođul sáhttá dadjat ahte románaolbmot leat leamaš adnon heajut olmmožin olles 1900-logus, lohká Ullenhag preassadieđáhusas maid Bargomárkandepartemeanta lea almmuhan.</p>
    <p><em type="italic">Vilgesgirji sápmelaččaid birra? </em>Maiddái sápmelaččat leat ohcalan sullasaš vilgesgirjji stáhta bealis mas illásteamit ja badjelgeahččan sámi álbmoga vuostá boađášii oidnosii. Muhto dat gal ii leat áigeguovdil dál , cealká integrašuvdnaministtar Ullenhag. </p>
  </body>
</document>
