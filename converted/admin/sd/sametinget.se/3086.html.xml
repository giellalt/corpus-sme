<document xml:lang="sme" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="swe"/><wordcount>205</wordcount><conversion_status type="standard"/><availability><free/></availability><submitter name="Børre Gaup" email="borre.gaup@uit.no"/><origFileName>http://www.samediggi.se/3086</origFileName><parallel_text xml:lang="swe" location="1156.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kulturráđđi - Sametinget</p>
<p type="title">Kulturráđđi</p>
<p>Sámedikki kulturráđis leat vihtta lahtu geat leat válljejuvvon dievasčoahkkimis. Kulturráđi doaibma lea juohkit kulturruđaid  kulturprošeavttaide, dutkanprošeavttaide, servviide ja organisašuvdnaide mat leat oaivvilduvvon sámiide.</p>
<p>Okta Sámedikki váldodoaimmain lea ahte bargat ealli sámi kultuvrra ovddas. Sámedikkis lea ovddasvástádus juohkit stáhtalaš kulturruđa sámekultuvrra várás.</p>
<p><em type="bold">Mii lea sámekultuvra? </em></p>
<p>Lea veaháš váttis definieret mii sámekultuvra lea. Oarjemáilmmi oaidninvuogi mielde leat <span type="quote">"fiinna dáidagat"</span> musihkka, teáhter ja dáidda <span type="quote">"kultuvra"</span>. Eanas sámit rehkenastet maiddái sámi ealáhusaid sámi kulturdoahpagii. Ovdamearkka dihte lea boazodoallu árbevirolaččat sámi kulturguoddi. Maiddái media ja valáštallan ožžot kulturruđaid.</p>
<p><em type="bold">Ruđat stáhtas ja Sámefoanddas </em></p>
<p>Stáhtalaš kulturruđaid summi lea 14,5 miljovnna ruvnnu jahkásaččat. Summi lea leamaš seammá dásis jagi 1993 rájis. Reglerenreivve mielde galget 700 000 ruvnnu dain ruđain mannat girjerájosdoibmii. 5,5 miljovnna ruvnnu manna sámi teáhterii. Teáhtera bargogohčus lea ovdanbuktit sámi lávdedáidda, gáhttet ja ovddidit sámi gielaid ja kulturárbbi. Earret stáhtadoarjja juolluda Sámefoanda sullii 5 miljovnna ruvnnu jahkásaččat sámi kultuvrra ja organisašuvnnad várás.</p>
<p><em type="bold">Sámedikki kulturráđđi </em></p>
<p>Sámedikki kulturráđis leat vihtta lahtu geat leat válljejuvvon &#13; dievasčoahkkimis. Sámedikki kulturráđđi hábme kulturpolitihkalaš doaibmaprográmma mii mearrida sámi kulturpolitihkalaš háltelinjá mandáhtaáigodagas. Doaibmaprográmma viggamušlinjá digaštallojuvvo dievasčoahkkimis ovdal go dohkkehuvvo.</p>
<p><em type="bold">Váldodoaibma </em></p>
<p>Kulturráđđi juohká ruđaid ja álggaha ovdáneami Sámedikki kulturbarggus. Kulturráđis leat unnimusat njeallje čoahkkima jahkásaččat.</p>
<p><em type="bold">Kulturgieđahallit </em></p>
<p>Okta bargogohčus lea válbmet áššiid ja leahkit čállin kulturráđi čoahkkimiin.</p>
</body></document>
