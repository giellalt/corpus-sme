<document xml:lang="sme" id="no_id"><header><title/><genre code="admin"/><author><unknown/></author><wordcount>944</wordcount><conversion_status type="standard"/><availability><license type="standard"/></availability><multilingual/><origFileName>https://sametinget.se/1576?file_id=1</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Luvlieluspiejulggaštus </p>
<p><em type="italic">Julggaštus Sámedikki dievasčoahkkimis </em></p>
<p><em type="italic">Luvlieluspie 31 b.borgemánus 2005 </em></p>
<p>Sámediggi – sámi álbmoga alimus mearrideaddji orgána Ruoŧas – lea čoahkkanan ordniiduvvan dievasčoahkkimii 30-31 b.borgemánus 2005 Luvlieluspies: <em type="italic">Atná </em>dárbbašlažžan fuomášuhttit dan duođalaš dili man boazoguohtunproseassa dáhpáhusovdáneapmi Härjedálenis lea mielddisbuktán, dat gáibida doaibmabidjosa Ruoŧa ráđđehusas oanehis áigái ja Ruoŧa riikkabeaivvis guhkit áigái. Duođalaš dilli lea šaddan maŋŋel Alimus Duopmostuolu mearrádus 29 b.cuoŋománus 2004 ahte ii addit geahččalanvejolašvuođa Handölsdálena, Mittådálena, Ruvhten Sijte och Tåssåsena čearuide n.g. Boazoguohtundiggeáššis Härjedálenis, maŋŋel go šiehtadallamat boazoguohtuma birra gaskal namuhuvvon čearuid ja guoskevaš eanaeaiggádiid bisánedje ja go guoskevaš čearut mearridedje joatkit diggeáššiin Eurohpaduopmostuollui. Dasalassin leat máŋga buohtalasti proseassat bidjojuvvot johtui fas eará guovlluin <em type="italic">Sámis </em>, maŋemus lea duopmu mii bođii 8 b.borgemánus 2005 diggeáššis gaskal eanaeaiggádiid ja Tåssåsena čearu gos eanaeaiggádiid bealli vuittii; <em type="italic">Deattuha </em>ahte váldosivva dálá dillái lea Ruoŧa riikkabeaivvi ja ráđđehusa vuoimmehisvuohta rievdadit láhkaásahusa mii lea dohkkehuvvon rasisma áigebajis ja mii measta ollasit veadjemeahttumin dagaha sámi árbevirolaš eatnangeavaheami vuoitit dikkis ruoŧa eatnangeavaheami vuostá; <em type="italic">Gávnnaha </em>ahte sámit orjješsámi guovllus leat juo dolin gávnnadan ruoŧa ja dánska/dáru kultuvrraiguin. Orjješsámi guovlu šattái dolin juo oassi ruoŧa ja dánska/dáru stáhtaásaheamis; <em type="italic">Gávnnaha viidáset </em>ahte dát oktavuohta mielddisbuvttii garra deattu sámi servdodahkii ja nákcavuođđolága vuostá ja ahte dát proseassa mielddisbuvttii ahte orjješsámi giella ja servodat ja maiddái orjješsámi ealáhusat, njuolggadusat ja kultuvra gáržžiduvvojedje. Árbevirolaš sámi eatnangeavaheapmi ja sámi vieruiduvvan vuoigatvuohta šadde vuollebeallái gilvaleaddji ruoŧa ja dánska/dáru eatnangeavaheami ja vuoigatvuođa geavaheami vuostá; <em type="italic">Deattuha </em>ahte guoskevaš stádat almmolaččat dávjá govvidit dán oktavuođa ja proseassa <span type="quote" xml:lang="est">”kulturriidun”</span>gaskal ođđaáigásaš oarjeriikkalaš servodaga ovdáneami siste ja nálálaš vuollegis luonddoálbmoga mas ii leat boahtteáigi; </p>
<p><em type="italic">Deattuha maiddái </em>ahte dát koloniálalaš proseassa gohčoduvvon <span type="quote" xml:lang="est">”kulturriidun”</span> mielddisbuvttii ahte sámit masset dehe olggustuvvojedje guovlluin maid ledje ovdal geavahan ja ahte ovdalaš dohkkehuvvon vuoigatvuođat eatnamiidda ja čáziide dahkkojuvvojedje duššin lágas ja praktihkalaččat; <em type="italic">Mearkkaša </em>ahte sihke Norga ja Ruoŧŧa almmolaččat sierralágán vugiid mielde leat átnon ándagassii sámi álbmogis dáid ja eará vearredaguid ja bahádaguid ovddas; <em type="italic">Gávnnaha </em>ahte eiseválddit norgga beales leat sihke politihkalaččat ja vuoigatvuođalaččat álggahan doaibmabidjosiid mat galget čájehit ahte dát formálalaš ándagasátnun eai leat dušše guorus sánit. Ovdamearkka dihte lea Norga oidnosii dahkan lágalaš vuođu sámi ealáhusgeavaheami ja eatnangeavaheami várás ja dát vuoigatvuohta lea seammá dásis go eará eatnangeavaheamit dan dihte ahte dáhkidit joatkevaš sámi árbevirolaš ealáhusgeavaheami orjješsámi guovllus. Seammá áiggi leat riikkabeaivi, ráđđehus ja duopmostuolut ruoŧa bealde diktan <span type="quote" xml:lang="est">”kulturriiddu”</span> joatkit; <em type="italic">Mearkkaša </em>earenoamážit ahte Norgga stuoradiggi lea mearridan dássidit duođaštusnoađi riidduin gaskal sámi árbevirolaš ja norgga eatnangeavaheami. Viidáset lea norgga stáhta bidjan ruđaid sierra mainguin galgá ruhtadit vuoigatvuođaproseassaid gaskal árbevirolaš sámi eatnangeavaheami ja eanaeaiggádiid; <em type="italic">Mearkkaša dán oktavuođas </em>ahte gaskariikkalaš orgánat ja ovttastumit nugo Ovttastuvvon Náššuvnnat, Eurohpalaš Ovttastat ja Eurohparáđđi leat duođaštan ahte Ruoŧŧa vállje diktit kulturriiddu joatkit ja dat lea rihkkun sámi álbmoga ja sámi ovttaskas olbmoid vuđolaš olmmošvuoigatvuođa ja friddjavuođa vuostá; <em type="italic">Deattuha </em>dán oktavuođas dárbbašlašvuođa ahte iešguđege náššunalstáhta joatkevaččat dovddasta ja doahttala sámi álbmoga vuoigatvuođa geavahit ja hálddašit luonddoriggodagaideaset ja návccaideaset buoremussan sámi servodahkii ráfisoahpamuša jagis 1645 Brömsebros, rádjetráktahtaid jagis 1751, lappkodisilla ja álbmotrievtti mielde; <em type="italic">Deattuha viidáset </em>ahte ii guđege dáfus leat vejolaš sámi álbmogis váldit eret birgenvejolašvuođaid; <em type="italic">Vuordá </em>ahte Ruoŧa riikkabeaivi ja ráđđehus – ovttasbarggus Sámedikkiin –álbmotrievttalaš geatnegasvuođaid mielde devdet geatnegasvuođaideaset ahte sámi ealáhusat, sámekultuvra ja giella seailluhuvvojit maiddái orjješsámi guovllus. </p>
<p><em type="bold">Sámediggi lea ovttamielalaš čuovvovačča birra: </em>1. Ruoŧŧa lea geatnegahtton dovddastit ja sihkkarastit sámiid vuoigatvuođaid eamiálbmogin, dasa gullo maiddái sámiid vuoigatvuohta historjjálaš čáhce- ja eatnanguovlluide ja luonddonávccaide. Dát guoská earenoamážit orjješsámi guovlui, duogážiin maid orjješsámi servodat ja ealáhusat leat šaddan gierdat oktasaš dološ koloniálalaš áiggis. 2. Sámekultuvrra seailluheapmi, suodjaleapmi ja ovddosguvlui fievrrideapmi boahttevaš buolvvaide, earenoamážit árbevirolaš sámi ealáhusat nugo boazodoallu, bivdu, guolásteapmi ja eará luonddovuođđuduvvon ealáhusat leat dan duohken ahte Ruoŧŧa dovddasta ja bevttolaččat sihkkarastá sámiid historjjálaš vuoigatvuođaid eatnamiidda, čáziide ja luonddonávccaide, nugo dahkkojuvvoi juo 1751. Dát deavdá maiddái náššunalstáhtaid geatnegasvuođaid ON:a konvenšuvnna mielde siviila ja politihkalaš vuoigatvuođaid hárrái, earenoamážit artihkkal 1 ja 27, ON:a Mánnakonvenšuvnna, earenoamážit artihkkal 30 ja ILO konvenšuvnna nr 169 mielde eamiálbmogiid ja čearddalaš álbmogiid hárrái iešmearrideaddji stáhtain. 3. Álbmotrievttis dohkkehuvvon riekti iešmearrideapmái addá sámi álbmogii vuoigatvuohta ieš mearridit iežas politihkalaš dili ja ovddidit iežas ruđalaš, sosiálalaš ja kultuvrralaš ovdáneami. Sámi álbmogis lea maiddái vuoigatvuohta ráđđet iežas luonddoriggodagaid ja gávdnoštumiid badjel. Ii guđege dáfus leat vejolaš sámi álbmogis váldit eret birgenvejolašvuođaid. 4. Geavahannjuolggus árbevirolaš bivdui, guolásteapmái ja guohtuneatnamiidda leat eaktun sámi kultuvrra seailluheapmái ja ovddideapmái. Ii leat dohkálaš ahte Ruoŧa duopmostuolut geavahit njuolggadusaid duođaštussan, mat leat hábmejuvvon Ruoŧa iinomádalaš eatnangeavaheami mielde. Boađus das lea ahte otná gustovaš lága mielde sápmelaččain ii leat vejolašvuohta vuoitit vuoigatvuođaáššiid eatnamiid ja čáziid dáfus maid geavahit ja maiddái vearroeatnamiid dáfus, maid leat geavahan don doloža rájis. 5. Sápmelaččat fertejit oažžut doarvái resurssaid ja vejolašvuođaid sáhttit lágastit eatnan-, čáhce- ja luonddonávccaid vuoigatvuođa-áššiiguiin duopmostuoluin. 6. Ávžžuhuvvo ahte Ruoŧŧa nannosit sihkkarastá ahte sámi vuoigatvuođa-proseassat mat leat jođus gávdnet čovdosiid mat čuovvut álbmotrievtti ja vuoigatvuođaid maid Ruoŧŧa lea dohkkehan. 7. Ávžžuhuvvo ahte Ruoŧa ráđđehus nannosit doaibmagoahtá nu ahte oassebealit Härjedálena diggeáššis álggahit konstruktiivvalaš šiehtadallamiid boazoguohtuma birra. Ráđđehus ferte maiddái dal álggus leat veahkkin gávdnat soabahallama mainna goappaš oassebealit sáhttet eallit ja juolludit dárbbašlaš ruđaid dán bargui. Dilli man Härjedálena diggeášši lea mielddisbuktan lea boađus Ruoŧa vuoimmehisvuođas njulget láhkaásahusa mii dohkkehuvvoi rasisma áigebajis ja danin Ruoŧas lea geatnegasvuohta bággolonistit boazoguohtuneatnama jus ii olle soabalašvuhtii šiehtadallamiin. 8. Ii leat vejolaš dohkkehit boahttevaš láhkaásahusa sámi vuoigatvuođa birra eatnamiidda jus sámit eai leat dohkkehan dan álggus. 9. Ávžžuhuvvo ahte Ruoŧa ráđđehus ja riikkabeaivi jođaneamos lági mielde nammadit parlamentáralaš guorahallama mii galgá geahččat bearrái visot váttisvuođaid dán guhkálmas riiddus ja maid gávdnat ja evttohit vejolaš čovdosiid. Dakkár čovdosat fertejit vuhtiiváldit sámiid olmmošlaš vuoigatvuođaid ja dasalassin vuhtiiváldit goappaš oassebeliid beroštumiid. 10. Sámediggi lohpida bargat aktiivvalaččat ovttas Ruoŧa riikkabeivviin ja ráđđehusain, čearuid ja eanaeaiggádiid ovddasteddjiiguin ja geahččalit gávdnat konstruktiivvalaš ja guhkilmas čovdosiid vuoigatvuođalaš áššiin ja eará mekanismmain mat sáhttet geahpidit ovttasbarggu ja ovttaseallima gaskal árbevirolaš sámi eatnangeavaheami ja eará eatnangeavaheami. </p>
</body></document>
