<document xml:lang="sme" id="no_id">
  <header>
    <title>Sámedikki diedáhusa valmmaštallan alit oahpu ja dutkama birra</title>
    <genre code="admin"/>
    <author>
      <unknown/>
    </author>
    <year>2015</year>
    <wordcount>1041</wordcount>
    <conversion_status type="standard"/>
    <availability>
      <free/>
    </availability>
    <origFileName>http://www.samediggi.fi/index.php?option=com_docman&amp;task=doc_download&amp;gid=2692&amp;Itemid=10</origFileName>
    <metadata>
      <uncomplete/>
    </metadata>
    <version>XSLtemplate $Revision: 125457 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">SÁMEDIKKI DIEĐÁHUSA VALMMAŠTALLAN ALIT OAHPU JA DUTKAMA BIRRA </em>
    </p>
    <p>Suoma Sámediggi giitá cealkámušbivdaga ovddas ja gidde fuomášumi alit ohppui ja dutkamii guoski áššiide davviriikkalaš ja olles Sámi perspektiivvas.</p>
    <p>Dakkár dutkamii, mas sámi servodat ja sámiid historjá, sámi ealáhusat ja luondu, sámi kultuvra ja dáidagat, sámegiella ja giellaservošat sihke sámiid rievttit álgoálbmogin ja ovttaskas olmmožin leat guovddáš sajis, lea stuorra dárbu. Sámi servodathuksen ja iešmearrideami ovddideapmi Davviriikkain bealistis eaktuda akademalaččat skuvlejuvvon sámegielmáhtolaš kultuvrra áššedovdiid ja bargiid skuvlejumi ain eanet surggiin. Dan dihtii maiddái sámiid álbmotválljen orgánat galget meroštallat iežaset rolla dutkamuša ja alit oahpu ektui – sámi akademiija ektui. Seammás lea dehálaš suddjet sámi servodaga ja ovttaskas sámiid hábmemiin čielga etihkalaš njuolggadusaid dutkama várás.</p>
    <p>Dutkandoaimma ja alit oahpu váldolinját meroštallojuvvojit iešguđet riikka nášuvnnalaš dutkanpolitihkálaš ja skuvlenpolitihkálaš ulbmiliid ásaheamis ja dáid doaimmaide guoski ekonomalaš mearrádusdahkamis. Sámiid álbmotválljen orgánain ii leat jur rolla dutkanpolitihkálaš gážaldagain nugo omd. dihto dutkansurggiid prioriteremis iige alit ohppui guoski alimus dási mearrádusdahkamis. Vaikko akademalaš friijavuohta leage mihtilmas prinsihppa buot dutkandoaimmain, lea goittotge čielggas, ahte dutkanbarggut stivrejuvvojit ja jođihuvvojit dihto guovlluide dán áigge hui olu ruhtadanpolitihkáin - dutkandoaimmaid ruhtadangálduid duogabealde leat dávjá gávdnamis dihto prioriteremat ja dutkamii guoski politihkalaš linját. Akademalaš máilmmis lea garra gilvu earenoamážit resurssain. Dan dihtii livččii dehálaš, ahte maiddái sámedikkit gávnnašedje baicce iežaset rolla nášuvnnalaš dási vaikkuheapmái, maiddái oktasaččat hábmejuvvon linjá vaikkuhit alit oahpu ja dutkama ekonomalaš ja dutkanpolitihkalaš eavttuide davviriikkalaš dásis. Suoma sámediggi oaidná Sámi parlamentáralaš ráđi buoremus gaskaoapmin dán bargui.</p>
    <p><em type="bold">Máŋggalágan intreassat sámi servodagaid ja sámeguovlluid dutkamis </em>Sámeguovlluid, sámi luonddu ja sámi servošiid dutkamuššii lea dán áigge stuorra beroštupmi. Dutkanbiras lea rievdan máŋgga láhkái dan rájes go sámit ledje dávjjimusat dušše dutkančuozahahkan olggobeali dutkiide, geain máŋggat eai máhcahan iežaset gávdnosiid sámi servodaga diehtun ja atnui. Sámi akademiija lea šaddan ja sturron dađistaga ja leat ain eanet sámi dutkit, geat atnet dehálažžan iežaset servodaga bálvaleami ja dutkanbohtosiid máhcaheami iežaset servodaga buorrin. Leat maiddái ollu olggobeali dutkit, geat hálidit iežaset dutkamušain ovddidit sámi servodaga. Ovdamearkan dákkár dutkiin leat ee. giellasosiologat ja sosiolingvisttat, geat dovdet ovddasvástádusa iežaset dutkančuozahahkii ja hálidit iežaset dutkandoaimmain vaikkuhit sámiid gielladiliide ja sámegielaid anu ja saji nanosmuvvamii. Muhto máŋggain dutkansurggiin gávdnojit ain dutkit ja dutkanprošeavttat, main eai dovdda dahje beroš dutkamuša bohtosiid vaikkuhusain sámi servodahkii, lundui dahje sámi ealáhusaide. Dákkár dutkamušaid duogabealde lea dávjá dán áigái mihtilmas ekonomalaš gilvu sámeguovlluid luondduriggodagaid alde. Lea namalassii dutkanpolitihkalaš gážaldat, nappo gážaldat mii gullá gieđahallat sámiid álbmotválljejuvvon orgánain, man viidát suovvat sámeguovlluid luondduriggodagaid kártema ja dutkama ja dan čuovvu ekonomalaš ávkkastallama. Nuppi bealde dán gážaldaga lea diehtu omd. dálkkadatrievdamis ja das, ahte álgoálbmogiid árbevirolaš máhttu ja diehtu sisttisdoallá ollu veahkkeneavvuid luonddu ja ekologalaš rievdadusaid eastimii, ipmirdeapmái, fuomášupmái ja hálddašeapmái. Máŋggain oktavuođain lea boahtán ovdan, ahte álgoálbmogiin lea iežaset ássanguovlluide laktáseaddji mávssolaš diehtoárbi, mii lea vurkejuvvon árbevirolaš máhtuide ja sámegielaide. Dálá máilbmái, mii johtá biraskriissas nubbái, dát diehtu livččii divrras. </p>
    <p>Okta dán áigge dutkamuššii mihtilmas sárggus lea eŋgelasgiela nana sadji earenoamážit dutkiid gulahallama ja dutkanraporttaid almmuheami giellan. Sámi servodaga hástalus lea eŋgelasgiela juohke sadjái olli vaikkuhusa bálddas nannet sámegielaid akademalaš oahpuin ja sámegielaid geavaheami dutkamuša almmuhangiellan. Sámegiela ovdaneapmi árgabeaieallima ja dábálaš oahpahusa gielas eanet ain eanet maiddái akademalaš giellan nanne earenoamážit sámiid oktiigullevašvuođa ja ovttasbarggu Davviriikkain. Muhto dat máksá maid dan, ahte dutkamušaid bohtosat ja jurddašeapmi buktojuvvo ruovttoluotta iežas servodahkii, maiddái dakkár olbmuid olamuddui geat eai čuovo eŋgelasgielat akademalaš ságastallamiid. Dieđu máhcaheapmi ja juogadeapmi lea dehálaš etihkalaš prinsihppa, mii galggašii váldojuvvot vuhtii sámepolitihkalaš áššegirjjis nugo dál valmmaštallamis leahkki dieđáhusas. Sámegiela ovddideapmi akademalaš giellan mearkkaša maiddái demokratiija nannema go dehálaš diehtu buktojuvvo lahka iige guđđojuvvo akademalaš uvssaid duohkái. Sámegiela ovddideapmi akademalaš giellan diehttelas nanne maiddái giela iešvuođaid ja symbola árvvu.</p>
    <p>Sámi servodat rievdá ja lea rievdan maŋimuš čuođi jagi áigge hui sakka ja johtilit. Ealáhusaid, birrasa, sámi servodaga sosiála ja ekonomalaš diliid ja maiddái gielaid nuppástupmi lea mihtilmas dán áigái. Dán dihtii sáhttá sámi dutkan veahkehit sámi servodagaid ipmirdit iežaset diliid ja nuppástusaid. Earenoamážit olmmošdieđalaš sámi dutkan sáhttá buktit ođđa dieđu ja ipmárdusa dan birra mii sámi máilmmis lea dáhpáhuvvan, mo dan galgá dulkot, maid dat mearkkaša sámi kultuvrra ja servodaga boahtte áigái ja mo rievdadusaid lea vejolaš hálddašit. Ođđa ipmárdus addá veahkkeneavvuid beaktilut vaikkuheapmái. Dutkandiehtu lea mihtilmas veahkkeneavvu maiddái sámiid politihkalaš orgánaide.</p>
    <p>Sámi dutkiid ja sámedutkamuša vuostá ovdanbuktet muhtumin kritihka, man vuođđu lea juoga eará go dutkamuša doallevašvuođa prinsihpa čuovvun. Sámi dutkit ja sámedutkamuš galget diehttelas ieža vástidit áššálaš argumenttaide, mat ovdanbuktojuvvojit sin vuostá. Livččii goittotge buorre namuhit dieđáhusas, ahte ee. sámi historjjá dutkan lea gážaduvvon eahpeáššálaččat etnihkalaš vuođus, mii ii leat vuoiggalaš. Sámi historjjá dutkiid barggu leat muhtun suopmelaš dutkit steampalastán almmolaččat gielisin, man sámi servodat ii galgga dohkkehit, baicce vástidit kritihkkii. Ášši lea sámi dutkanpolitihkalaš gážaldat daningo sámi dutkiid historjjá dutkan lea ásahuvvon jearaldat vuložin dán áigge politihkalaš sivaid geažil.</p>
    <p><em type="bold">Sámi akademiija nannen lea dehálaš </em>Sámit leat unna albmogaš ja vaikko sámi servodagas leat juo ollu dutkit ja universitehtain ja allaskuvllain leat sámedutkamuša vejolašvuođat ja sámegielmáhtolaš ja sámi kultuvrra dovdi áššedovdit skuvlejuvvojit, lea sámi akademalaš biras ain unni. Sámi dutkit ja sámi alit oahpu fálaldagat leat guhkkin eret nuppiideaset. Sámi akademiija galggašii nannejuvvot lasihemiin iešguđetlágan ovttasbargovejolašvuođaid badjel rájáid.  </p>
    <p>Ovttasbargovejolašvuođaid sáhttá lasihit ee. vuođđudemiin ovttasbargofierpmádagaid iešguđet Davviriikkain bargi dutkiid gaskii ja vuođđudemiin davviriikkalaš sámi dutkanráđi, mii sáhtášii ruhtadit ja prioriteret dutkanprošeavttaid sámi servodaga dárbbuid ja árvvuid vuođul.  - Sámi dutkamis berrešii nannet ja doarjut veardádalli dutkamuša Davviriikkaid gaskkas máŋggain surggiin. Sámiid iešguđetlágan diliid veardádalli dutkamuš sáhtášii buktit ođđalágan ipmárdusa sámiid diliide iežas riikkas ja maiddái dat nannešii ipmárdusa ja dieđu olles sámi servodagas.</p>
    <p>Davviriikkalaš dutkanovttasbargu dárbbašuvvo earenoamážit gielladutkamis. Sámi servodaga ja olles oarjemáilmmi johtilis nuppástusat vaikkuhit sihke nášunala gielaide ja sámegielaide. Sámi servodat bastá dađi buorebut suodjalit iežas gielaid ja giellageavaheami, mađi eanet das lea dutkojuvvon diehtu ee. nášunala gielaid ja eŋgelasgiela vaikkuhusain sámegielaid sátnerajuide ja gielaid geavahanvugiide.</p>
    <p><em type="bold">Earenoamáš skuvlen- ja dutkandárbbut </em>Sámegielat fágaolbmuid skuvlejumis máinnašit earenoamážit buohccedivssároahpaheaddjiid, mánáidgárdeoahpaheaddjiid, dábálaš oahpaheaddjiid ja fágaoahpaheaddjiid. Dáid fágaolbmuid skuvlejumi várás sáhtášii leat oktasaš davviriikkalaš rámmaplána sámegiela ja –kultuvrra vuhtii váldimis oahpuin. Dákkár oktasaš rámmaplána áigái oažžun eaktuda davviriikkalaš ovttasbarggu ja sámiid oktasaš skuvlenpolitihkalaš vaikkuheami, mas Sámi parlamentáralaš ráđđi livččii buoremus gaskaoapmi. </p>
    <p>Earenoamáš dutkandárbbuin máinnašit sámeoahpahusa davviriikkalaččat veardádalli dutkamuša dárbbu. Sámi servodahkii ja dan skuvlenpolitihkalaš ulbmiliid meroštallamii livččii dehálaš oažžut dutkojuvvon dieđu earenoamážit das makkárat leat sámegiela ja sámegielat oahpahusa oahppanbohtosat iešguđet riikkain. Dákkár dutkamuš sáhtášii oahppanbohtosiid lassin verdádallat maiddái oahpahusmetodaid, oahppamateriálaid ja resursageavaheami Suomas, Norggas ja Ruoŧas.</p>
    <p>Cealkámušas mearridii sámedikki ságadoalli.</p>
  </body>
</document>
