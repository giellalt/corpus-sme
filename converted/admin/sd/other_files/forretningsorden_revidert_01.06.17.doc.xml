<document xml:lang="sme" id="no_id"><header><title>Sámedikki bargoortnet. Čoahkkinortnet ja vuođđonjuolggadusat</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2017</year><wordcount>2869</wordcount><conversion_status type="standard"/><availability><license type="standard"/></availability><parallel_text xml:lang="nob" location="forretningsorden_revidert_01.06.17.doc"/><parallel_text xml:lang="sma" location="forretningsorden_revidert_01.06.17.doc"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>Sámedikki bargoortnet</p>
<p>Čoahkkinortnet ja vuođđonjuolggadusat</p>
<p>Sámedikkis mearriduvvon 29.05.1990. Vuođđonjuolggadusat leat maŋimuš rievdaduvvon 02.12.2009 ja čoahkkinortnet 01.06.2017.</p>
<p>SÁMEDIKKI ČOAHKKINORTNET</p>
<p>KAPIHTAL 1 SÁMEDIKKI DIEVASČOAHKKIMAT</p>
<p>§ 1 Vuosttamuš dábálaš dievasčoahkkima rahpan maŋŋá válgga</p>
<p>Sámedikki vuosttamuš dábálaš dievasčoahkkima maŋŋá válgga rahpá son gean Gonagas dasa bidjá.</p>
<p>§ 2 Áirasiid sajit</p>
<p>Go Sámediggi lea čoahkis, čohkkájit áirasat válgabiiriid nummarvuoruid mielde.</p>
<p>§ 3 Čoahkkimiid lohku</p>
<p>Sámediggi doallá unnimusat 3 dievasčoahkkima kaleanddarjagis.</p>
<p>§ 4 Čoahkkinjođiheapmi ja mearridanfápmu</p>
<p>Dievasčoahkkinjođihangoddi ovddida áššelisto- ja áigeplánaárvalusa Sámedikki ráđđádallamiid várás. Daid dohkkeha dievasčoahkkin juohke dievasčoahkkima álggus.</p>
<p>Evttohusat ja mearkkašumit vuođđudeapmái galget ovdagihtii dieđihuvvot ja buktojuvvot dievasčoahkkinjođihangoddái Sámedikki hálddahusa bokte maŋimuštá dii. 16.00 beaivvi ovdal vuođđudeami.</p>
<p>Dievasčoahkkimis lea mearridanfápmu go unnimusat bealli áirasiin servet jienasteapmái.</p>
<p>§ 5 Virgelobit ja luvven ámmáhis</p>
<p>Iešguhtege dievasčoahkkimiid virgelobit refererejuvvojit dievasčoahkkimis.</p>
<p>Virgelobiid guhkit áigái ja luvvema Sámedikki ámmáhis mearrida dievasčoahkkin dievasčoahkkinjođihangotti evttohusa vuođul.</p>
<p>Ámmát sámediggeáirrasin lea doaibma maid olmmoš lea geatnegas váldit badjelasas. Virgelobi ohcamiid galgá mieđihit duššefal go leat nana ákkat.</p>
<p>KAPIHTAL 2 ORGANISEREN JA BARGGUT</p>
<p>§ 6 Sámedikki lávdegottiid, fágaráđiid ja lávdegottiid válggat</p>
<p>Sámedikki lávdegottiid, fágaráđiid ja lávdegottiid válggat, čađahuvvojit gorrelohkoprinsihpa mielde, jos eará ii leat namuhuvvon.</p>
<p>§ 7 Sámedikki bissovaš orgánat</p>
<p>Sámedikki bajimuš orgána lea Sámedikki dievasčoahkkin. Lassin leat Sámedikkis dievasčoahkkinjođihangoddi, válgalávdegotti, bearráigeahččanlávdegoddi, 3 fágalávdegotti ja sámediggeráđđi.</p>
<p>Dievasčoahkkinjođihangoddi ja sámediggeráđđi doibmet dassážii go ođđa dievasčoahkkinjođihangoddi ja ođđa sámediggeráđđi leat válljejuvvon.</p>
<p>§ 8 Dievasčoahkkinjođihangoddi</p>
<p>Sámediggi vállje áirasiid gaskkas dievasčoahkkinjođihangotti. Dievasčoahkkinjođihangottis leat jođiheaddji, nubbin jođiheaddji ja golbma lahtu ja sis persovnnalaš várrelahtut. </p>
<p>Válga dáhpáhuvvá gorrelohkoprinsihpa mielde.</p>
<p>Dievasčoahkkin vállje dievasčoahkkinjođihangotti miellahtuid gaskkas dievasčoahkkinjođiheaddji ja nubbin jođiheaddji.</p>
<p>Dievasčoahkkinjođiheaddji gohčču dievasčoahkkinjođihangotti lahtuid čoahkkimii. Dievasčoahkkinjođihangottis lea mearridanfápmu go golbma lahtu leat čoahkis. Dievasčoahkkinjođihangoddi sáhttá addit dievasčoahkkinjođiheaddjái mearridanfámu. </p>
<p>§ 9 Dievasčoahkkinjođihangotti barggut</p>
<p>Dievasčoahkkinjođihangotti bargun lea:</p>
<list><p type="listitem">hálddašit Sámedikki jienastuslogu ja sámediggeválgga,</p>
<p type="listitem">gohččut čoahkkimii ja jođihit dievasčoahkkima ráđđádallamiid,</p>
<p type="listitem">sáddet áššiid lávdegottiide ja dievasčoahkkimii,</p>
<p type="listitem">mearridit lávdegottečoahkkimiid ja iešguhtege dievasčoahkkimiid virgelohpeohcamiid,</p>
<p type="listitem">ovddidit mearrádusárvalusa dievasčoahkkimii áššiin mat gusket Sámedikki bargoortnegii, eará njuolggadusaide ja mearrádusaide Sámedikki áššemeannudeamis, ja Sámedikki politihkalaš dási njuolggadusaide. Go dievasčoahkkinjođihangoddi atná dan vuogasin, sáhttá mearrádusárvalus ovddiduvvot muhtun fágalávdegoddái,</p>
<p type="listitem">dahkat dárbbašlaš mearrádusaid Sámedikki ášševálmmaštemiid oktavuođas ja mearridit movt dulkot gažaldagaid mat gusket regulatiivvaide ja njuolggadusaide,</p>
<p type="listitem">doaimmahit ovddastanbargguid Sámedikki dievasčoahkkima ovddas dahje čujuhit earáid dákkár bargguide, ja čujuhit Sámedikki oassálastiid čoahkkimiidda, konferánssaide ja dan dakkáriidda,</p>
<p type="listitem">dahkat eará bargguid maid Sámediggi addá dievasčoahkkinjođihangoddái.</p>
</list><p>§ 10 Válgalávdegoddi</p>
<p>Válgalávdegottis lea juohke joavkkus okta ovddasteaddji, dievasčoahkkin vállje jođiheaddji ja nubbin jođiheaddji.</p>
<p>§ 11 Presideantta válljen ja sámediggeráđi nammadeapmi</p>
<p>Dievasčoahkkin vállje áirasiid gaskkas presideantta mii lea sámediggeráđi jođiheaddji. Presideanta lea válljejuvvon jos vuosttaš jienasteamis oažžu eanet go beali jienastuvvon jienastagain. Jos ii oaččo eanet go beali jienastuvvon jienastagain, de jienastuvvo ođđasis. Dál lea válljejuvvon presideantan son guhte oažžu eanemus jienastagaid. Jos guokte árvalusa leat ožžon seamma mađe jienastagaid, de galgá dán guokte árvalusa ođđasis jienastit.</p>
<p>Presideanta nammada áirasiid gaskkas njeallje lahtu sámediggeráđđái ja čilge dievasčoahkkimii nammadeami birra.</p>
<p>Presideanta ja njeallje áirasa geat leat nammaduvvon sámediggeráđi lahttun, guđđet dievasčoahkkima ja sin várreáirasat váldet saji áirrasin.</p>
<p>Jos Sámedikki eanetlohku lea ovddidan eahpeluohttámuša sámediggeráđđái, de dieđiha presideanta ahte sámediggeráđđi guođđá doaimmas. Jos presideanta guođđá doaimmas, de guođđá olles sámediggeráđđi doaimmas. Ođđa presideanta válljejuvvo ja ođđa sámediggeráđđi nammaduvvo dán paragráfa njuolggadusaid mielde.</p>
<p>Presideanta sáhttá vaikke goas rievdadit sámediggeráđi čohkkehusa.</p>
<p>§ 12 Sámediggeráđi barggut</p>
<p>Sámediggeráđđi doaimmaha beaivválaš, politihkalaš jođiheami Sámedikkis. Sámediggeráđđi hálddaša Sámedikki bušeahta ja sáhttá nammadit stivrraid, ráđiid ja lávdegottiid hálddašit Sámedikki váikkuhangaskaomiid.</p>
<p>Sámediggeráđđi galgá ovddidit čuovvovaš áššiid dievasčoahkkimii:</p>
<list><p type="listitem">Sámedikki jahkásaš bušeahtta. Bušeahtta gieđahallojuvvo fágalávdegottis. Fágalávdegoddi sáhttá árvalusastis ovddidit evttohusaid ja mearkkašumiid áššái. Dievasčoahkkin gieđahallá fágalávdegotti árvalusa ja dahká mearrádusa áššis.</p>
<p type="listitem">Sámedikki jahkedieđáhus. Jahkedieđáhus gieđahallojuvvo fágalávdegottis. Fágalávdegoddi sáhttá árvalusastis ovddidit evttohusaid ja mearkkašumiid áššái. Dievasčoahkkin gieđahallá fágalávdegotti árvalusa ja dahká mearrádusa áššis.</p>
<p type="listitem">Sámediggeráđi dieđáhus doaimmas birra. Dieđáhus doaimma birra ovddiduvvo dievasčoahkkimii čoahkkima vuosttaš beaivvi go lea dábálaš dievasčoahkkin. Dievasčoahkkin čájeha mearkkašumiiguin oainnus dieđáhussii. Sámediggeráđđái sáhttá ovddidit eahpeluohttámuša.</p>
</list><p>Lassin sáhttá sámediggeráđđi ovddidit čuovvovaš lágan áššiid dievasčoahkkimii:</p>
<list><p type="listitem">Mearrádusaid láhkaásahusain ja njuolggadusain maid Sámediggi lága bokte lea ožžon válddi mearridit.  Ášši gieđahallojuvvo fágalávdegottis. Fágalávdegoddi sáhttá árvalusastis ovddidit evttohusaid ja mearkkašumiid áššái. Dievasčoahkkin gieđahallá fágalávdegotti árvalusa ja dahká mearrádusa áššis.</p>
<p type="listitem">Áššit mat gieđahallat galgágo Sámediggi miehtat mearrádusaide mat gusket lágaide, láhkaásahusaide ja doaimmaide dahje eará mearrádusaide, main lea prinsihpalaš dahje deaŧalaš mearkkašupmi sámi servodahkii, nu guhkás go lea vejolaš. Ášši gieđahallojuvvo fágalávdegottis. Fágalávdegoddi sáhttá árvalusastis ovddidit evttohusaid ja mearkkašumiid áššái. Dievasčoahkkin gieđahallá fágalávdegotti árvalusa ja dahká mearrádusa áššis.</p>
<p type="listitem">Dieđáhusat iešguhtege áššesurggiin. Sámediggedieđáhus gieđahallojuvvo fágalávdegottis. Fágalávdegoddi sáhttá árvalusastis dievasčoahkkimii ovddidit evttohusaid ja mearkkašumiid dieđáhussii.Dievasčoahkkin gieđahallá fágalávdegotti árvalusa ja dahká mearrádusa áššis.</p>
<p type="listitem">Sámediggeráđi čilgehusat iešguhtege áššesurggiin. Čilgehus ovddiduvvo njuolga dievasčoahkkimii čoahkkima vuosttaš beaivvi, ja biddjojuvvo digaštallamii maŋŋelis čoahkkimis. Dievasčoahkkin čájeha oainnus čilgehussii mearkkašumiiguin.</p>
<p type="listitem">Ságaškuššanáššit iešguđet áššesurggiin. Ságaškuššanášši ovddiduvvo njuolga dievasčoahkkimii.</p>
<p type="listitem">Eará áššiin iešheanalis árvvoštallama vuođul sámediggeráđis. Áššit gieđahallojuvvojit fágalávdegottis. Fágalávdegoddi sáhttá árvalusastis ovddidit evttohusaid ja mearkkašumiid áššái. Dievasčoahkkin gieđahallá fágalávdegotti árvalusa ja dahká mearrádusa áššis.</p>
</list><p>Sámediggeráđi čoahkkimat leat giddejuvvon jus ráđđi ii mearrit eará.</p>
<p>Sámediggeráđis lea geatnegasvuohta čuovvut Sámedikki dievasčoahkkimiid.</p>
<p>§ 13 Fágalávdegottiid válljen</p>
<p>Sámediggi vállje čuovvovaš 3 fágalávdegotti: plána- ja finánsalávdegotti, bajásšaddan-, fuolahus- ja oahppolávdegotti ja ealáhus- ja kulturlávdegotti.</p>
<p>Fágalávdegottiin galget buot sámediggeáirasat leat mielde. Lávdegottiide galgá válljejuvvot jođiheaddji ja nubbin jođiheaddji. Go jođiheaddji válljejuvvo posišuvnna áirasiid gaskka, de válljejuvvo nubbin jođiheaddji opposišuvnna áirasiid gaskka. Go jođiheaddji válljejuvvo opposišuvnna áirasiid gaskka, de válljejuvvo nubbin jođiheaddji posišuvnna áirasiid gaskka.</p>
<p>§ 14 Fágalávdegottiid bargu</p>
<p>Fágalávdegottit ovddidit evttohusaid dievasčoahkkimii dakkár áššiin maid dievasčoahkkinjođihangoddi sádde lávdegottiide. Lávdegottit válljejit buot áššiin áššejođiheaddji.</p>
<p>Fágalávdegottit sáhttet doallat čoahkkima go unnimusat bealli lahtuin leat čoahkkimis.</p>
<p>Fágalávdegoddečoahkkimat leat rabas nu guhká go lávdegottit ieža eai mearrit eará.</p>
<p>Go leat ovtta mađe jienat vejolaš jienastemiin lávdegottiin, de lea lávdegoddejođiheaddji jietna mii mearrida.</p>
<p>Sámediggi sáhttá mearridit njuolggadusaid lávdegottiid bargui dievasčoahkkinjođihangotti árvalusa vuođul.</p>
<p>§ 15 Bearráigeahččanlávdegotti válljen</p>
<p>Dievasčoahkkin vállje bearráigeahččanlávdegotti mas leat 5 lahtu, gos sihke jođiheaddji ja nubbin jođiheaddji válljejuvvo opposišuvnna áirasiid gaskka. Bearráigeahččanlávdegotti eanetlohku galgá válljejuvvot opposišuvnnas.</p>
<p>Bearráigeahččanlávdegotti lahtut eai sáhte leat mielde dan fágalávdegottis mii gieđahallá Sámedikki bušeahtaid ja rehketdoaluid.</p>
<p>§ 16 Bearráigeahččanlávdegotti barggut</p>
<p>Bearráigeahččan- ja vuođđudanlávdegotti bargun lea:</p>
<list><p type="listitem">doaimmahit parlamentáralaš bearráigeahču doaimmas mii ruhtaduvvo Sámedikki bušeahtas, ja</p>
<p type="listitem">bearráigeahččat Sámedikki jahkerehketdoalu, ja vejolaš mearkkašumiid maid Riikkarevišuvdna lea buktán dáidda.</p>
</list><p>Lávdegoddi oažžu iskkadit Sámedikki hálddahusa go atná dan dárbbašlažžan Sámedikki bearráigeahču dihte. Ovdal go lávdegoddi ieš dahká dákkár iskkademiid, de galgá dieđihit sámediggeráđđái, dahje dievasčoahkkinjođihangoddái, mii lea geatnegas buktit dieđuid mat jerrojuvvojit.</p>
<p>Lávdegoddi sáhttá ovddidit árvalusa Sámedikki dievasčoahkkimii áššiin maid meannuda. Lávdegotti guokte miellahtu unnitlohku sáhttiba gáibidit ahte lávdegoddi váldá dihto ášši meannudeapmái.</p>
<p>Dievasčoahkkin sáhttá mearridit sierra njuolggadusaid bearráigeahččanlávdegotti ovddasvástádus- ja bargosuorgái.</p>
<p>KAPIHTAL 3 DIEVASČOAHKKIMA RÁĐĐÁDALLAMAT</p>
<p>§ 17 Sárdnun- ja evttohanvuoigatvuohta</p>
<p>Áirasiin geat leat boahtán čoahkkimii lea sárdnun- ja evttohanvuoigatvuohta Sámedikki dievasčoahkkima ráđđádallamiin. Sámediggeráđis lea sárdnunvuoigatvuohta ráđđádallamiin.</p>
<p>Áirasat sárdnot Sámedikki sárdnestuolus. Áirasat galget leat iežaset sajis go bivdet sáhkavuoru. Guhte sárdnu, ovddida sártnis čoahkkinjođiheaddjái, ja galgá čavga doaladit áššis maid leat meannudeamen.</p>
<p>§ 18 Sárdnunáigi ja digaštallan</p>
<p>Dievasčoahkkinjođihangotti evttohusa vuođul sáhttá dievasčoahkkin mearridit gáržžidit sárdnunáiggi, ja juogadit sárdnunáiggi joavkkuid gaskka. Sárdnunáigi juogaduvvo gorálaččat joavkkuid sturrodaga mielde, dattetge dan láhkái ahte joavkkut main leat unnán áirasat, ožžot guhkit sárdnunáiggi go gorálaččat livčče galgan. Čoahkkinjođiheaddji sáhttá addit joavkkuide lobi gaskaneaset lonuhit sárdnunáiggi.</p>
<p>Jus joavkkut leat ovdagihtii buktán dievasčoahkkinjođihangoddái listtu mas leat áirasiid namat geat háliidit searvat digaštallamii, de sáhttá dievasčoahkkinjođihangoddi daid namaid vuođul ráhkadit sáhkavuorrolisttu. Juohke joavkku ságastalli galgá leat listtu bajimuččaid gaskkas. Áššejođiheaddji sáhkavuorru sáhttá bistit 15 minuhta rádjái. Joavkkuid váldoságastallit ožžot 10 minuhta rádjái sárdnunáiggi. Iešguhtege joavkkuid ságastallit ožžot sáhkavuoru joavkkuid sturrodaga mielde.</p>
<p>Áirasiidda geat válljejit geavahit sámegiela Sámedikki sárdnestuolus addojuvvo lassin 20 sekundda áigi juohke minuvtta nammii.</p>
<p>Áššejođiheaddji ja iešguhtege joavkku váldoságastallit sáhttet váldosága lassin beassat sárdnut eanemusat guktii, vuosttaš geardde gitta 10 minuhta rádjai ja maŋit geardde gitta 5 minuhta rádjai. Eará áirasiin lea vuoigatvuohta beassat sárdnut eanemusat guktii. Vuosttaš geardde gitta 10 minuhta rádjai, ja nuppi geardde gitta 5 minuhta rádjai.</p>
<p>Ášši áššejođiheaddji oažžu vuosttamužžan sáhkavuoru, ja de oažžu suoivvaáššejođiheaddji sáhkavuoru. Dasto dáhttot sii sáhkavuoru geat áigot áššái ovddidit evttohusa ja dahje mearkkašumi.</p>
<p>Sámediggeráđi sárdnunáigi lea posišuvnna sárdnunáiggis oassin. Sámediggeráđi dieđáhusas doaimmas birra biddjojuvvo sierra sárdnunáigi sámediggeráđđái.</p>
<p>Čoahkkinjođiheaddji sáhttá evttohit spiehkastit sárdnunáiggi gáržžidemiin.</p>
<p>Čoahkkinjođiheaddji dahje áirasat sáhttet árvalit bidjat sázu digaštallamis. Go dievasčoahkkin lea mearridan bidjat sázu digaštallamis, de ii sáhte áššis ovddidit ođđa árvalusa.</p>
<p>Čoahkkinjođiheaddji sáhttá árvalit ahte sárdnunáigi gáržžiduvvo dábálaččat. Čoahkkinjođiheaddji árvalusa mielde sáhttá spiehkastit dan áššejođiheaddji ektui man ášši lea meannuduvvomin.</p>
<p>Sáhkavuorru čoahkkinortnegii gitta 1 minuhta rádjai ovddiduvvo njuolga áššemeannudeapmái, ja čoahkkinjođiheaddji sáhttá gáržžidit ja addit sáhkavuoru dušše ovtta áirasii guđege joavkkus, vuosttažettiin joavkojođiheaddjái.</p>
<p>§ 19 Replihkkavurostallan</p>
<p>Čoahkkinjođiheaddji sáhttá čáhkket saji replihkkavurostallamii. Ovtta sáhkavurrui sáhttá addit eanemusat 3 replihka. Ii oktage replihkka galgga bistit guhkit go guokte minuhta iige vástádus guhkkit go guokte minuhta.</p>
<p>Čoahkkinjođiheaddji sáhttá gáržžidit replihkkaáiggi.</p>
<p>§ 20 Heivetmeahttun láhtten</p>
<p>Ii leat lohpi heivetmeahttumit láhttet dahje sárdnut dahje láhttemiin dahje sárdnumiin loavkašuhttit. Ii maid leat lohpi riedjamiin čájehit vuostehágu dahje čájehit doarjaga ráđđádallamiin. Čoahkkinjođiheaddji galgá cuiggodit dán lágan láhttenvugiid dahje sárdnumiid.</p>
<p>Jos buot áirasat eai doahttal dán čoahkkinortnega njuolggadusaid, de sáhttá čoahkkinjođiheaddji váruhit guoskevaš áirasa ja geardduhit váruhusa dađi mielde go lea dárbu. Jos áirras dattetge ii doahttal čoahkkinjođiheaddji, de dáhttu čoahkkinjođiheaddji jienasteami das ahte galgá go guoskevaš áirras manahit sáhkavuoru dahje dáhttojuvvot eret čoahkkimis guoskevaš áššis dahje oppa beaivái.</p>
<p>KAPIHTAL 4 ÁŠŠEMEANNUDEAPMI</p>
<p>§ 21 Áigemearit áššiin mat ovddiduvvojit dievasčoahkkimii</p>
<p>Áššit maid sámediggeráđđi ovddida dievasčoahkkimii galget dieđihuvvot dievasčoahkkinjođihangoddái maŋimuštá 4 vahku ovdal dievasčoahkkima. Dievasčoahkkinjođihangoddi juogada áššiid fágalávdegottiide ja gohčču lávdegoddečoahkkimiidda ja dievasčoahkkimiidda.</p>
<p>Áššit mat ovddiduvvojit dievasčoahkkimii almmuhuvvojit áirasiidda maŋimuštá 3 vahku ovdal dievasčoahkkima. Seamma áigemearri lea bearráigeahččanlávdegotti ja dievasčoahkkinjođihangotti áššiin.</p>
<p>Sámediggeráđi doaibmadieđáhus almmuhuvvo áirasiidda maŋimusat dii. 16 bearjadaga vahku ovdal go dievasčoahkkin álgá.</p>
<p>Lávdegottiid evttohusat almmuhuvvojit áirasiidda unnimusat 36 diimmu ovdal go ášši meannuduvvo dievasčoahkkimis.</p>
<p>§ 22 Gažaldagat sámediggeráđđái</p>
<p>Áirasiin lea vejolašvuohta divvut gažaldaga sámediggeráđđái juogo dievasčoahkkima njálmmálaš gažadandiimmus dahje čálalaš gažaldagaiguin. Čálalaš gažaldagaid sáhttá sáddet sámediggeráđđái birra jagi, ja dat galget vástiduvvot guovtti vahku siste. Njálmmálaš gažadandiimmus vástida sámediggeráđđi gažaldagaid maid áirasat divvot.</p>
<p>Áirasat sáhttet divvut oanehis, áigeguovdilis gažaldagaid, ja sárdnunáigi lea eanemusat guokte minuhta. Sámediggeráđđi oažžu golbma minuhta rádjái vástidit gažaldaga. Čoahkkinjođiheaddji sáhttá addit eará áirasiidda sáhkavuoru oktii dan áššái mas lea sáhka gažaldagas, ja sárdnunáigi lea eanemusat okta minuhtta. Áirras oažžu divvut ovtta čuovvolangažaldaga, ja sárdnunáigi lea eanemusat okta minuhtta. Sámediggeráđđi oažžu guokte minuhta rádjái vástidit gažaldaga.</p>
<p>Okta áirras ii sáhte divvut eanet go ovtta váldogažaldaga njálmmálaš gažadandiimmus. Gažaldagat galget dieđihuvvot dievasčoahkkinjođihangoddái hálddahusa bokte dii. 12.00 rádjái dan beaivvi go gažadandiibmu lea dievasčoahkkimis.</p>
<p>Dievasčoahkkinjođihangoddi mearridan guhte gažaldagat sáhttet divvojuvvot ja gažaldagaid vuoru.</p>
<p>Čoahkkinjođiheaddji mearrida goas gažadandiibmu loahpahuvvo.</p>
<p>§ 23 Ođđa áššiid dieđiheapmi</p>
<p>Áššit mat ovddiduvvojit dievasčoahkkimis, ovddiduvvojit dievasčoahkkima vuosttaš beaivvi áššis Ođđa áššiid dieđiheapmi. Dát dáhpáhuvvá seamma áigemeriin ja seamma gieđahallamiin go Evttohusain ja mearkkašumiin. Guhte ášši ovddida oažžu 3 minuhta rádjai sárdnunáiggi ovddidit ášši. 3 áirasa rádjai ožžot liibba buktit gažaldagaid ja replihkaid, 1 minuhta rádjai guhtege. Guhte ovddida ášši oažžu 2 minuhta rádjai vástidit. Dievasčoahkkin mearrida, dievasčoahkkinjođihangotti árvalusa vuođul, mo ášši galgá meannuduvvot:</p>
<list><p type="listitem">sáddejuvvot Sámediggeráđđái meannudeapmái,</p>
<p type="listitem">fievrriduvvot gustovaš dievasčoahkkima áššelistui ja sáddejuvvot sámediggeráđđái meannudeapmái. Áššái gáibiduvvo 2/3 eanetlohku. Sámediggeráđi árvalus almmuhuvvo áirasiidda maŋimustá dii. 12.00 beaivvi ovdal go ášši gieđahallojuvvo dievasčoahkkimis. Sáhttá ovddidit evttohusaid ja mearkkašumiid árvalussii, mat gieđahallojuvvojit seamma áigemeriin ja gieđahallamiin go Evttohusain ja mearkkašumiin, dahje</p>
<p type="listitem">hilgojuvvot ja ii meannuduvvot.</p>
</list><p>Dievasčoahkkinjođiheaddji sáhttá evttohit dievasčoahkkimii ráddjet ođđa áššiid logu.</p>
<p>§ 24 Evttohusat ja mearkkašumit</p>
<p>Sámedikki dievasčoahkkimiin ovddiduvvojit evttohusat ja mearrádusárvalusat Sámedikki sárdnestuolus čuovvovaš vuoru mielde: Árvaleaddji orgána ja dasto áirasat.</p>
<p>Árvalusat ja mearkkašumit ovddiduvvojit čuovvovaš njuolggadusaid mielde:</p>
<list><p type="listitem">Evttohus mii namuhuvvon ja hábmejuvvon árvalusas, gieđahallojuvvo go evttoheaddji ovddida dan. Mearkkašumit čuvvot ášši.</p>
<p type="listitem">Evttohusat ja mearkkašumit mat leat ovddalgihtii dieđihuvvon ja buktojuvvon dievasčoahkkinjođihangoddái Sámedikki hálddahusa bokte maŋimustá dii. 16.00 beaivvi ovdal go ášši meannuduvvo dievasčoahkkimis, gieđahallojuvvojit seamma láhkái go evttohusat ja mearkkašumit a) vuolde.</p>
<p type="listitem">Vejolaš rievdadusaid ovddiduvvon evttohusain galgá dahkat ovdal go ovttaskas áššiid digaštallan lea loahpahuvvon</p>
</list><p>Erenoamáš dáhpáhusain sáhttá dievasčoahkkin guokte goalmmádasa eanetloguin mearridit gieđahallat evttohusaid ja mearkkašumiid mat eai leat buktojuvvon b) áigemeari sisa.</p>
<p>Buot árvalusaid galgá ovddidit čálalaččat čoahkkinjođiheaddjái.</p>
<p>§ 25 Beavdegirjelasáhusat</p>
<p>Juohke áššis lea vejolaš ovddidit beavdegirjái lasáhusa. Dan ovddida ráđđádallamiin čálalaččat čoahkkinjođiheaddjái.</p>
<p>Beavdegirjelasáhusas sáhttá dušše buktit mearkkašumiid áššemeannudeapmái ja čilgehusa jienasteapmái. Beavdegirjelasáhusas ii sáhte refereret dahje siteret hilgojuvvon árvalusaid mat juo leat čoahkkingirjjis.</p>
<p>KAPIHTAL 5 JIENASTEAPMI</p>
<p>§ 26 Jienastanortnet</p>
<p>Go sii guđet leat čálihan iežaset sáhkalistui leat beassan sárdnut, de čoahkkinjođiheaddji gulaha ahte digaštallan lea nohkan. Áššis dasto jienastuvvo.</p>
<p>Go áššis leat eanet árvalusat, de čoahkkinjođiheaddji bidjá daid jienasteapmái jierpmálaš vuoru mielde. Jienastanvuohki ferte leat dieđihuvvon ja dohkkehuvvon ovddalgihtii.</p>
<p>Árvalusaid lea maid vejolaš jienastit dađistaga go dat ovddiduvvojit.</p>
<p>Buot čoahkkima áirasiin lea geatnegasvuohta jienastit juogo vuostái dahje beali go jienastuvvo.</p>
<p>Áirras guhte ii leat čoahkkinlanjas go čoahkkinjođiheaddji gulaha ahte áššis jienastuvvo, ii beasa jienastit. Áirasat guđet leat das, eai galgga guođđit čoahkkinlanja ovdal go jienasteapmi lea loahpahuvvon.</p>
<p>Jienasteapmi lágiduvvo nuppi čuovvovaš vugiin:</p>
<list><p type="listitem">Jienastanreaiddu geavahemiin ja go čoahkkinjođiheaddji gohčču daid áirasiid guđet vuosttaldit árvalusa, čuožžilit. Čoahkkinjođiheaddji sáhttá čađahit vuostejienasteami.</p>
<p type="listitem">Čoahkkinjođiheaddji gohčču daid áirasiid guđet vuosttaldit árvalusa čájehit dan čuožžilemiin. Čoahkkinjođiheaddji sáhttá čađahit vuostejienasteami.</p>
<p type="listitem">Nammačuorvumiin. Jos čoahkkinjođiheaddji gávnnaha nammačuorvuma dárbbašmeahttumin, muhto muhtun áirras gáibida nammačuorvuma, de Sámediggi mearrida jienastanvuogi digaštallama haga jienastettiinis.</p>
<p type="listitem">Sámedikki presideanta sáhttá gáibidit nammačuorvuma deaŧalaš jienastemiid oktavuođas. Nammačuorvun dievasčoahkkimis álgá dan válgabiirres ja dan áirasis gean nummara vuorbádallan lea mearridan ovddalgihtii.</p>
</list><p>§ 27 Jienasteami dohkálašvuohta</p>
<p>Ovdal go Sámedikki mearrádusat leat fámus, de gáibiduvvo ahte jienastuvvon jienastagaid eanetlohku lea daid mearridan, jos juo eará láhkai ii leačča mearriduvvon dán čoahkkinortnegis.</p>
<p>Go ovtta mađe leat jienastagat vuostálagaid, de čoahkkinjođiheaddji jienastat mearrida, earret dalle go nuppi láhkai lea mearriduvvon dán čoahkkinortnegis.</p>
<p>KAPIHTAL 6 BEAVDEGIRJEČÁLLIN JA ÁŠŠIID SÁDDEN</p>
<p>§ 28 Beavdegirječállin</p>
<p>Sámedikki dievasčoahkkinjođihangoddi geahččá bearrái ahte Sámedikki ráđđádallamiin čállojuvvo beavdegirji, masa árvalusat, mearkkašumit, sárdnunlistu, jienasteamit ja mearrádusat registrerejuvvojit. Dievasčoahkkinjođihangotti lahtut čállet namaset ráđđádallanbeavdegirjái juohke čoahkkimis.</p>
<p>Dievasčoahkkima ráđđádallamat báddejuvvojit ollásit. Dievasčoahkkin mearrida dárkilet njuolggadusaid ráđđádallamiid čálalaš almmuheami birra.</p>
<p>§ 29 Mearrádusaid dieđiheapmi</p>
<p>Sámedikki čoahkkinbeavdegirjjit leat almmolaččat ja galget leat gávdnamis olbmuide.</p>
<p>Presideanta, dahje dievasčoahkkinjođiheaddji, fuolaha ahte dieđut mearrádusaid birra sáddejuvvojit rivttes sadjái vuorddekeahttá dárbbašmeahttumit.</p>
<p>Dievasčoahkkin sáhttá mearridit dárkilet njuolggadusaid das man viidát galgá dieđihit mearrádusaid birra.</p>
<p>§ 30 Áššebáhpiriid rádjan</p>
<p>Presideanta geahččá bearrái ahte Sámedikki ja sámediggeráđi beavdegirjjit ja čállosat leat dohkálaš rájus ja ortnegis.</p>
<p>KAPIHTAL 7 EARÁ MEARRÁDUSAT</p>
<p>§ 31 Geatnegasvuohta jávohaga orrut</p>
<p>Sámedikki áirasiin lea geatnegasvuohta orrut jávohaga áššiin mat eai leat almmolačča.</p>
<p>§ 32 Protokollii guoski mearrádusat</p>
<p>Sámedikki ovddastemiin galgá čuovvut čuovvovaš vuoru: dievasčoahkkinjođiheaddji, presideanta, dievasčoahkkinjođihangotti lahtut ja sámediggeráđi lahtut.</p>
<p>§ 33 Hálddahus</p>
<p>Sámedikkis lea sierra hálddahus. Bargit biddjojit virgái gustovaš njuolggadusaid mielde maid sámediggeráđđi lea dohkkehan. Rievdadusat njuolggadusain almmuhuvvojit Sámedikki dievasčoahkkimii.</p>
<p>Sámediggi vállje viđa olbmo lávdegotti Sámedikki direktevrra virgáibidjama várás. Lávdegoddi válljejuvvo Sámedikki áirasiid gaskka gorrelohkoprinsihpa vuođul. Jus jienasteamis leat ovttamađe jienat, de mearriduvvo vuorbádemiin. Virgáibidjan dahkkojuvvo sámediggeráđi árvalusa vuođul.</p>
<p>§ 34 Spiehkastagat čoahkkinortnegis</p>
<p>Sámedikki dievasčoahkkimiin sáhttá Sámediggi, erenoamáš diliin, mearridit spiehkastit Sámedikki čoahkkinortnega njuolggadusain, guokte-goalmmát oasi eanetloguin</p>
<p>§ 35 Čoahkkinortnega rievdadeapmi</p>
<p>Dievasčoahkkin sáhttá mearridit rievdadusaid čoahkkinortnegis.</p>
<p>Rievdadusat čoahkkinortnegis gustogohtet 01.10.17 rájes.</p>
<p>SÁMEDIKKI VUOĐĐONJUOLGGADUSAT</p>
<p>§ 1 Sámedikki orgánat</p>
<p>Sámedikki bajimuš orgána lea Sámedikki dievasčoahkkin.</p>
<p>Sámediggi vállje Sámedikki áirasiid gaskkas presideantta ja dievasčoahkkinjođiheddjiid. .</p>
<p>Sámediggi mearrida eará organiserema iežas čoahkkinortnegis.</p>
<p>§ 2 Vuosttaš dábálaš dievasčoahkkin</p>
<p>Sámedikki vuosttamuš dábálaš dievasčoahkkin maŋŋá sámediggeválgga dollojuvvo ovdal golggotmánu loahpa válgajagis, ii dattetge árat go golggotmánu vuosttaš beaivvi. Sámedikki dievasčoahkkima galgá dábálaš bures ja buori áiggis gulahit almmuhusaiguin.</p>
<p>§ 3 Sámediggeválga</p>
<p>Sámediggi válljejuvvo sámelága mearrádusaid mielde.</p>
<p>§ 4 Geatnegasvuohta boahtit čoahkkimii</p>
<p>Olbmot geat leat válljejuvvon Sámedikki áirrasin dahje lahttun orgánas maid Sámediggi lea ásahan, lea geatnegasvuohta leat mielde Sámedikki dahje dan orgána čoahkkimiin go ii leat lobálaš jávkan.</p>
<p>§ 5 Čoahkkingiella</p>
<p>Sámedikki váldogiella lea sámegiella. Sámedikki dievasčoahkkimiin lea buohkain vuoigatvuohta iežaset dáhtu mielde sárdnut jogo sámegillii dahje dárogillii.</p>
<p>§ 6 Gaskaboddosaš jođiheapmi</p>
<p>Sámedikki vuosttamuš dábálaš dievasčoahkkima maŋŋá válgga almmuha ja jođiha ovddit Sámedikki dievasčoahkkinjođiheaddji dassá go ođđa Sámedikki dievasčoahkkinjođiheaddji lea válljejuvvon. Jos dievasčoahkkinjođiheaddji ii sáhte boahtit, de doaibmá dievasčoahkkinjođiheami nubbinjođiheaddji.</p>
<p>Čoahkkima jođiheaddji čuorvu namaid ja vuostáiváldá áirasiid ja sadjásaš áirasiid fápmudusaid.</p>
<p>§ 7 Fápmuduslávdegoddi</p>
<p>Sámediggi vállje iežas áirasiin 5 olbmo lávdegotti mii iská ođđa Sámedikki áirasiid ja várreáirasiid fápmudusaid. Seammás Sámediggi vállje lávdegotti jođiheaddji ja nubbinjođiheaddji.</p>
<p>§ 8 Fápmudusaid dohkkeheapmi</p>
<p>Áirasiid fápmudusat dohkkehuvvojit jienastemiin. Áirasat eai searvva iežaset fápmudusaid dohkkehanjienasteapmái.</p>
<p>Jos váilot dárbbašlaš dieđut áirasa fápmudusa dohkkeheamis, de sáhttá dan áirasa fápmudusa dohkkehit gaskaáigásaččat dassá go lea vejolaš dan mearridit loahpalaččat.</p>
<p>§ 9 Mearridanváldi</p>
<p>Sámedikki dievasčoahkkima ii sáhte vuođđudit ovdal go unnimusat bealli áirasiin leat sajis. Sámedikkis lea mearridanváldi go unnimusat bealli áirasiin leat mielde jienasteamis.</p>
<p>Jienasteamis go Sámedikki vuođđonjuolggadusat leat evttohuvvon rievdaduvvot, lea Sámedikkis mearridanváldi go unnimusat guokte goalmmádas áirasiin leat mielde jienasteamis. Dákkár evttohusaid ii sáhte Sámediggi meannudišgoahtit ovdal go unnimusat guokte goalmmádas áirasiin leat sajiineaset dievasčoahkkinlanjas.</p>
<p>§ 10 Jietnadan- ja evttohanvuoigatvuohta</p>
<p>Dušše čoahkkimii boahtán áirasiin lea vuoigatvuohta buktit evttohusaid Sámedikki ráđđádallamiin. Čoahkkimii boahtán áirasiin ja Sámediggeráđi miellahtuin lea jietnadanvuoigatvuohta Sámedikki ráđđádallamiin.</p>
<p>§ 11 Čoahkkinalmmolašvuohta</p>
<p>Sámedikki dievasčoahkkimat dollojit rabas uvssaid. Dattetge Sámediggi sáhttá guokte goalmmádas eanetloguin mearridit meannudit ášši giddejuvvon uvssaid duohken.</p>
<p>§ 12 Válmmašteaddji fápmuduslávdegoddi</p>
<p>Válgaáigodaga maŋimuš dievasčoahkkimis vállje Sámediggi iežas áirasiid gaskkas lávdegotti mas leat 5 lahtu seamma mađe várrelahtuiguin ođđa Sámedikki áirasiid ja várreáirasiid fápmudusaid gaskaboddosaš iskamii. Seammás válljejuvvo jođiheaddji ja nubbinjođiheaddji.</p>
<p>Lávdegoddi galgá, nu guhkás go lea dárbu, geahčadit ja oažžut čielgasa dain áššebáhpiriin mat gusket válgii ja buot dain váidalusain ja ákkain mat leat sáddejuvvon rivttes áigái, jos dat mearkkašit maidege fápmudusmearrádusaide. Lávdegottis lea Sámedikki bealis fápmudus háhkat buot dieđuid maid ieš gávnnaha dárbbašlažžan dán oktavuođas.</p>
<p>§ 13 Čoahkkinortnet</p>
<p>Sámediggi mearrida sierra čoahkkinortnega mas leat mearrádusat Sámedikki organiserema, ráđđádallamiid ja áššemeannudeami birra.</p>
<p>§ 14 Vuođđonjuolggadusaid rievdadeapmi</p>
<p>Vuođđonjuolggadusaid rievdadusevttohusaid galget guokte maŋŋálas sámedikki meannudit. Rievdadusmearrádusa ii sáhte bidjat doibmii ovdal go lea mearriduvvon goappašiid maŋŋálas sámedikkiin. Vuođđonjuolggadusaid rievdadusmearrádus dahkko eanetlogu jienastuvvon jienastagaiguin.</p>
<p>Vuosttaš lađđasa mearrádusat eai gusto vejolaš vuođđonjuolggadusrievdadusaid oktavuođas maid sámelága mearrádusrievdadusat dagahit. Dákkár oktavuođain ovddiduvvo ášši Sámediggái dábálaš vuogi mielde.</p>
</body></document>
