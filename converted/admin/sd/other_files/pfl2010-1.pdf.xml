<document xml:lang="sme" id="no_id">
  <header>
    <title>Plána- ja finánsalávdegoddi Čoahkkingirji 01/10</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2010</year>
    <publChannel>
      <publication>
        <publisher>Norgga Sámediggi</publisher>
      </publication>
    </publChannel>
    <wordcount>5605</wordcount>
    <conversion_status type="standard"/>
    <availability>
      <free/>
    </availability>
    <submitter name="Márjá Eira" email="marja.eira@uit.no"/>
    <origFileName>http://innsyn.e-kommune.no/innsyn_sametinget_samisk/wfdocument.aspx?journalpostid=2010005269&amp;dokid=247310&amp;versjon=1&amp;variant=P&amp;ct=RA-PDF </origFileName>
    <parallel_text xml:lang="nob" location="pfk2010-1.pdf"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Plána- ja finánsalávdegoddi Čoahkkingirji 01/10</p>
    <p>Ávjuvárgeaidnu 50, N-9730 Kárášjohka Telefon +47 78 47 40 00</p>
    <p>Telefaks +47 78 47 40 90  samediggi@samediggi.no www.samediggi.no</p>
    <p>Áigi: 09.02.2010 - 10.02.2010 Báiki: Kárášjohka</p>
    <p>Áššelistu</p>
    <p>Áššenr. Áššetihttal</p>
    <p>001/10 Gohččuma ja áššelistta dohkkeheapmi 002/10 Ášše- ja suoivvanáššejođiheddjiid válljen 003/10 Sámedikki 2009 jahkedieđáhus 004/10 Čoahkkinortnega revideren</p>
    <p>Čoahkkimis</p>
    <p>Jođiheaddji Sten Erling Jønsson, Bargiidbellodaga sámediggejoavku (Bb) Nubbijođiheaddji Ann-Mari Thomassen, Norgga sámiid riikasearvi (NSR) Lahttu Hilde Anita Nyvoll, Bargiidbellodaga sámediggejoavku (Bb) Lahttu Willy Ørnebakk, Bargiidbellodaga sámediggejoavku (Bb) Lahttu Ragnhild Melleby Aslaksen, Bargiidbellodaga sámediggejoavku (Bb) Lahttu Aili Keskitalo, Norgga sámiid riikasearvi (NSR) Lahttu Rolf Johansen, Norgga sámiid riikasearvi (NSR) Lahttu Jarle Jonassen, Norgga sámiid riikasearvi (NSR) Lahttu Marie Therese Nordsletta Aslaksen, Sámit Lulli-norggas  Lahttu Arthur Tørfoss, Ovddádusbellodat Lahttu Knut Roger Hansen, Olgešbellodat</p>
    <p>Lahttu ja ráđđelahttu (presideanta) Egil Olli, Bargiidbellodaga sámediggejoavku (Bb) Lahttu ja ráđđelahttu (várrepresideanta) Láilá Susanne Vars, Árja</p>
    <p>Permišuvnnat</p>
    <p>Lahttu Hilde Anita Nyvoll, Bargiidbellodaga sámediggejoavku (Bb). Permišuvdna 10.02.10 dii. 12.00 rájes - 11.02.10 rádjai.</p>
    <p>Lahttu ja ráđđelahttu (presideanta) Egil Olli, Bargiidbellodaga sámediggejoavku (Bb). Permišuvdna 09.02.10 dii. 09.00 - 12.00. Lahttu ja ráđđelahttu (várrepresideanta) Láilá Susanne Vars, Árja. Permišuvdna 09.02.10 dii. 09.00 - 12.00.</p>
    <p>Hálddahusas</p>
    <p>Čállit: Roy Amundsen ja Ottar Guttorm</p>
    <p>Gažaldagat sámediggeráđđái ja čoahkkinjođihangoddái</p>
    <p>Lávdegottis ledje gažaldagat sámediggeráđđái áššis 003 Sámedikki 2009 jahkedieđáhus ja čoahkkinjođihangoddái áššis 004 Čoahkkinortnega revideren.</p>
    <p>Sámediggeráđi lahttu Vibeke Larsen vástidii gažaldagaide áššis 003 Sámedikki 2009 jahkedieđáhus. Dievasčoahkkinjođiheaddji Jarle Jonassen ja čoahkkinjođihangotti lahttu Jørn Are Gaski vástideigga gažaldagaide áššis 004 Čoahkkinortnega revideren.</p>
    <p>001/10: Gohččuma ja aššelisttu dohkkeheapmi</p>
    <p>28.01.10 beaiváduvvon gohččun dohkkehuvvui ovttajienalaččat.</p>
    <p>Áššelistu mii čuovui gohččuma dohkkehuvvui ovttajienalaččat čuovvovaš lasáhusaiguin:</p>
    <p>Lávdegotti čoahkkin lea rabas.</p>
    <p>Lávdegoddi meannudii Ovddádusbellodaga lahttu Arthur Tørfoss evttohusa siskkáldas áigegeavaheami birra lávdegottis. Lávdegoddi ii jienastan evttohusas, muhto evttohusa áigumuš sáddejuvvui viidáseappot čoahkkinjođihangoddái.</p>
    <p>002/10: Ášše- ja suoivvanáššejođiheddjiid válljen</p>
    <p>Áššejođiheaddji  Suoivvanáššejođiheaddji Ášši 003/10 Sámedikki 2009 jahkedieđáhus Hilde Anita Nyvoll Aili Keskitalo Ášši 004/10 Čoahkkinortnega revideren  Arthur Tørfoss  Marie Therese N. Aslaksen</p>
    <p>Ragnhild Melleby Aslaksen válljejuvvuin sadjásaš áššejođiheaddjin áššis 003/10 Sámedikki 2009 jahkedieđáhus dan botta go Hilde Anita Nyvoll:s lei permišuvdna.</p>
    <p>003/10: Sámedikki 2009 jahkedieđáhus</p>
    <p>Plána- ja finánsalávdegotti árvalus:</p>
    <p>Álggahus</p>
    <p>Sámedikki jahkedieđáhus, mas mielde Sámedikki 2009 rehketdoallu, válddahallá Sámedikki politihkalaš ja hálddahuslaš doaimma 2009:s. Sierra doarjjaortnegiid hálddašeami birra Sámedikkis válddahallojuvvo muhtun muddui kapihttaliin mat gusket guoskevaš fágasuorgái, ja muhtun muddui rehketdoalu mearkkašumiin.</p>
    <p>Sámedikki jahkedieđáhusas čujuhuvvo maiddái boahtteáiggi hástalusaide mat leat Sámedikkis ovddabealde.</p>
    <p>Sámelágas § 1-3 čuožžu ahte <span type="quote">"Sámedikki jahkedieđáhus sáddejuvvo Gonagassii"</span> ja Stuorradiggi lea mearridan ahte "Ráđđehus ovddida dan dasto doaisttážii Stuorradiggái jahkásaš stuorradiggedieđáhussii Sámedikki doaimma birra. Oktii juohke stuorradiggeáigodagas ovddiduvvo dieđáhus daid doaibmabijuid birra mat dahkkojuvvojit sámiid giela, kultuvrra ja servodateallima sihkkarastimis ja ovddideamis. (Árv. O. nr. 79 1986-87).</p>
    <p>Mearkkašumit:</p>
    <p><em type="italic">Lávdegotti Bargiidbellodaga sámediggejoavkku (Bb) lahtut Sten Erling Jønsson, Hilde Anita Nyvoll, Egil Olli, Willy Ørnebakk ja Ragnhild Melleby Aslaksen, Árjja lahttu Láilá Susanne Vars, Sámit Lulli-Norggas lahttu Marie Therese Nordsletta Aslaksen ja Olgešbellodaga lahttu Knut Roger Hansen, </em>oaivvildit ahte Sámedikki jahkedieđáhus lea buorre ja viiddis. Jahkedieđáhus lea dán jagi ožžon seamma hámi go mii Sámedikki bušeahtas lea. Lávdegotti eanetlohku lea ilus go Sámediggi lea rahpan poastalisttuid, sakka bidjan guovddážii siskkáldas bearráigeahču ja ekonomiija. Sámediggi oaččui geassemánus 2009 reivve Riikarevišuvnnas. Riikarevišuvdna lei revideren Sámedikki rehketdoalu ja 2008 bušeahta. Das eai lean makkárge mearkkašumit daidda. </p>
    <p><em type="bold">Hástalusat: </em>Sámediggi ferte ovddiduvvot buoret gaskaoapmin sámi álbmoga várás gávpogiin ja giliin, sihke hálddašanguovllus ja dan olggobealde. Sámediggi ferte geahččalit unnidit nággodási sierra sámi beroštusaid gaskka arenaid ásaheami bokte mat sáhttet váikkuhit buoret áddejumi ja gulahallama servodagas. Ásahus ferte maiddái siskkáldasat geahčadit bargovugiid rivttes resursageavaheami ektui. Sámediggi ferte oažžut áigái evaluerendagaldumiid buot doarjjaortnegiid várás maiddái fásta bušeahttapoasttaide. Ulbmilin lea oažžut olbmuid luohttámuša.   </p>
    <p>Almmolaš bálvalusain, skuvladoaimmahagas ja dearvvašvuođa- ja sosiálabálvalusain sámi báikegottiin galgá kvalitehta dávistit daid mihttomeriide mat leat biddjojuvvon nationála dásis. Dat álbmotrievttálaš geatnegasvuođat mat stáhtas, fylkkain ja gielddain leat dán oktavuođas, fertejit duohtan dahkkojuvvot báikkálaččat. Buot servodatsurggiin, geahtu rájes gitta hávdái, galgat mii bidjat guovddážii ovttaskas olbmuid dárbbu ja sin beaivválaš eallima sin lagaš guovlluin.</p>
    <p>Giella- ja kulturcakkit leat mielddisbuktán dan ahte dearvvašvuođa- ja sosiálafálaldat ii leat leamaš nu bures olámuttus stuorra oassái sámi álbmogis. Áddejupmi ja máhttu kulturduogáža, giela ja identitehta birra lea deaŧalaš. Mihttomearrin lea ovddidit buori dearvvašvuođa- ja sosiálafálaldaga mii lea heivehuvvon sámi álbmoga dárbbuide. Erenoamážit ovddidit daid sámi mánáid vuoigatvuođaid geat leat mánáidsuodjalusa geahčus, go sis lea vuoigatvuohta geavahit eatnigielaset ja gozihit kultuvrraset. Stuorra dárbu lea oažžut riikaviidosaš dulkabálvalusaid dearvvašvuođa- ja sosiálasuorggi várás.</p>
    <p>Sámi giellaguovddážat leat hui deaŧalaččat ja lávdegotti eanetlohku lea positiivvalaš oažžut eanet dákkár ásahusaid. Sámi mánáid giellagálggat sámegielas leat vuođđun vejolašvuhtii ollislaččat beassat searvat sámi servodagas. Dáláš servodagas galget sámi gillii ja kultuvrii addojuvvot eavttut bisuhan dihte daid. Sámedikki sajádaga ferte nannet, nu ahte das lea duohta váikkuhanfápmu giellaovdáneapmái mánáidgárddiin ja skuvllain. Sihkkareamos vuohki movt oahppat sámegiela lea árra giellaoahpahus. Sámediggi searvvai ráđđehusa doaibmaplána hábmemii sámegiela várás ja vuordá ahte dat čuovvoluvvo boahttevaš bušeahtas.  Stáhta ruđaid daid liigegoluid várás mat gielddain ja fylkkagielddain leat guovttegielatvuođa geažil, ferte nannet ja evalueret. Midjiide lea deaŧalaš ahte juolludusat nannešedje sámegiela geavaheami. Refušuvdnameriid vuođđo- ja joatkkaskuvllaid giellaoahpahusa várás, ferte divvut duođalaš goluid ektui.</p>
    <p>Sámi fágaolbmuid rekrutteren ja oahppu buot surggiin lea deaŧalaš eaktu sámi servodaga ovddideapmái. Dasa lassin ferte deattuhit lávdaduvvon oahppofálaldagaid ovddideami. Studeanttaid rekrutterema nannema oktavuođas alit sámi ohppui ja dutkamii, fertejit ásahusat árjjalaččat juohkit dieđuid fálaldagaideaset birra ja ovddidit daid. Giliservodagat leat earret eará sorjavaččat bures heivehuvvon skuvlastruktuvrras, ja giliskuvllat leat deaŧalaččat.</p>
    <p>Nationála sámi musea duohtan dahkan Kárášjogas, nationála lávdi Beaivváš Sámi Teáhterii, ja Várdobáiki sámi guovddáš vuoruhuvvojit. Sámediggi á<em type="italic">igu nannet Åarjelhsaemien Teatere </em>ja addit dasa buoret ovdánanvejolašvuođaid. Dárbu lea maiddái sihkkarastit ekonomalaš vuođu sámi filbmaguovddážii Guovdageainnus. Mii áigut váikkuhit buori doaibmavuođu sihkkarastima juo ásahuvvon deaivvadansajiide, nugo sámi vissui Oslos. Mii oaidnit ahte lea dárbu oažžut sullasaš deaivvadanbáikkiid ja oktasaš kulturarenaid stuorát gávpogiin, nugo Troanddimis ja Romssas. Sámi museat rahčet ollu hástalusaiguin. Sámedikkis leat stuorra vuordámušat viidáset áŋgiruššamiidda Kulturloktema II ektui.  </p>
    <p>Sámediggi ferte ovddidit ollislaš ealáhuspolitihka sihkkarastin dihte dássidis ássama. Sámedikki ovddidanfoandda evalueremis čujuhuvvo ahte Sámediggi juksá bures olbmuid doarjjaortnegiinnisguin ja dat leat deaŧalaš váikkuhangaskaoamit eret fárrema geahpedeapmái sámi distrivttain. Stuorra beroštumi geažil lea dárbu lasihit juolludusaid fondii.</p>
    <p>Lávdegotti eanetlohku oaidná eanet hástalusaid boazodoalus ja lea deaŧalaš geahčadit boahtteáiggi hálddašeami. Dárbu lea joatkit viidáseappot boazodoallolága reviderenproseassain.</p>
    <p>Mearrasámi kultuvra ja árbevirolaš ealáhusbargu ferte suodjaluvvot ja viidáset ovddiduvvot. Dán berre dahkat dan bokte ahte háhkat buori vuođu nuoraid rekrutteremii ealáhussii. Mearraluossabivdui ferte sihkkarastit riektevuođu. Dat lea deaŧalaš árbevirolaš ealáhus, erenoamážit mearrasámi guovlluin. Vuoigatvuođat guollejándorii leat maŋimuš jagis unniduvvon, ja ealáhus lea ain garrasit áitojuvvon. Dán vuođul ferte mearraluossabivddu resursavuođu sihkkarastit. Guollebiebmanrusttegat fertejit ásahuvvot guliid gođđan- ja ahtanuššanguovlluide. Riddoplána ja váikkuhusčielggadeamit fertejit dahkkojuvvot ovdal go ásahemiid sáhttá čađahit.</p>
    <p>Suodjaluvvon boraspiret dagahit sámi eanadollui ja boazodollui stuorra vahágiid. Dárbu lea ain eanet buoridit boraspirehálddašeami. Earret eará váilu ain boraspiriid albma nállebearráigeahččan. Ferte bidjat doarvái resurssaid nu ahte bearráigeahččan ja registreren čájehit rivttes gova duohtavuođas, ja addá vuođu regionála hálddašanplánaide boraspiriid hárrái ja boraspiriid njeaidima hárrái.</p>
    <p>Lávdegotti eanetlohku doarju báikegottiid olbmuid go vuostálastet suodjalanproseassaid mat čuhcet ealáhusaide resursavuođu geavaheami hárrái ja árbevirolaš ávkkástallanguovlluid hárrái. Dát guoská buot plánejuvvon ja álggahuvvon suodjalanproseassaide, ovdamearkka dihte plánejuvvon ja álggahuvvon álbmotmehciide, eanadatsuodjalanguovlluide ja mariidna suodjalanguovlluide.</p>
    <p>Dasto áigut mii bargat dan ala ahte Sámi vuoigatvuođalávdegotti II evttohus sierra kártenkomišuvnna ásaheamis guovlluide mat leat máttabealde Finnmárkku čađahuvvo jođáneamos lági mielde. Mii háliidit ahte Sámediggi ja sámi báikegottit oččošedje nannoseappo rolla ođđa vuođđohálddašanorgánaid ásaheami oktavuođas Norlánddas, Romssas ja máttasámeguovllus. Jos Sámi vuoigatvuođalávdegotti II árvalus láhkarievdadusevttohusa hárrái ollašuvaš, de lea dárbu dahkat váikkuhaniskanguorahallama Finnmárkku ektui.</p>
    <p>Sámediggi lea sámi álbmoga áidna ovddasteaddji orgána Norggas. Nu ahte Sámediggi lea guovddáš orgána sámiid ovddasteaddjin almmolaš nationála ja riikkaidgaskasaš oktavuođain gos lea sáhka álgoálbmotáššiin. Sámedikki rolla sámiid iežaset parlameantan, ferte leat dat ahte ovddidit dakkár politihka mas lea ávki sámi servodahkii. Sámediggi ferte oažžut duohta váikkuhanfámu čađahit politihka surggiin mat leat deaŧalaččat sámi servodahkii, ovdamearkka dihte boazodoallopolitihka.</p>
    <p>Buot eallin sorjá das ahte olbmot gudnejahttet luonddu. Erenoamáš deaŧalaš lea suodjalit sámi ealáhusaid sámi luondduáddejupmái dávistettiin. Dat kultuvrralaš ja sosiálalaš árvu mii lea barggus min vuođđoealáhusaiguin ja mehciin ávkkástallamis, lea deaŧalaš vuođđun min boahtteáigái.</p>
    <p><em type="italic">Lávdegotti unnitlohku Norgga sámiid riikasearvvi (NSR) lahtut Ann-Mari Thomassen, Aili Keskitalo, Rolf Johansen, Jarle Jonassen</em>, ovddidit čuovvovaš mearkkašumi: </p>
    <p>Sámedikki doaibma 2009:s</p>
    <p>Sámedikki doaibma 2009:s lea čadnojuvvon Sámedikki 2009 bušehttii, maid Sámediggi meannudii áššis 40/08 ja Sámedikki reviderejuvvon 2009 bušehttii, mii meannuduvvui áššis 24/09, ja plánaide ja mearrádusaide maid Sámediggi lea dahkan.</p>
    <p>NSR sámediggejoavku ovttas Sámeálbmotbellodagain evttohii áššis 40/08 Sámedikki 2009 bušeahtta mealgat nannet Sámedikki váikkuhangaskaomiid oahpahusa, giela, kultuvrra, dearvvašvuođa, nuoraid ja ealáhusaid siskkobealde. Dát evttohusat ledje lassi- ja rievdadusevttohussan Sámediggeráđi árvalussii. Ferte šállošit go NSR/SáB evttohus ii ožžon eanetlogu, ja danne ii lean vuođđun Sámedikki doibmii 2009:s.</p>
    <p>Bajábealde namuhuvvon bušeahttaevttohusa vuođul, ja eará evttohusaid ja áššiid vuođul maid NSR sámediggejoavku lea ovddidan, lea lávdegotti unnitlogus mearkkašumit Sámedikki 2009 jahkedieđáhussii ja rehketdollui:</p>
    <p>Kap 1. Oktasaš juolludus Sámediggái Oktasaš juolludus Sámediggái 2009:s lei 329.643.000,- ru. Dát juolludus lea mealgat unnit go dat bušeahttadárbbut maid Sámediggi dovddahii ovddit mearrádusain, earret eará Sámedikki árvalusain 2009 stáhtabušehttii, mas jagi 2009 bušeahttadárbun árvvoštallojuvvui 65.000.000,- ru eanet go 2008:s, almmá bálká- ja haddegoarkŋuma haga. Lávdegotti unnitlohku šálloša go guovddáš eiseválddiin váilu áddejupmi das makkár ovddidandárbbut sámi servodagas leat.</p>
    <p>Lávdegotti unnitlohku deattuha dán vuođul ahte lea dárbu ásahit eará bušeahttameannudanvugiid Sámedikki juolludusaid várás sámi ulbmiliidda. Sámedikki ja ráđđehusa ásahan bargojoavku lea juo 2007:s árvvoštallan ja evttohan konsultašuvdnavugiid Ráđđehusa ja Sámedikki gaskka. Lávdegotti unnitlohku vuordá ahte dát ášši čoavdašuvašii farggamusat. Sámedikki árvvoštallan resursadárbbu ja stáhtabušeahta juolludusaid gaskka lea menddo stuorra gaska, ja dát govve dan bonjuvuođa mii lea árvvoštallamiin ja vuoruhemiin. Dál lea alimus áigi bidjat stuorát deattu sámiid álbmotválljen orgána árvvoštallamiidda go guoská ekonomalaš juolludusaide.  Lávdegotti unnitlohku konstatere ahte máŋga departemeantta eai dáhtoše addit fásta juolludusaid Sámediggái, vaikko sin áššesuorggit leat ge deaŧalaččat sámi álbmogii. Lávdegotti unnitlohku konstatere dasto ahte muhtun departemeanttaid juolludusat leat bisson seamma dásis vaikko Sámediggi lea ge ožžon stuorát válddi dahje eanet doaimmaid áššesuorggi siskkobealde.  Sámiid iešmearridanvuoigatvuođa oktavuođas lea sáhka ahte mis sámiin lea čielga riekti min ovddeš áigái, dálááigái ja boahtteáigái álbmogin. Lávdegotti unnitlohku oaivvilda ahte Sámedikki vejolašvuođas beassat váikkuhit juolludusaid sámi ulbmiliidda lea áibbas mearrideaddji mearkkašupmi sámi álbmoga iešmearrideapmái.</p>
    <p>Kap 2. Sámedikki ekonomalaš rámmajuohkáseapmi 2009:s Lávdegotti unnitlohku konstatere ahte Sámedikkis lea gáržžes doaibmafriijavuohta ekonomalaš rámmajuolludusa ektui, go stuorra oasit juolludusat leat čadnojuvvon fásta goluide ja váikkuhangaskaomiide maid Norgga stáhta lea ásahan, ja mat maŋŋá leat sirdojuvvon Sámediggái.</p>
    <p>Lávdegotti unnitlohku oaivvilda dattetge ahte dan doaibmavejolašvuođas mii Sámedikkis lea sáhtášii vuoruhit veaháš eará láhkai. Dat boahtá ovdan min bušeahttaevttohusas ja 2009 reviderejuvvon bušeahtas, maidda leat biddjojuvvon mearkkašumit ovttaskas kapihttaliin. Dáin evttohuvvui váldit eret  11.705.000,- ru váldoáššis Sámedikki doaimmas ja siskkáldas prošeavttain, ávkin váikkuhangaskaomiide olggobealde, eará láhkai juohkit sierra váikkuhangaskaoapmeortnegiid ja rievdadit dáid mihttomeriid ja vuoruhemiid. Dát molssaektosaš vuoruheamit leat válddahallojuvvon mearkkašumiin mat lea ovttaskas kapihttaliidda.</p>
    <p>Kap 3. Jagi 2009 váikkuhangaskaoamit  Lávdegotti unnitlohku konstatere ahte Sámediggeráđđi geavaha hui ollu eará láhkai ruđaid váikkuhangaskaoapmeortnegiin. Formálalaččat lea Sámediggeráđis fápmudus dihto muddui geavahit daid eará láhkai, muhto lávdegotti unnitlogu lea fuolas go viehka stuorra supmit sirdojuvvojit eret Sámedikki ohcanvuđot váikkuhangaskaomiin, ortnegiidda maid Sámediggeráđđi hálddaša, go dalle eai gusto eavttut, vuoruheamit, njuolggadusat dahje váiddavejolašvuohta.</p>
    <p>Dát mearkkaša min oaivila mielde dan ahte viehka stuorra oassi Sámedikki resurssain hálddašuvvojit eavttuid haga, ja dat leat áittan prinsihpaide nugo rievttalašvuohta, dásseárvosaš meannudeapmi ja rabasvuohta hálddašeamis. Dán lea NSR/SáB geahččalan eastadit iežas bušeahttaevttohusas 2009:s, mas evttohii ahte Sámediggeráđđi galggai Doarjjastivrra evttohusa mielde hálddašit ruđaid eará láhkai geavaheami. Doarjjastivrras lea álohii geahčastat das makkár váikkuhangaskaoapmeortnegiidda lea stuorámus jearaldat, doarjjastivra lea doarespolitihkalaččat čohkkejuvvon ja váikkuhangaskaoapmeortnegiidda maid dat hálddaša leat njuolggadusat buori hálddašangeavahussii dávistettiin.</p>
    <p>Kap 4. Oahpahus Sámediggeráđđi oaivvilda ahte oahpahusvuogádat galgá váldit vuolggasaji sámi ohppiid ja sámi servodaga dárbbuin. Dát galgá leat olles sámi oahpahusvuogádaga vuođđun, mánáidgárddi rájes gitta universitehtii. Oahpahusvuogádat lea guovddáš gaskaoapmi man bokte sihkkarastit sámi servodahkii dárbbašlaš gelbbolašvuođa, ja man bokte gaskkustit sámi giela ja kultuvrra ođđa sohkabuolvvaide.  Lávdegotti unnitlohku dovddaha ahte lea fuolas go Sámediggi ii leat bastán Máhttodepartemeantta guovdu guovddáš oahpahuspolitihkalaš áššiin, nugo boahtá ovdan jahkedieđáhusas. Dát guoská erenoamážit dárbbašlaš rievdadusaide Oahpahuslágas ja fága- ja diibmojuohkimis vuođđoskuvllain. Lávdegotti unnitlohku oaivvilda ahte mánáin galgá leat individuála riekti oahpahussii sámegielas ja sámegillii, ja sámi mánáidgárdefálaldat, ja lea ovddidan ášši Sámediggái.</p>
    <p>NSR sámediggejoavku sávvá iežas bušeahttaevttohusas ja reviderejuvvon 2009 bušeahtas nannet Sámedikki juolludusaid ođđa sámi oahpponeavvuid buvttadeapmái. Sámediggi ii leat vel ge beannot jagi maŋŋá go Sámi oahpponeavvuid strategalaš buvttadanplána mearriduvvui, fuomášan man ollu dat ođđa ortnet nuvttá oahpponeavvuiguin máksá. Lávdegotti unnitlohku konstatere ahte jahkedieđáhus ja 2009 rehketdoallu čájeha ahte Sámediggi ii leat doarvái bures vuhtii váldán dáid goluid 2009 bušeahtas. Poasttas oahpponeavvuid oastin lea geavahuvvon measta golmma gearddi eanet, maŋŋá go Sámediggi juo geavahii 1 miljon ru das maid NSR/SáB evttohii 2009 reviderejuvvon bušeahtas. Lávdegotti unnitlohku oaivvilda ahte ođđa sámi oahpponeavvuid buvttadeapmi livččii galgan leat badjelii vuoruhuvvon Sámedikki bealis, ja ahte dilli ain lea čoavddekeahttá. Lávdegotti unnitlohku vuordá barggu bargojoavkku raportta čuovvolemiin beaktileappo oahpponeavvobuvttadeami hárrái.</p>
    <p>Lávdegotti unnitlohku oaidná ahte ášši unna refušuvdnamáksomeriiguin sámegiela oahpahussii ain lea čoavddekeahttá. Lea čájehan ahte dát ášši lea hehtten sámi ohppiid giellavuoigatvuođaid ollašuhttima, ja lávdegotti unnitlohku vuordá viidáset proseassa.</p>
    <p>NSR/SáB evttohii 2009 bušeahtas váldit mielde oasseáigeohppiid stipeandda olahusjovkui mii lea ohppiid várás geain sámegiella lea fágasuorggis joatkkaskuvllain. Dáinna lágiin háliideimmet movttiidahttit stuorát olahusjoavkku váldit sámegiela fága joatkkaoahpahusas, ja seammás vuhtii váldit ahte heaitinproseanta joatkkaoahpahusas áiggis áigái buvttiha soames oasseáigeohppiid vuogádagas.</p>
    <p>Kap 5. Giella Lávdegotti unnitlohku oaivvilda ahte sámegiella galgá leat okta dain deaŧaleamos áŋgiruššansurggiin ovddos guvlui. Lávdegotti unnitlohku áigu bargat giellaloktemiin sihkkarastin dihte sámiide sámegielat bálvalusfálaldagaid ja vejolašvuođaid geavahit iežas giela. Dárbbašuvvo ođđa ulbmillaš giellapolitihkka dainna áigumušain ahte lohku sámiid gaskkas geat máhttet hállat ja čállit sámegiela laskkašii hui sakka. Deaŧalaš lea ahte Sámediggi ieš hábmešii dán giellapolitihka, ja ahte Sámedikkis maiddái gávdnošedje gaskaoamit ja resurssat duohtan dahkat dán politihka.</p>
    <p>Lávdegotti unnitlohku lea hui duhtavaš Ráđđehusa sámegiela doaibmaplána bargguin, ja oaidná ahte guovddáš eiseválddiid váilevaš áŋgiruššan ovdal julggaštuvvo dien bokte. Lávdegotti unnitlohku dáhttu bargat sámi giellageavaheddjiid vuoigatvuođaiguin vai sámegiela sáhttá geavahit almmolaš eiseválddiid ektui. Bohtet dađistaga signálat ahte mearrádusat mat lea sámelága giellanjuolggadusain ja oahpahuslágas eai ollašuhtto lágaid ulbmila mielde. Danne lea NSR sámediggejoavku evttohan ahte ásahuvvošii bearráigeahččan orgána sámegiela várás. NSR sámediggejoavku lea maiddái evttohan ahte Sámediggi kártešii sámelága giellanjuolggadusaid rihkkumiid.</p>
    <p>Lávdegotti unnitlohku oaidná ahte sámi giellaguovddážat leat deaŧalaš aktevrrat sámi giellaloktema čađaheamis.  NSR sámediggejoavku evttohii 2009 bušeahtas nannet sámi giellaguovddážiid doaimma 300.000,- ruvnnuin guđege giellaguovddážii, ávžžuhusain giellaguovddážiidda ahte vuoruhit rávis olbmuid oahpahusa sámegielas.</p>
    <p>Kap 6. Kultuvra Lávdegotti unnitlohku háliida eanet riggudahttit kultureallima. Kultuvra lea dat oktasaš ideat, árvvut ja norpmat mat servodagas leat ja maid háliidit gaskkustit viidáseappot boahttevaš sohkabuolvvaide. Sámi kulturpolitihkka siskkilda hui ollu surggiid, dat leat nugo deaivvadansajit, girjjálašvuohta, musihkka ja luođit, festiválat, teáhter, kulturbargosajit, duodji, dáiddáršiehtadus, filmmat ja valáštallan. NSR/SáB lei 2009 bušeahttaevttohusastis evttohan lasihit mealgat máŋgga sámi kulturulbmilii.</p>
    <p>NSR/SáB evttohii 2009 bušeahtas lasihit juolludusaid máŋgga sámi kulturvissui, daid gaskkas Vilgesvárri, Oslo sámi viessu ja Duoddara Ráffe. Dasa lassin lei evttohuvvon Álttá Siida, Beaiveálgu Ráhkas ja Vuonnamárkánat Vuonnabađas fásta poastan Sámedikki bušeahtas. Dasa lassin leimmet evttohan lasihit ruđa ohcanvuđot váikkuhangaskaoapmeortnegiidda musihka ja girjjálašvuođa várás, musihkkii 300.000,- ru ja girjjálašvuhtii 400.000,-.  NSR/SáB evttohii dasto ahte sámi girjjálašvuođa doarjjaortnet galggašii siskkildit čáppagirjjálašvuođa, iige dušše fágagirjjálašvuođa.</p>
    <p>Kap 7. Ealáhusat ja kap 8. Birasgáhtten ja kultursuodjaleapmi Lávdegotti unnitlohku áigu bargat sámi ealáhuseallima ovddidemiin dainna áigumušain ahte šattašedje bissovaš ja gánnáhahtti fitnodagat ja bargosajit mat váikkuhit báikkálaš, regionála ja nationála árvoháhkama. Lávdegotti unnitlogu mielas lea deaŧalaš sihkkarastit vuođđo- ja lotnolasealáhusaid rámmaeavttuid, sihke vuoigatvuođaid, láhkaaddima ja hálddašeami ektui. Lávdegotti unnitlohku áigu bargat dan ala ahte meahcástanealáhusaid resursavuođđu ja ealáhusbargiid vuoigatvuođat nannejuvvojit daidda guoski meahcástanláhkaaddimis.</p>
    <p>Lávdegotti unnitlohku konstatere ahte birasášši lea stuorámus oktasaš hástalus mii mis lea ovddabealde. Lávdegotti unnitlohku dárkilastá ahte álgoálbmogat leat hui unnán leamaš mielde stivremin dan negatiivvalaš ovdáneami mii dál áitá min boahtteáiggi. Dattetge čuohcá dat eanemusat álgoálbmogiidda, ja erenoamážit árktalaš álgoálbmogiidda, dainna lágiin ahte jieŋat suddet povlain, dálkkádagat rivdet ja go fertejit issorasat rievdadit eallineavttuideaset.</p>
    <p>Lávdegotti unnitlohku bidjá merkii fuolastuvvamiin go Sámediggi funet bastá energiija- ja hálddašanáššiiguin Oljo- ja energiijadepartemeantta ektui, ja geassá ovdan Goliat-ášši ovdamearkan dasa.</p>
    <p>NSR/SáB evttohii 2009 bušeahtas lasihit 1 miljon ru mariidnaealáhusaide, erenoamážit dainna ulbmiliin ahte rekrutteret nuoraid guolástusámmáhii, ja 350.000,- ruvdnosaš lasáhusa eanadollui. Lasáhus eanadollui lei oaivvilduvvon doarjjan oastit stáhta mielkeeriid. NSR/SáB evttohii dasto ahte doarjjaortnet mášiinnaide ja reaidduide eanadoalus galggai siskkildit ovttaskas ohcciid, iige dušše reaidorieggáid.</p>
    <p>Lávdegotti unnitlohku lea ollu oktavuođain ovddidan ášši dorskebiebmama hárrái Ivguvuonas, ja oaidná maid Sámediggi lea bargan áššiin.</p>
    <p>Kap 9. Dearvvašvuođa- ja sosiálaáŋgiruššamat Lávdegotti unnitlohku oaivvilda ahte lea deaŧalaš juksat mihttomeari ollislaš ja dásseárvosaš dearvvašvuođa- ja sosiálabálvalusaid ektui sámi álbmoga várás. Dearvvašvuođa bargiin galgá leat dohkálaš sámi kultur- ja giellagelbbolašvuohta. Iskkadeamit čájehit ahte sámegielagat eai leat nu duhtavaččat go earát dearvvašvuođabálvalusaiguin, masa sivvan sáhttet leat gulahallanváttisvuođat. Danne lea deaŧalaš rekrutteret sámi dearvvašvuođa bargiid ja fágaolbmuid juksan dihte ulbmila dásseárvosaš dearvvašvuođabálvalusaid hárrái.</p>
    <p>Lávdegotti unnitlohku čujuha sámedikki doarjagiid evalueremii dearvvašvuođa- ja sosiálaprošeavttaid ektui, ja lea hui duhtavaš go evalueren čájeha ahte doarjagat leat hui beaktilat mihttomeriid ektui. Lávdegotti unnitlohku oaivvilda dattetge ahte Sámediggi ferte movttiidahttit ahte dát sihkkarastojuvvo maiddái julev- ja máttasámi guovllus.</p>
    <p>NSR/SáB evttohii 2009 bušeahtas lasihit 500.000,- ru boarráset sámiid dárbbu kártemii MáttaNorggas, ja 500.000,- ru eastadeaddji doaibmabijuide dearvvašvuođa siskkobealde. Go guoská váikkuhangaskaomiid vuoruhemiide, de sávai NSR/SáB dasa lassin siskkildit dasa nuoraid ja psykalaš dearvvašvuođa, gárren- ja speallansorjjasvuođa ja guhkálmas buhcciid. Nuoraid vuoruheapmi ja psykalaš dearvvašvuohta váldojuvvui 2008:s dollojuvvon oktasaš sámi nuoraidkonferánssa ávžžuhusa mielde, man oktavuođas psykalaš dearvvašvuohta ja iešsoardin nuorra sápmelaččaid gaskkas lei okta fáttáin.</p>
    <p>Kap 10. Sámi organisašuvnnat, kap 11. Eará váikkuhangaskaoamit ja kap 12. Eará doaibmabijut mat eai leat váikkuhangaskaoamit</p>
    <p>Lávdegotti unnitlohku oaivvilda ahte oktavuohta riikarájáid rastá lea mearrideaddji deaŧalaš árbevieruid suodjaleapmái ja sámi oktasašvuođa ja riggodaga ovddideapmái. Lávdegotti unnitlohku háliidivččii nanosmahttit ovttasbarggu riikkarájáid rastá áššiin mat gusket sámi gillii, kultuvrii, ealáhuseallimii ja servodahkii. Mii áigut bargat dan ala ahte nannet rájárastá sámi organiserema.</p>
    <p>Oktasaš sámi nuoraidkonferánssa álgaga vuođul evttohii NSR/SáB iežas 2009 bušeahttaevttohusas várret 150.000 ru visotsámi nuoraidorganisašuvnna ásaheapmái. NSR/SáB evttohii 2009 bušeahtas várret 250.000,- ru rájárastá ovttasbargui Sirpmá ja Ohcejoga skuvllaid gaskka.</p>
    <p>NSR/SáB evttohii 250.000,-ru nuoraidfoandda ásaheapmái movttidahttin dihte sámi nuoraid čađahit doaimmaid iežaset báikegottiin.</p>
    <p>Lávdegotti unnitlohku čujuha ahte ollu sámi boarrásiin ain lea dárbu oažžut bagadusa ja čállinveahki go sis lea oktavuohta almmolaš eiseválddiiguin ja earáiguin. Lávdegotti unnitlohku lea ovdal fuolahan ahte Sámediggi máŋgga gearddi lea ovddidan ášši guovddáš eiseválddiid ektui. Ráđđehus lea geardduhan máŋgii ahte gielddain dat lea das ovddasvástádus. Lávdegotti unnitlohku oaivvilda ahte Sámediggi berre váikkuhit dan ahte gielddat ásahit dán lágan fálaldaga doppe gos dasa lea dárbu. Danne evttohii ge NSR/SáB 2009 bušeahtas várret 1 miljon ru gielddaide mat háliidit ásahit bagadanbálvalusa sápmelaččaide geain leat lohkan- ja čállinváttisvuođat.</p>
    <p>Kap 13. Sámeálbmotfoanda Lávdegotti unnitlohku lea hui duhtavaš go oaidná makkár beroštupmi lea sámeálbmotfoandda ohcanvuđot ortnegiidda. Dát stuorra beroštupmi duođašta áŋgiruššamiid sámi servodagas dan ektui ahte njulget dáruiduhttinpolitihka váikkuhusaid go guoská sámi gillii ja kulturárbái. Lávdegotti unnitlohku lea dattetge beahtahallan go oaidná man unnán Sámediggi lea nagodan oainnusmahttit foandda geavaheami. Sámeálbmotfoanda lea máŋga jagi leamaš hui rašis ášši sámi álbmoga, Sámedikki ja Norgga stáhta gaskka. Juste danne livččii ge hui deaŧalaš Sámedikki bealis oainnusmahttit mainna lágiin foandda buvttadeapmi lea ávkin gillii ja kulturbargui. Sámedikki ášši 59/07 mearrádusas boahtá čielgasit ovdan ahte Sámedikki dievasčoahkkima áigumuššan lei juste dat, mii lávdegotti unnitlogu mielas ii leat dohkálaččat čuovvoluvvon. Buot juolludusat galggašedje geatnegahttit doarjjaožžuid merket almmuhemiid dahje eará prošeavttaid dainna lágiin ahte geavaheaddjit ja lohkkit čielgasit oidnet ahte prošeakta lea ruhtaduvvon sámeálbmotfoandda bokte.</p>
    <p>Lávdegotti unnitlogus lea foandda rahpama rájes 2007/08 leamaš áigumuššan ahte osiid sámeálbmotfoandda reanttuin geavahišgoahtit sámi filbmafoandda ásaheapmái. Sámi filbma lea ođđaáigásaš kulturčájehanvuohki mii sáhttá gaskkustit álgoálbmotkultuvrra ja min iežamet eavttuid áddejumi máilmmis. Sámi filbma dárbbaša resurssaid erenoamážit prošeavttaid ovddideapmái, ja sáhttá álkit čadnot eará áŋgiruššansurggiide sámeálbmotfoanddas, sámegiella, sámi girjjálašvuohta ja árbedieđuid duođašteapmi ja gaskkusteapmi. Lávdegotti unnitlohku lea fuolastuvvan go oaidná movt Sámediggi galggašii sáhttit váikkuhit sámi filbmafoandda válddekeahttá geavahussii sámeálbmotfoandda buvttadeami.</p>
    <p>Kap 14. Politihkalaš dási doaibmagolut Sihkkarastin dihte dássedeattu Sámedikki siskkáldas dárbbuid, ja daid dárbbuid gaskka mat leat olggobealde sámi servodagain, evttohii NSR/SáB ahte politihkalaš dási doaibmagolut unniduvvojit 765 000 ru.</p>
    <p>Kap 15. Hálddahusa doaibmagolut Sihkkarastin dihte dássedeattu Sámedikki siskkáldas dárbbuid, ja daid dárbbuid gaskka mat leat olggobealde sámi servodagain, evttohii NSR/SáB ahte hálddahusa doaibmagolut unniduvvojit 4.800.000,- ru.</p>
    <p>Kap 16. Hástalusat  Lávdegotti unnitlogu višuvdnan lea girjás ja gievrras sámi servodat. Mii háliidit gozihit ja ovddidit kultuvrralaš čájehanvugiid girjáivuođa ja dan árvooainnu maid min servodateallin ovddasta. Sámi ássan lea bieđgguid, ja árbevirolaččat leat sámi gilit doallan sámi servodateallima, kultureallima ja servodateallima heakkas. Lávdegotti unnitlohku háliida nannet báikegottiid sihke rittus ja siseatnamis ja ovddidit dáid sámi árvvuid ja eallima árdnabáikin. Eanet ja eanet olbmot ásaiduvvet dahje šaddet bajás gávpogiin ja čoahkkebáikkiin. Seamma deaŧalaš lea addit daidda sámi eallinvuođu, sihke giela, kultuvrra ja ámmáha dáfus.</p>
    <p>Sámi servodaga guovddáš hástalussan lea bieđgguid ovddasvástádus stáhta sámepolitihka čađaheamis. Ovddasvástádus láhkageatnegahttojuvvon vuoigatvuođaid duohtan dahkamis gullá ollu gerddiid eará hálddašandásiide go nationála dássái. Regionála ja báikkálaš hálddašandásiin eai álohii leat resurssat, dáhttu dahje gelbbolašvuohta ollašuhttit láhkagáibádusaid dahje nationála áigumušaid sámepolitihka ektui. Lávdegotti unnitlohku muittuha ahte geatnegasvuođat sámiid guovdu go lea álgoálbmot gullet nationála dássái, ja dat geatnegahttá stáhta eiseválddiid sihkkarastit vuolit hálddašandásiid dáhtu dahje resurssaid ollašuhttit stáhta sámepolitihka. Erenoamáš fuolas leat áššiid ektui mat gusket sámi mánáide, sámi pasieanttaide ja boarrásiidda.</p>
    <p>Sámiid iešmearridanvuoigatvuođa oktavuođas lea sáhka das ahte mis sámiin leat čielga rievttit min ovddeš áigái, dálá áigái ja boahtte áigái álbmogin. Lávdegotti unnitlohku deattuha ahte lea dárbu konkretiseret iešmearridandoahpaga sisdoalu, ja oaivvilda ahte čuovvovaš áššit váikkuhit dasa:</p>
    <p>-  Davviriikkaid stáhtat fertejit farggamusat mearridit davviriikkalaš sámekonvenšuvnna -  Sihkkarastit Sámedikki suodjaleami vuođđolágain -  Ekonomalaš iešmearrideapmi -  Duohta šiehtadallanvejolašvuođat stáhta eiseválddiiguin -  Vuoigatvuohta dieđihuvvon miehtamii áššiin main lea mearrideaddji mearkkašupmi sámi álbmogii -  Sámedikki rolla ovddideapmi -  Sámediggi galgá sáhttit dahkat iešheanalis mearrádusaid áššiin mat gusket mánáidgárddiide, skuvllaide ja oahpahussii, sihke organiserema, sisdoalu ja láhčima dáfus -  Ahte eiseválddit dohkkehit dálá sámi vuoigatvuođaid -  Ahte ásahuvvojit ortnegat sámi giliid ja smávva servodagaid rivttiid várás guldaluvvot sihke Sámedikki ja eará eiseválddiid bealis -  Sámedikki mearrádusa čuovvoleapmi minerálaláhkaáššis</p>
    <p>Lávdegotti unnitlohku oaivvilda ahte dán oktavuođas lea dárbu čielggadit guovddáš vuoigatvuođa áššiid maiguin Sámediggi lea bargan juo ollu jagiid. Lávdegotti unnitlohku háliida dás geassit ovdan Riddoguolástanlávdegotti ja Sámi vuoigatvuođalávdegotti II. Goappašiid lávdegottiid áššit leat leamaš gulaskuddamis, ja lea alimus áigi bidjat áigerámmaid áššiid viidáset čuovvoleapmái. Lávdegotti unnitlohku vuordá mielas konstruktiivvalaš konsultašuvnnaid áššiid birra, muhto seammás čujuha Sámedikki ovttajienalaš cealkámušaide main deattuhuvvo sámi riektevuođđu.</p>
    <p>
      <em type="bold">Sámedikki 2009 jahkedieđáhus – ohcanvuđot doarjagiid áigumušaid čuovvoleapmi </em>
    </p>
    <p>Jahkedieđáhusas oidno ahte máŋgga ohcanvuđot doarjjaortnegis eai leat geavahuvvon juolluduvvon ruđat dahje leat geavahuvvon eará láhkai danne go eai lean boahtán ohcamat vuoruhemiid siskkobealde mat ledje biddjojuvvon bušeahtas.</p>
    <p>Rehketdoallu čájeha maiddái ahte ohcanvuđot doarjagiid boađus váikkuhangaskaoapmerehketdoalus  lea sullii 2,7 miljon ru, dahje 3,7 % juolludusas ii leat geavahuvvon.</p>
    <p>Dát boađus orru boahtimin dan geažil go vuoruheamit ovttaskas doarjjaortnegiidda leat áddejuvvon dievaslažžan. Juolluduvvon ruđaid geavaheami oktavuođas boahtteáiggis, áddejuvvo dievasčoahkkima vuoruheapmi rávvejeaddjin ja vuođđun movt sirret ohcciid dalle go leat eanet ohcamat go maid juolludus lea ovttaskas ortnegii.</p>
    <p>Dalle go leat unnán ohccit, lea doarjjaeiseváldis vejolašvuohta juolludit doarjaga ii-vuoruhuvvon doaibmabijuide mat ollašuhttet gáibádusaid mat leat biddjojuvvon ovttaskas doarjjaortnegii. Dat leat: -  Doarjjaortnega mihttomearri -  Doarjjaortnega doarjjaoažžu -  Doarjjaortnega olahusjoavku -  Ulbmilolahusa eavttut</p>
    <p>Dieinna lágiin bisuhuvvojit ortnega ásaheami áigumušat buorebut, ja dan seammás addojuvvo doarjjastivrii stuorát politihkalaš doaibmamunni.</p>
    <p>Lávdegotti unnitlohku bivdá Sámediggeráđi čuovvolit dán viidáset bušeahttaproseassain.</p>
    <p>
      <em type="bold">Sámegiella lunddolaš gelbbolašvuođagáibádus sámi mánáidgárddiin </em>
    </p>
    <p>Lávdegotti unnitlohku lea duhtavaš go konsultašuvnnat Sámedikki ja Máhttodepartemeantta gaskka leat buvttihan ovttamielalašvuođa Sámedikki ja Máhttodepartemeantta gaskka das ahte sámi mánáidgárddit galget válddahallojuvvot boahtte <span type="quote">“Stuorradiggedieđáhusas kvalitehta birra mánáidgárddiin”</span>.</p>
    <p>Sámi mánáidgárddit leat deaŧalaš arenat sámegiela vuosttaš álgooahpahusas. Ollu sámi guovlluin leat sámi mánáidgárddit áidna sámegiela oahpahusarenan. Dasa leat historjjálaš sivat ovddeš dáruiduhttinpolitihka geažil stáhta eiseválddiid bealis. Dáruiduhttinpolitihkka lea almmolaččat guđđojuvvon, muhto sámi servodagat rahčet ain dan maŋŋá váikkuhusaiguin. Ollugat dáláš vánhenbuolvvas máhttet dušše dárogiela dahje sis lea passiivvalaš sámegiella, muhto sii háliidit váldit ruovttoluotta sámegiela dan bokte ahte válljejit sámegielagiid mánáidgárddi iežaset mánáide.</p>
    <p>Lávdegotti unnitlohku lea fuolas go ain váilot sámegielat pedagogalaš olbmot ollu sámi mánáidgárddiin. Dát lea erenoamáš váttisvuohta dain sámi guovlluin gos sámegiella lea rašis dilis. UNESCO meroštallá ahte sámegiella lea áitojuvvon. Buot beliin, ja erenoamážit almmolaš eiseválddiin, lea erenoamáš ovddasvástádus láhčit diliid nu ahte sámegiella oažžu nu buorre go vejolaš ahtanuššanvejolašvuođaid.</p>
    <p>Lávdegotti unnitlohku oaivvilda ahte sámi mánáid individuála vuoigatvuohta oažžut sámi mánáidgárdefálaldaga berre nannejuvvot mánáidgárdelága bokte, vai maiddái gielladimenšuvdna duohtavuođas gozihuvvo hálddašeami ja bearráigeahččama bokte. Maiddái dát perspektiiva ferte válddahallojuvvot stuorradiggedieđáhusas kvalitehta birra mánáidgárddiin.</p>
    <p>Lávdegotti unnitlohku oaivvilda maiddái ahte sámegiella ferte leat okta gelbbolašvuođagáibádus olbmuid virgádemiid oktavuođas sámi mánáidgárddiide, seamma dásis pedagogalaš gelbbolašvuođagáibádusain. Mearrideaddji deaŧalaš lea ahte sámi mánáidgárddiin leat sámegielat bargit sihkkarastin dihte buori ja ollislaš giellaoahpahusa doppe gos máná biras ollislaččat siskkilda sámi dimenšuvnna.</p>
    <p>Lávdegotti unnitlohku oaivvilda maiddái ahte Sámediggi ja Máhttodepartemeanta fertejit geahčadit sámegielat ovdaskuvlaoahpaheddjiid ja vuođđoskuvlaoahpaheddjiid rekrutterema dakkár sámi guovlluin gos sámegiella lea rašis dilis. Okta čoavddus sáhtášii leat dat ahte sámegiela ja sámi vuođđoskuvlaoahpaheddjiid- ja ovdaskuvlaoahpaheddjiid oahppu láhččojuvvošii earáge allaskuvllain go aivve Sámi allaskuvllas.</p>
    <p><em type="italic">Ovddádusbellodaga lahttu Arthur Tørfoss </em>lea prinsihpalaččat vuostá Sámedikki politihkalaš orgánan. Lahttu oaivvilda ahte Sámediggi lea ahtanuššan guhkás meaddel iežas mandáhta Stuorradikki ráđđeaddi orgánan, mii oidno daid viiddis váikkuhangaskaomiid geavaheami bokte mat leat ovddiduvvon jahkedieđáhusas.  </p>
    <p>Váikkuhangaskaomiid geavaheapmi guoská olbmuide guoskevaš guovlluin ja dain lea etnalaš čanas, ja dat addet dáid olbmuide sierra ovdamuniid álbmoga ektui muđui. Lahttu oaivvilda ahte dát politihkka ii leat prinsihpalaččat iige demokráhtalaččat riekta.</p>
    <p>Dát lahttu čujuha viidáseappot dan issoras resursa geavaheapmái mii lea Sámedikki hálddahusas. Lahttu čujuha ahte resursageavaheapmi Sámedikki politihkalaš orgánas ja Sámedikki hálddahusas 2009:s okto lei 30 % ollislaš juolludemiin Sámediggái, mii leat mealgat stuorát go maid sáhttá dohkkehit.</p>
    <p>Lahttu čujuha ahte Sámedikki jienastuslogus válgabeaivvi ledje dušše 13.890 olbmo, geain lea vejolašvuohta váikkuhit Stuorradikki fievrridemiid geavaheami Sámediggái, mii adnojuvvo demokráhtalaš hástalussan nu guhkká go Sámediggi bissu.</p>
    <p>Evttohus:</p>
    <p><em type="italic">Bargiidbellodaga sámediggejoavku (Bb), Norgga sámiid riikasearvi (NSR), Árja, Sámit Lulli-Norggas ja Olgešbellodat </em>evttohit<em type="italic">:</em> </p>
    <p>Evttohus 1</p>
    <p>Rievdadusevttohus kapihttalii 7 Ealáhusat, teakstaoasis Boazodoallu, nuppi cealkagii, maŋimuš lađđasii:</p>
    <p>... čoahkkimiin gosa buot boazodoalloorohagat Norggas ledje bovdejuvvon, ja čoahkkimis Norgga boazosápmelaččaid riikkaservviin.</p>
    <p>Evttohus 2</p>
    <p>Ođđa teakstaoassi kapihttalii 8 Birasgáhtten ja kultursuodjaleapmi, teakstaoassái Minerálat, maŋŋá vuosttáš teakstaoasi:</p>
    <p>Stuorradikki ja Sámedikki mearrádusaid vuođul ođđa minerálalága hárrái ahte ii addit miehtama láhkii ja daid aktivitehtaide maid dat regulere, sáddii Sámediggeráđđi geassemánus 2009 gulaskuddamii evttohusa mainna lágiin Sámediggi sáhtášii njuolga gulahallat minerálaservviiguin ja liikká sáhttit miehtat mineráladoaimmaide mat leat heivehuvvon riikkaidgaskasaš riektestandárddaide álgoálbmogiid várás. Gulaskuddanáigemearrin lei 01.12.09. Minerálanjuolggadusevttohusas válddahallojuvvo movt Sámedikkis almmolaš orgánan čađačuovgi vugiin sáhtášedje leat individuála ja njuolgga šiehtadallamat minerálaservviiguin minerálaaktivitehtaid vejolašvuođa birra sámi guovlluin vaikko láhka ii gozihivččiige sámiid vuoigatvuođaid álgoálbmogin. Evttohusa ulbmilin lea čađahit šiehtadallamiid Sámedikki, njuolga guoskevaš sámi beroštusaid ja báikegottiid ja minerálaservviid gaskka ohcamiid hárrái mat gusket iskanriektái, iskosiid váldimii, rogganriektái ja doaibmakonsešuvdnii minerálalága mielde. Evttohusas dárkilastojuvvo ahte šiehtadallamiiguin ii leat áigumuš garvit minerálalága. Gulaskuddanevttohusas deattuhuvvo ahte dieđusge galget áššemeannudannjuolggadusat mat čuvvot minerálalága čuvvojuvvot.</p>
    <p>Evttohus<em type="italic"> Ovddádusbellodagas</em>:<em type="italic"> </em></p>
    <p>Evttohus 3</p>
    <p>Sámedikki jahkedieđáhus váldojuvvo diehtun.</p>
    <p>Lávdegotti ráva:</p>
    <p>Lávdegottis eai leat eanet mearkkašumit dahje evttohusat ja rávve Sámedikki mearridit čuovvovačča:</p>
    <p>Sámediggi doarju muđui Sámediggeráđi árvalusevttohusa.</p>
    <p>004/10: Čoahkkinortnega revideren</p>
    <p>Plána- ja finánsalávdegotti árvalusevttohus:</p>
    <p>Álggahus</p>
    <p>Sámediggái ovddiduvvo čoahkkinortnega rievdadusevttohus. Rievdadusášši mii meannuduvvo, lea ovdal almmuhuvvon Sámedikki ásahančoahkkimis. Sihke Sámedikki vuođđonjuolggadusat ja čoahkkinortnet leat dalle ođasmahttojuvvon dán áigodagas. Vuođđonjuolggadusat meannuduvvojedje juovlamánus 2009, ja čoahkkinortnet ovddiduvvo dál ođasmahttimii. Áigumuššan lea ahte vuođđonjuolggadusat ja čoahkkinortnet galget leat oktiiheivehuvvon. Oasit das mii dan čoahkkinortnegis daddjojuvvo, mii dál galgá meannuduvvot, leat danne vižžojuvvon ovddeš vuođđonjuolggadusain.</p>
    <p>Čoahkkinjođihangoddi lea bidjan ovdan evttohusa eanetlohkoárvalussan mas váldorievdadussan lea ahte válljejuvvon sámediggeráđđi galgá guođđit dievasčoahkkima. Čoahkkinjođihangotti unnitlohku lea ovddidan evttohusa ahte dálá geavat bisuhuvvo. Čoahkkinjođihangotti eanetlohkoevttohus sáhttá adnojuvvot Sámedikki parlamentáralaš málle viidáset ovddideapmin. Guorahaladettiin, go Sámediggi dahká dárbbašlaš rievdadusaid, berre deattuhuvvot ahte dat čoahkkinortnet mii dohkkehuvvo, lea nu čielggas ahte buohkat dulkojit dan seamma láhkai, ja ahte dalle ii čuožžil sierramielalašvuohta das mo mearrádusaid galgá dulkot.</p>
    <p>Mearkkašumit:</p>
    <p><em type="italic">Lávdegotti eanetlohku, Bargiidbellodaga (Bb) sámediggejoavkku lahtut Sten Erling Jønsson, Hilde Anita Nyvoll, Egil Olli, Willy Ørnebakk ja Ragnhild Melleby Aslaksen, Árja lahttu Láilá Susanne Vars, lahttu joavkkus Sámit mat ásset Mátta-Norggas (SbS) Marie Therese Nordsletta Aslaksen ja Olgešbellodaga lahttu Knut Roger Hansen, </em>hástala čoahkkinjođihangotti guorahallat buot bargoortnegiid dainna ulbmiliin ahte beavttálmahttit áššemeannudeami. Čoahkkinjođihangoddi hástaluvvo ráhkkanahttit dakkár lonuhanortnega mii guoská buot joavkkuide Sámedikkis.  </p>
    <p><em type="italic">Lávdegotti unnitlohku, Norgga sámiid riikkasearvvi (NSR) lahtut Ann-Mari Thomassen, Aili Keskitalo, Rolf Johansen, Jarle Jonassen</em> oaivvilda ahte áššegieđahallamis leat guokte beali: </p>
    <p>-  Sámedikki áššemeannudeami organiseren  -  Sámedikki parlamentarismma viidáset ovddideapmi.</p>
    <p>Lávdegotti unnitlohku deattuha ahte rievdadanproseassas ferte geahččalit juksat viiddes doarjaga Sámedikki politihkalaš organiseremii. Dát berre leat ovdamearkan dasa ahte dakkár rievdadusat fertejit leat boahtteáiggediđolaš ságaškuššamiid boađus, ii ge čoavddusin dan dilis dillái rievdadusdárbui mii posišuvnnas lea áiggis áigái.</p>
    <p>Lávdegotti unnitlohku oaivvilda ahte politihkalaš organiserema ovddideamis ferte leat ulbmilin ovddidit Sámedikki demokratiija. Dat eaktuda ahte buot joavkkuide ferte sihkkarastojuvvot doarvái buorre bargodilli vai sii sáhttet doaimmahit ovddasvástádusaset dan servodahkii maid sii leat biddjon ovddastit.</p>
    <p>Sámedikkis lea buorre árbevierrun čađahit proseassaid viiddes oassálastimiin ovddidan dihtii sámi demokratiija. Nystø-lávdegoddi lei dakkár doarespolitihkalaš lávdegoddi mii árvvoštalai politihka organiserema viidáset ovddideami ovdduid ja hehttehusaid. Dát lea vásihuvvon positiivan, ja veahkehan nannet posišuvnna ja opposišuvnna gaskasaš luohttámuša.</p>
    <p>Lávdegotti unnitlohku oaivvilda ahte dát eanetlogu evttohus lea fápmosirdin posišuvnna ja opposišuvnna gaskka. Lávdegotti unnitlohku gávnnaha ahte ođđasit organiserema evttohusa ággan geavahuvvo ahte posišuvdna dárbbaša eanet bargonávccaid. Dát olmmošlaš resurssaid lassáneapmi mearkkaša fápmosirdima posišuvnna ja opposišuvnna gaskka maid ferte jevdet. Čoahkkinjođihangotti evttohus ahte dievasčoahkkinjođiheaddji galgá boahtit opposišuvnnas, veahkeha ollašuhttit dakkár dássedeattu. Parlamentarismma ovddideapmi háldenvuohkin ii mearkkaš dušše parlameantta posišuvnna nannema, muhto maiddái opposišuvnna bargovejolašvuođaid nannema. Dat danne vai politihkalaš šláddjivuohta ja viidodat sihkkarastojuvvošii, ja buoridivččii návccaid politihka digaštallat iešguđege vuolggasajiin.</p>
    <p>Lávdegotti unnitlohku oaivvilda viidáseappot ahte ii leat visotgovva evttohuvvon rievdadusaid ekonomalaš ja hálddahuslaš váikkuhusain. Dát berre leat oassin ovddasvástideaddji orgána mearrádusvuođus.</p>
    <p>Lávdegotti unnitlohku oaivvilda maiddái ahte Sámedikki parlamentarismma ovddideamis sáhttet leat váikkuhusat oktavuhtii guovddáš eiseválddiiguin, ovdamearkka dihtii Sámedikki ja Ráđđehusa gaskasaš konsultašuvdnašiehtadusa čađaheami ektui. Dáid beliid berre árvvoštallat.</p>
    <p>Lávdegoddi oaivvilda viidáseappot ahte Sámedikki parlamentarismma ovddideamis fertejit leat dakkár ortnegat ahte Sámediggeráđi lahtuin lea ovddasvástádus dievasčoahkkimii.</p>
    <p>Lávdegoddi oaivvilda danne ahte ferte ásahuvvot doarespolitihkalaš bargojoavku árvvoštallat buot beliid parlamentarismma viidáset ovddideamis, ja ovddida evttohusa árvaleaddji eiseváldái. Ášši meannuduvvo lávdegottis ja dievasčoahkkimis 2010 miessemánu čoahkkimis.</p>
    <p>Evttohus:</p>
    <p>Evttohus<em type="italic"> Bargiidbellodaga sámediggejoavkkus (Bb), Árja, Sámit mat ásset Mátta-Norggas ja Olgešbellodagas: </em></p>
    <p>Evttohus 1</p>
    <p>§7 cealkkaoassi sihkkojuvvo: <em type="italic">Jođiheaddji gullá opposišuvdnii</em>. </p>
    <p>§ 17 viđát teakstaoassi rievdaduvvo leat ná: <em type="italic">Sámediggeráđi lahtut ožžot eanemusat 5 minuhta sárdnunáiggi</em>. </p>
    <p>§ 22 rievdadus vuosttaš linjás: sánit <em type="italic">sámediggeráđi lahtuide </em>lonohallojuvvo sániin<em type="italic"> sámediggeráđđái</em> </p>
    <p>§ 26 a)sihkkut: vuosttaš cealkagis sáni juogo, nuppi cealkagis sániid dahje sin guđet dorjot árvalusa + de. Dajus čuodjá dalle ná: Jienastanreaiddu geavahemiin, ja go čoahkkinjođiheaddji gohčču daid áirasiid guđet vuosttaldit árvalusa, čuožžilit. Čoahkkinjođiheaddji sáhttá čađahit vuostejienasteami.</p>
    <p>Evttohus<em type="italic"> Norgga sámiid riikkasearvvis (NSR): </em></p>
    <p>Evttohus 2</p>
    <p>Dainna ulbmiliin ahte juksat viidáseamos doarjaga Sámedikki bargoortnega rievdadusaide, ásahuvvo 5 (7) olbmo doarespolitihkalaš lávdegoddi. (vuođđun lea oktasaš dáhttu viiddidit Sámedikki parlamentáralaš vuogádahkan.)</p>
    <p>Bargojoavku galgá árvvoštallat čuovvovačča: - evttohuvvon rievdadusaid ekonomalaš ja hálddahuslaš váikkuhusaid - mo dássedeaddu posišuvnna ja opposišuvnna gaskkas buoremusat sáhttá sihkkarastojuvvot rievdadusaid bokte - vejolaš váikkuhusaid Sámedikki rollii guovddáš eiseválddiid ja eará orgánaid ektui</p>
    <p>Dáid árvvoštallamiid vuođul galgá lávdegoddi buktit rávvagiid čoahkkinjođihangoddái ovdal Sámedikki lávdegodde- ja dievasčoahkkimiid miessemánus.</p>
    <p>
      <em type="italic">Evttohus Ovddádusbellodaga lahtus Arthur Tørfoss: </em>
    </p>
    <p>Evttohus 3</p>
    <p>KAPIHTAL 1 SÁMEDIKKI DIEVASČOAHKKIMAT</p>
    <p>§ 3 Čoahkkimiid lohku  Rievdadus: Olles § sihkkojuvvo</p>
    <p>KAPIHTAL 2 ORGANISEREN JA BARGGUT</p>
    <p>§ 9 Válgalávdegoddi  Rievdaduvvo leat ná: Maŋŋá go Sámediggi lea iežas vuođđudan, de vállje dievasčoahkkin áirasiid gaskkas válgalávdegotti, ovtta áirasa juohke joavkkus. Dievasčoahkkin vállje jođiheaddji ja nubbijođiheaddji. Válgalávdegoddi ovddida evttohusa buot válggain maid dievasčoahkkin fápmuda dan ráhkkanahttit.</p>
    <p>§ 10 Presideantta válljen ja sámediggeráđi nammadeapmi  Rievdaduvvo leat ná: Dievasčoahkkin vállje áirasiid gaskkas presideantta mii lea sámediggeráđi jođiheaddji. Presideanta lea válljejuvvon jos vuosttaš jienasteamis oažžu eanet go beali jienastuvvon jienastagain. Jus ii oaččo eanet go beali jienastuvvon jienastagain, de jienastuvvo ođđasis. Dalle lea válljejuvvon presideantan son guhte oažžu eanemus jienastagaid. Jos guokte árvalusa leat ožžon seamma ollu jienastagaid, de galgá dán guokte árvalusa ođđasis jienastit.</p>
    <p>Presideanta nammada áirasiid gaskkas unnimusat guokte ráđđelahtu sámediggeráđđái ja čilge dievasčoahkkimii nammadeami birra.</p>
    <p>Jus Sámedikki eanetlohku lea ovddidan eahpeluohttámuša sámediggeráđđái, de dieđiha presideanta ahte sámediggeráđđi guođđá doaimmas. Jos presideanta guođđá doaimmas, de guođđá olles sámediggeráđđi doaimmas. Ođđa presideanta válljejuvvo ja ođđa sámediggeráđđi nammaduvvo dán paragráfa njuolggadusaid mielde.</p>
    <p>Presideanta sáhttá vaikke goas rievdadit sámediggeráđi čoahkádusa.</p>
    <p>§ 11 Sámediggeráđi barggut  Rievdadus: … Sámediggeráđis lea geatnegasvuohta čuovvut Sámedikki dievasčoahkkimiid. (vuolláisárgojuvvon teaksta sihkkojuvvo jus ráđđi guođđá dievasčoahkkima, gč. §10)</p>
    <p>§ 14 Bearráigeahččanlávdegotti válljen  Rievdadus: Dievasčoahkkin vállje bearráigeahččanlávdegotti mas leat 5 lahtu, gos sihke jođiheaddji ja nubbijođiheaddji válljejuvvo opposišuvnna áirasiid gaskkas.</p>
    <p>Bearráigeahččanlávdegotti lahtut eai sáhte leat mielde dan fágalávdegottis mii gieđahallá Sámedikki bušeahtaid ja rehketdoalu. Bearráigeahččanlávdegotti beavdegirjjit biddjojuvvojit ovdan Sámedikki dievasčoahkkimii diehtun.</p>
    <p>KAPIHTAL 3 DIEVASČOAHKKIMA RÁĐĐÁDALLAMAT</p>
    <p>§ 16 Sárdnun- ja evttohanvuoigatvuohta  Rievdadus Áirasiin geat leat boahtán čoahkkimii lea sárdnun- ja evttohanvuoigatvuohta Sámedikki ráđđádallamiin. Sámediggeráđis lea sárdnunvuoigatvuođa ráđđádallamiin. (Sihkkojuvvo jus sámediggeráđđi boahtá dievasčoahkkimis).</p>
    <p>Áirasat sárdnot Sámedikki sárdnestuolus. Áirasat galget leat iežaset sajis go bivdet sáhkavuoru. Guhte sárdnu, ovddida sártnis čoahkkinjođihangoddái, ja galgá čavga bissut áššis maid leat meannudeamen. Joavkkut doahttalit juogaduvvon sárdnunáiggi. Vuolláisárgojuvvon sátni sihkkojuvvo.</p>
    <p>§ 19 Heivemeahttun láhtten  Rievdadus: § 19 sihkkojuvvo.</p>
    <p>KAPIHTAL 4 ÁŠŠEMEANNUDEAPMI</p>
    <p>§ 22 Gažaldagat sámediggeráđđái  Rievdaduvvo leat ná: Áirasiin lea vejolašvuohta divvut gažaldaga sámediggeráđđái Sámedikki dievasčoahkkima áššis <span type="quote">“Gažaldagat Sámediggeráđđái”</span>. Gažaldagat sáhttet dušše guoskat áššiide mat lunddolaččat gullet Sámedikki doaibmaviidodahkii. Gažaldagat dakkár áššiide mat leat biddjojuvvon áššelistui dahje lunddolaččat gullet áššiide maid guoskevaš dievasčoahkkin lea gieđahallamin, hilgojuvvojit. Gažaldagat sámediggeráđđái sáhttet leat juogo</p>
    <p>a) Čálalaš gažaldagat dahje b) Njálmmálaš gažaldagat</p>
    <p>Čálalaš gažaldagat ovddiduvvojit dievasčoahkkinjođihangoddái maŋimustá vahku ovdal dievasčoahkkima ja almmuhuvvojit áirasiidda go ášši gieđahallan álgá dievasčoahkkimis.</p>
    <p>Gažadeaddji oažžu gitta 5 minuhta rádjái sárdnunáiggi ja vástideaddji gitta 10 minuhta rádjai sárdnunáiggi. Lea vejolaš buktit lassigažaldagaid. Gažadeaddji oažžu gitta 3 minuhta rádjai sárdnunáiggi ja vástideaddji gitta 5 minuhta rádjai sárdnunáiggi.</p>
    <p>Eará áirasat sáhttet dáhttut sáhkavuoru. Sii ožžot gitta 3 minuhta rádjai sárdnunáiggi.</p>
    <p>Njálmmálaš gažaldagat ovddiduvvojit easkka oasis <span type="quote">“Gažaldagat sámediggeráđđái”</span>.</p>
    <p>30 minuhta várrejuvvojit spontána njálmmálaš gažaldagaide. Njálmmálaš gažaldat galgá lea oanehaš ii ge guhkit go minuhta, ja vástideaddji oažžu eanemusat 3 minuhta sárdnunáiggi. Lea vejolaš ovddidit lassigažaldaga. Son guhte háliida ovddidit gažaldaga, galgá ovdal čoahkkima dieđihit čoahkkinjođiheaddjái. Sámediggeráđdi sáhttá friija válljet gii dat galgá vástidit gažaldahkii. Áirras ii sáhte ovddidit eanet go ovtta váldogažaldaga spontánagažadanbottus.  Čoahkkinjođiheaddji mearrida gii dat sáhttá ovddidit gažaldaga, ja guđe vuorus. Gažadeaddjis lea ovddasvástádus bearráigeahččat ahte gažaldat ii leat dieđihuvvon čálalaš gažaldahkan.</p>
    <p>Lávdegotti ráva:</p>
    <p>Lávdegottis eai leat eanet mearkkašumit dahje evttohusat ja rávve Sámedikki mearridit čuovvovačča:</p>
    <p>Sámediggi doarju muđui Sámediggeráđi árvalusevttohusa.</p>
    <p>Vuolláičállit leat lohkan čoahkkinbeavdegirjji ja leat gávnnahan ahte čoahkkingirjái fievrriduvvon mearrádusat leat nu mo Plána- ja finánsalávdegoddi lea mearridan.</p>
    <p>Kárášjohka, 11.02.10</p>
    <p>Plána- ja finánsalávdegoddi</p>
    <p>Sten Erling Jønsson       Ragnhild Melleby Aslaksen lávdegotti jođiheaddji       sadjásaš áššejođiheaddji</p>
    <p>Arthur Tørfoss áššejođiheaddji</p>
  </body>
</document>
