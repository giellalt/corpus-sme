<document xml:lang="sme" id="no_id"><header><title>SÁMEDIKKI DOAIBMAPLÁNA MÁNÁIDGÁRDDIID MIELLAÁVKKÁLAŠ BARGGUID OVDDIDEAMI VÁRÁS</title><genre code="admin"/><author><unknown/></author><translator><unknown/></translator><translated_from xml:lang="nob"/><wordcount>2817</wordcount><conversion_status type="standard"/><availability><free/></availability><submitter name="Børre Gaup" email="borre.gaup@samediggi.no"/><multilingual><language xml:lang="nob"/></multilingual><origFileName>http://samediggi.no/filnedlasting.aspx?FilId=1817&amp;ct=.pdf</origFileName><parallel_text xml:lang="nob" location="sametingets_handlingsplan_for_holdningsskapende_arbeid_i_barnehagen.pdf"/><metadata><uncomplete/></metadata><version>XSLtemplate $Revision: 32698 $; file-specific xsl  Revision; common.xsl  $Revision$; </version></header><body><p xml:lang="nob"><em type="bold">SÁMEDIKKI DOAIBMAPLÁNA MÁNÁIDGÁRDDIID </em></p>
<p xml:lang="nob"><em type="bold">MIELLAÁVKKÁLAŠ BARGGUID OVDDIDEAMI </em></p>
<p xml:lang="nob"><em type="bold">VÁRÁS </em></p>
<p xml:lang="nob">SÁMEDIKKI DOAIBMAPLÁNA MÁNÁIDGÁRDDIID</p>
<p xml:lang="nob">MIELLAÁVKKÁLAŠ BARGGUID OVDDIDEAMI VÁRÁS</p>
<p><em type="bold">Álggahus </em></p>
<p><em type="italic">Sámi mánáidgárddiid strategalaš plána 2002-2005 </em>meannudeami oktavuođas 30.11.2001:s, mearridii Sámediggi vuoruhit barggu plánain <span type="quote" xml:lang="nob">”Plan for hvordan barnehager kan jobbe med holdningsskapende arbeid og tiltak mot mobbing/intoleranse”</span> (Plána movt mánáidgárddit sáhttet bargat miellaávkkálaš bargguiguin ja doaimmaiguin givssideami/gierdameahttunvuođa vuostá). Plánas deattuhuvvo rávisolbmo rolla, gelbbolaš rávisolmmoš, muhto das lea maiddái mánáidperspektiiva. </p>
<p>Duogáš plána ráhkadeapmái lei ahte givssideapmi orru lassáneame servodagas. Maiddái sámi servodagas lassána givssideapmi ja eará dohkkemeahttumis meanut. Mediain čalmmustahttojuvvo givssideapmi eambbo go ovdal, ja mediat lea divvugoahtán jearaldaga movt ásahusat, ovttaskas olbmot ja eiseválddit meannudit mánáid ja nuoraid guovdu, ja mii sin rolla lea.</p>
<p>Dál leat čavgadet gáibádusat dasa ahte mánáidgárddit galget leat mánáide heivvolaččat, ja ahte mánát ja váhnemat galget eambbo beassat váikkuhit mánáidgárddi árgabeaivvi. Leat stuorát vuordámušat mánáidgárddiide dál go ovdal. Váhnemat sáhttet válljet mánáidasaset ollesáigesaji dahje oasseáigesaji, ja dat sáhttá maid mielddisbuktit mánáidgárddiide ođđa hástalusaid.</p>
<p>Sámi mánát orrot iešguđetlágán servodagain. Muhtun mánát orrot sámi servodagain, muhtumat fas dáčča servodagain ja olu mánát orrot dakkár servodagain gos máŋggat kultuvrrat deaivvadit. Sámi servodagat leat máŋggaláhkái hui iešguđetlágánat, muhto dain leat maid oktasaš kultuvrralaš bealit maid čielgasit sáhttá gohčodit sápmelaš iešvuohtan. Sámi servodagain lea olbmot dávjá bisuhan sámi árbevieruid, vieruid, norpmaid ja eallinvugiid.</p>
<p>Sámi servodagat leat huksejuvvon daid vuođuid nala, ja doppe sáhttet leat iešvuođat mat eai leat dábálaččat dáčča servodagain, ja seammás sáhttet váilut dáčča dahje ođđaáigásaš iešvuođat. Dađistaga leat maiddái sámi servodagaide leavvan oarjemáilmmálaš dahje urbána iešvuođat ja eallinvuogit. Muhtumiidda sáhttá leat váttis eallit guovtti kultuvrras oktanis, nuppiide fas ii leat dat váttisvuohtan. Dat ásahusat gos mánná ájáhallá guhkes áigodagaid mánnávuođastis, fertejit duođas váldit juohkelágán problemaláhttema, ja árjjaid bidjat dasa ahte buot mánát ožžot oadjebas ja buori mánnávuođa ja dovdet oadjebasvuođa árgabeaivválaš dilis, ležžet dál mánáidgárddiin dahje eará arenain. Mánáid láhtten rievddada. Dál lea givssideapmi eambbo áigeguovdil go ovdal. Dan oktavuođas lea earet eará ráhkaduvvon <span type="quote" xml:lang="nob">“Manifest mot mobbing”</span> (Julggaštus givssideami vuostá).</p>
<p><em type="bold">ULBMIL: BUOT MÁNÁIN GALGÁ LEAT OADJEBAS MÁNÁIDGÁRDEBIRAS – gos ii leat givssideapmi </em></p>
<p><em type="bold">Mii lea givssideapmi? </em></p>
<p>Sátni <span type="quote" xml:lang="nob">”mobben”</span>, namalassii givssideapmi, boahtá eŋgelas <span type="quote">”mob”</span> sánis, ja dat adno go lea stuorát joavku dahje olmmoščoagganeapmi mas lea ovdamearkka dihte oktasaš mihttomearri dahje oktasaš doaibma.</p>
<p>Dan Olweus Bergen Universitehtas čilge mobbema dahje givssideami ná: <span type="quote">“olmmoš givssiduvvo go okta eará olmmoš dahje máŋga eará olbmo jeavddalaččat ja dihto áiggi badjel dahket negatiiva daguid su vuostá”</span> (Olweus 1994, s. 17).</p>
<p><em type="bold">Givssideapmi/gierdameahttunvuohta mánáidgárddis </em></p>
<p>Givssideapmi mánáidgárddis sáhttá dáhpáhuvvat máŋggaládje. Dat sáhttá leat olggušteapmi, badjelgeahččan, manipuleren dahje njálmmálaš givssideapmi. Gos mánáidgárddis givssiduvvo, gii givssida, gii givssiduvvo, makkár láhtten neaktá givssideapmin ja makkár oktavuođain givssiduvvo, lea kontekstuála beliid duohken dahje birrasa iešvuođaid duohken.</p>
<p>Movt sáhttit mii rávisolbmot fuomášit ahte mánná givssiduvvo?</p>
<p>Mánát eai dárbbaš leat <span type="quote">”heajoslunddogat”</span> vaikko givssidit, muhto sii eai soaitte vuos oahppan nu čiekŋalit smiehttat givssideami birra. Muhtomin soitet dušše fuomášan ahte gánnáha láhttet nu movt sii dahket dihto mánáid vuostá.</p>
<p>Jus mánás lea ovdamearkka dihte dávjá <span type="quote">”čoavji bávččas”</span>, dahje jus ii gárostuva mánáidgárdái vuolgit, de sáhttá dat leat mearkan dasa ahte juoga lea boastut. Dakkár mearkkaid ferte mánáidgárdi váldit duođalaččat ja ohcagoahtit árttaid, vai nagoda čoavdit vejolaš váttisvuođaid mánáid servvoštallamis.</p>
<p>Iskkadeamit skuvllain čájehit ahte leat nuoramus oahppit geat eanemusat givssiduvvojit. 2. luohká rájes 6. luohkkái (ovddeš luohkkájuogu mielde), givssiduvvojedje 11,6 % ohppiin, nuoraiddásis (7.-9.luohkká) lei lohku unnon eambbo go beliin (5,4 %) (Olweus 1992). <span type="quote" xml:lang="nob">“Den norske barnehagekvalitet”</span> (Norgga mánáidgárdekvalitehta) nammasaš prošeavttas mii čađahuvvui viđá suohkanis Lulli-Trøndelága fylkkas 2002:s ja 2003:s, bođii jearahallamiin ovdan ahte sohkabealerohusat eai lean namuhanveara stuorrát. Dutkit leat gávnnahan ahte bártnážiid gaskka lea eanet njuolggogivssideapmi go nieiddažiid gaskka. Olweusa iskkadeamis čájehuvvo ahte bártnážat eanas givssidit fysalaš veahkaválddi bokte, nieiddažat fas atnet psyhkalaš veahkaválddi, ovdamearkka dihte savkkástallet ja skužistit, leat suollemas juonalaččat ja atnet eahpenjulges vugiid nugo šláttardit ja manipulerejit ustitoktavuođaid.</p>
<p>Nieiddat vigget beaitit psyhkalaš givssideami.</p>
<p>Dakko dáfus leat sohkabeliid gaskka erohusat: Givssideapmi bártnážiid ja nieiddažiid gaskka lea goabbatlágán sihke viidodaga ja vugiid dáfus (Olweus 1992). Mánáidgárdebargit berrejit leat áicevaččat bárdne- ja nieidagivssideami erohusaide.</p>
<p>Okta bealli givssideami čilgejumis lea systematihkka dahje vuogádatvuohta. Givssideapmi geardduhuvvo ja dat dáhpáhuvvá dihto máná vuostá. Dás fertet earuhit ovttaháválaš dáhpáhusaid ja dávjjes dáhpáhusaid. Heive jearrat leat go mánát ovdaskuvlaagis nu juonalaččat?</p>
<p>Dan Olweus (1994) čilge ahte láhttendási systematihkka ii leat guhkilmas plánemiid duohken, muhto lea vissis dáhpáhus mii geardduhuvvo.</p>
<p>Girjjálašvuođas boahtá dávjá ovdan ahte givssiduvvon mánná lea dábálaččat árgi, njáigu ja udju ja sus lea rašes iešluohttámuš, dat leat mánná guhte álkit čirro, ja gii ii biđe bealis fysalaččat ii ge njálmmálaččat. Maiddái mánát geain lea negatiiva iešgovva, ja mánát geat ballet eará mánáin, sáhttet givssiduvvot.</p>
<p>Min servodagas leat gierdilvuohta ja eará olbmuid árvvusatnin guovddáš vuođđoárvvut, ja dat ferte maid ovdanboahtit mánáidgárddis.</p>
<p>Sámi mánáidgárddiin berrejit bidjat návccaid dasa ahte sámi kultuvrra girjáivuohta árvvusadnojuvvo. Mánáidgárddi rámmaplána mielde lea dat guovddáš doaibma mánáidgárddiin.</p>
<p>Mánáidgárdi galgá leat veahkkin oččodit sámi mánáid oahpásmuvvat sámi kultuvrra girjáivuhtii dainna lágiin: - ahte mánát oahpásnuvvet eará guovllu sámiide ja sin eallinvugiide ja árbevieruide - ahte mánát ohppet ahte leat eará ge sámegiel suopmanat - ahte mánát ohppet ahte leat iešguđetlágán gávttit iešguđet guovlluin - ahte oahpaha árvvusatnit ja gudnejahttit nuppiid sámiid - ahte viidát oahpaha mánáide sámi historjjá ja sámiid dálá servodateallima (Mánáidgárddi rámmaplána, s. 95)</p>
<p>Lea sáhka govvidannávccas ja empatiijjas go máhttigoahtá oaidnit áššiid earáid čalmmiiguin ja govvidit movt eará olbmuin lea dilli.</p>
<p>Mánáidgárddi rámmaplánas lea guovddáš ulbmilin ahte mánná oamasta gierdilvuođa ja oahppá árvvusatnit olbmuid geain lea eará kultuvra. Buot olbmot berrejit dohkkehit eará olbmuid ja čearddaid. Diehtemeahttunvuohta eará álbmogiid birra, sáhttá dagahit balu dasa mii lea amas, ja gierdameahttunvuođa. Danne berrejit mánát mánáidgárddi rájes juo dovddiidit eará kultuvrraid, vai háhket alcceseaset buriid miellaguottuid eará olbmuid guovdu. Mánáidgárdi berre maiddái gaskkustit ahte olbmot leat iešguđetlágánat, muhto ahte buohkat leat ovttaárvosaččat. Dat guoská ovdamearkka dihte eará čearddat olbmuide ja kultuvrraide, iešguđet ahkásaš olbmuide, nissonolbmuide ja dievdoolbmuide, doaimmashehttejuvvon olbmuide dahje olbmuide geat leat earalágánat oaidnit.</p>
<p>Rámmaplána mielde galget mánáidgárddiid árvogaskkusteami vuođut leat servodaga oktasašárvvut, maid eatnasat sáhttet doarjut. Dás namuhit ee. olmmošárvvu, gierdilvuođa ja árvvusatnima, ráhkisvuohta lagamužžii ja solidaritehta, vuoiggalašvuođa, duohtavuođa ja rehálašvuođa, ráfi ja ipmárdusa. Dáid árvvuid galget mánáidgárddit ain buorebut gaskkustit mánáide.</p>
<p>Leaika, boagusteapmi ja illu lea mánáide ja rávisolbmuide oktasaš gávnnadansadjin mas ovttaárvosašvuohta ja dohkkeheapmi lea guovddážis. Go beassá ovttas boagustit, de nannejuvvo mánáid servvolašvuohta.</p>
<p><em type="bold">Givssideami váikkuhusat </em></p>
<p>Mánná guhte givssiduvvo, sáhttá alcces oamastit negatiiva iešgova. Dat dagaha máná ovdii maiddái maŋŋel eallimis. Givssideapmi sáhttá addit guhkilmas váikkuhusaid.</p>
<p>Dutkamušat leat čájehan ahte mánát geat leat leamaš givssiduvvon sáhttet oažžut konsentrerenváttisvuođaid, ja heajos sosiála ja psyhkologalaš heivehannávccaid maŋŋel eallimis. Givssideapmi sáhttá maid dagahit deprešuvnnaid ja psykiáhtralaš váttisvuođaid.</p>
<p>Vaikko ii soaitte liikka garrasit čuohcat buohkaide, de guoddá givssiduvvon olmmoš aŋkke negatiiva dovdduid olles eallinagi.</p>
<p><em type="bold">Bargu miellaávkkálaš doaimmaiguin </em></p>
<p>Sihke mánáide ja rávisolbmuide sáhttá muhtomin leat váttis fuomášit gokko rádji stoahkama ja duohtavuođa gaskka duođai manná. Mánáidgárdebargit vásihit bisánkeahttá árgabeaivválaš dáhpáhusaid miellaguottuid ja árvvuid oktavuođas. Movt čoavdit mii dakkár dáhpáhusaid?</p>
<p>Buot bargit berrejit guorahallat iežaset guottuid sihke mánáid ja váhnemiid guovdu.</p>
<p>Miellaávkkálaš barggut fertejit vuolgit bargiid gaskka. Juohke mánáidgárdebargi ferte leat dihtomielalaš iežas guottuid dáfus eará olbmuid guovdu, ja erenoamážit mánáid guovdu.</p>
<p>Bargit fertejit leat dihtomielalaččat das movt sii láhttejit, dahje das movt sii gaskkustit iežaset miellaguottuid mánáid oainnu. Bargiin ferte leat oktasaš ipmárdus dasa makkár guottut leat dohkálaččat, ja sin dagut fertejit leat seammalágánat jus mánát láhttejit dohkkemeahttumit. Rávisolmmoš ferte barggustis leat oadjebas, čielggas ja aktiiva.</p>
<p>Oadjebas bargi ii bala váttis dilálašvuođain, ja son luohttá maiddái ahte bargoskihpárat dorjot su.</p>
<p>Mánáidgárddi jođiheddjiin lea váldoovddasvástádus boktit bargiid movtta, ovddidit bargiid gelbbolašvuođa ja láhčit dili ovttasbargui váhnemiiguin, vai oččoda čielga oktasaš ipmárdusa dasa makkár árvvuid ja norpmaid mánáide berre gaskkustit.</p>
<p>Fuolkkit, fárrejeaddjit, ealáhusgullevašvuohta, giella (dárogiella/sámegiella, suopmanat) ja osku leat deaŧalaš bealit maid ferte vuhtii váldit, seamma deaŧalaš lea ahte mánát eai vealahuvvo daid namuhuvvon beliid geažil. Lea čájehuvvon ahte mánáidgárde- ja smávvaskuvlaagis lea oahpaheaddji/rávisolmmoš dat guhte eanemusat váikkuha máná/oahppi stáhtusa.</p>
<p>Lea ágga cuiget dan movt mánnái váikkuha go rávisolmmoš duosdás moaitá dahje bilkida máná nuppiid gulu, dahje earaládje navdá máná birgetmeahttumin (Sjølund 1972).</p>
<p>Rávisolbmo rolla lea earalágán dál go dan maid lei muhtun buolvvaid dás ovdal, dattege berre rávisolmmoš dárkilit jurddašit addá go eahpediđolaččat mánnái vásáhusaid maid sáhttá navdit givssideapmin, vrd. <em type="italic">nárridemiin </em>. Nárrideapmi lea okta máŋgga sámi bajásgeassinvugiin. Jus nárrideami galgá sáhttit geavahit mánáidgárddis, de ferte son guhte nárrida leat dihtomielalaš dan hárrái, ja son ferte olles mearrái dan vuogi hálddašit. </p>
<p>Seammás ferte rávisolmmoš hálddašit iešguđetlágán bajásgeassinstrategiijjaid, ja máhttit daid atnit vurrolagaid. Olu bajásgeassin- ja oahpahanvugiin sáhttet leat sihke negatiiva ja positiiva váikkuhusat. Danne lea deaŧalaš ahte mánáidgárdebargit atnet dan muittus, ja čájehit ipmárdusa dasa goas iešguđetlágán vugiid sáhttá geavahit mánáidgárddis.</p>
<p>Go mánáidgárddis stohket, besset go buot mánát fárrui stoahkamii? Mánáin lea dárbu beassat čatnat ustitvuođa- ja lagasoktavuođaid. Jus ovdamearkka dihte Petter ja Ásllat leaba stoahkame, ja Mihkkal čuožžu dobbeleappos ja geahččá. Galget go mánáidgárdebargit veahkehit Mihkkala searvat stoahkamii vai eai? Rávisolmmoš ferte geahččat ja guldalit ja vejolaččat veahkehit, ii ge árvádallat mii dáhpáhuvvá.</p>
<p>Juohke háves go fuomáša dohkkemeahttumis láhttema, de ferte dan gieđahallat sierra.</p>
<p>Mánáidgárddis lea gilvu sosiála gullevašvuođas. Dalle sáhttá ihtit vuogádatlaš givssideapmi jus rávisolbmos ii leat gelbbolašvuohta ja gálga bidjat rájiid ja bagadallat ovttasdoaibmama. Mánát berrejit oažžut vejolašvuođa ieža dovdat movt de lea go olgguštuvvo stoagadettiin. Dalle ožžot mánát buoret ipmárdusa dasa movt sin iežaset dagut sáhttet váikkuhit.</p>
<p>Mánáid ovttasdoaibmama bokte, ja mánáidgárddi mánáid ja rávisolbmuid gaskkas lea stuora vejolašvuohta ovdánahttit mánáid iešluohttámuša ja givrodaga. Mánát dárbbašit beassat nuppiid mánáiguin servvoštallat vai sin sosiála gelbbolašvuohta ovdána.</p>
<p>Mánáidgárdebargit geain lea bargomokta ja fágalaš gelbbolašvuohta, leat riggodahkan mánáid ovdáneapmái. Movt deaivá mánáidgárdi ovttaskas máná? Movt láhčit dili buori ságastallamii, árvvusatnimii ja luohttámuššii go deaivvadit iešguđet váhnemiiguin? Man bures dovdat iežamet kultuvrra ja árbevieruid?</p>
<p>Mánát dárbbašit aktiiva rávisolbmo guhte diehtá mii su rolla lea. Rávisolmmoš ferte doahttalit mánáid stoahkama, ja searvat stoahkamii mánáid eavttuid mielde. Bargi ferte máhttit čoavdit riidduid dás-ja-dál čovdosiiguin, ja sus fertejit leat guhkilmas strategiijjat riidduid čoavdimii.</p>
<p>Mánáidgárddis berre bargat miellaguottuiguin, dásseárvvuin ja solidaritehtain. Jus daiguin surggiiguin ii bargga, de ii leat eará surggiiguin ge ávki bargat. Miellaávkkálaš bargu lea juoga mii berre leat lunddolaš oassin mánáid árgabeaivvis ja bajásšaddamis, ii ge leat soaittáhis prošeaktan maid dušše nuppevuoru čađaha. Mánáidgárddi rámmaplána gohčču buot mánáidgárddiid gaskkustit árvvuid ja ehtalaš norpmaid mánáidgárddis. Rámmaplánas namuhuvvojit ehtalaš norbman risttalašvuođas: <span type="quote">“rehálašvuohta, njuolggalašvuohta, vuoiggalašvuohta, ráhkisvuohta lagamužžii, dássásašvuohta, gierdilvuohta ja sullasaččat”</span>.</p>
<p>Solidaritehta eaktun lea udnot nubbái juoidá. Solidaritehta ja dássásašvuohta mánáidgárddis lea olu rávisolbmuid dohkkeheaddji miellaguottu duohken, ja ulbmilin ferte leat ahte dan gávdná mánnájoavkkus.</p>
<p><em type="bold">Movt bargat mánáidgárddis vai eastada givssideami </em></p>
<p>Givssideami eastada go konsekveanta čájeha mánáide ahte dat ii leat dohkkehuvvon. Dat lea juoga mainna ferte bistevaččat bargat. Juohke mánáidgárdejagi álggus berrejit bargit humadit mánáiguin givssideami ja dohkkemeahttumis meanuid birra, ja dasto čuovvolit dáid ságastallamiid duolletdálle. Vuolggahehket digaštallamiid mánnájoavkkus givssideami birra, erenoamážit jus lea várra ahte givssideapmi gávdno, ja dollet jámmadit ságastallanbottuid mas dohkkemeahttumis láhtten dego givssideapmi lea . Mánat dárbbašit hárjehallat sosiála gálggaid. Deaŧalaččamus dáidá leat ságastallat daiguin geaidda guoská.</p>
<p>Sihke suinna gii givssiduvvo ja suinna/singuin geat givssidit, berre ságastit, sihke guovttágaskan ja ovttas. Lea deaŧalaš loktet máná iešluohttámuša, máná jáhku alcces ja su positiiva iešvuođaide ja gálggaide.Maiddái máná iešfámostallan berre nannejuvvot.</p>
<p>Positiiva iešfámostallama dovdomearka lea go mánná ieš váldá oktavuođa eará mánáiguin njulgedettiin fuomášeami alcces, ja ovdanbuktá iežas dáhtuid ja dárbbuid. Mánnái berre oahpahit ulbmilaš láhttema givssidandilálašvuođain. Mánáidgárddis berrejit leat vuogádatlaš ságastallanbottut mánáiguin vai olaha njuolggodieđuid mánáin movt sii vásihit mánáidgárddi árgabeaidili.</p>
<p>Erenoamáš váras berre atnit daid báikkiid, siste ja olgun, gos rávisolbmot dábálaččat eai leat nu olu oidnosis.</p>
<p>Iskkadeamit čájehit ahte mánát geahččalit beaitit dohkkemeahttumis láhttema rávisolbmuin. Bargit berrejit leat oidnosis nu olu go vejolaš, juogo observatevran dahje oasseváldin stoahkamis/doaimmain.</p>
<p><em type="bold">Drámágeavaheapmi mánáidgárddis givssideami eastadeami várás </em></p>
<p>Iešguđetlágán drámáhtalaš ovdanbuktimiin main mánát leat fárus, sáhttet sii dovdát iežaset givssidandilálašvuođain, ja ožžot johtui jurdagiid givssideami birra. Daiguin jurdagiiguin ja dovdduiguin sáhttá bargat drámáhtalaš stoahkama, tevdnema dahje dakkáraš doaimmaid oktavuođas. Drámás ja teáhteris sáhttet mánát identifiseret iežaset positiiva rollaiguin ja daiguin figuvrraiguin mat leat sympáhtalaččat.</p>
<p><em type="bold">Videogeavaheapmi observerema oktavuođas </em></p>
<p>Jus mánáidgárdi dáhttu geavahit video guorahaladettiin bargiid ovttasdoaibmama mánáiguin, de berre deattuhit positiiva beliid. Mánáidgárdi berre ieš mearridit galgá go videobátti čájehit guovtti ja guovtti bargái hávális, vai soai beassaba geahččat ja digaštallat goabbatguimmiineaskka video vuođul. Video berre dušše geavahit rávisolbmo dihtomielalašvuođa ovdánahttima várás.</p>
<p>Go videoin bádde bargiid servvoštaladettiin mánáiguin, de sáhttá videobátti vuođul maŋŋel dárkut ja smiehtadit movt guhtege bargi gulahallá mánáiguin, ja geahččat movt rávisolmmoš doarju máná go ovddida iežas positiiva vuogi mielde. Drámá ja video leat buorit bargovuogit maid áinnas oažžu geavahit mánáidgárddis maiddái eará oktavuođain.</p>
<p><em type="bold">Mánáidgárddi ja ruovttu ovttasbargu </em></p>
<p>Mánáidgárddis oaidnalit bargit ja váhnemat beaivválaččat go lea buktin- ja viežžanáigi.</p>
<p>Mánná dovdá oadjebasvuođa jus oaidná ahte váhnemiid ja mánáidgárddi gaskka lea buorre dialoga.</p>
<p>Váhnemat berrejit oassálastit givssideami eastadanbargguin. Jus mánná dovdá ahte váhnemat ja mánáidgárdi leat goabbatoaivilis máná láhttema hárrái, de fuomáša son dan jođánit ja sáhttá atnit dan alcces buorrin.</p>
<p>Váhnenságastallamiidda berre ráhkadit bagadusa mas iešfámostallan deattuhuvvo.</p>
<p>Váhnenságastallamiin berre maiddái humadit sosiála gelbbolašvuođa birra.</p>
<p>Rájiid bidjan, givssideapmi jna. sáhttet leat fáddán váhnenčoahkkimiin, vai váhnemat ja bargit besset digaštallat dakkár fáddáid ja soahpat makkár láhtten lea dohkálaš ja mii ii leat dohkálaš. Dalle dovdet mánát ahte mánáidgárddis leat seamma njuolggadusat go ruovttus.</p>
<p>Mánáidgárdi berre jođánit váldit oktavuođa guoskevaš váhnemiiguin jus sin mánát láhttejit dohkkemeahttumit. Lea deaŧalaš ahte váhnemat ožžot dieđuid das ahte sin mánát leat seahkánan givssidandáhpáhusaide. Sáhttá leat váttis ovddidit dákkár áššiid váhnemiidda, ja dan ferte dahkat dakkár vuogi mielde mii buktá positiiva ovdáneami, ii ge neavtte sivahallamin ovttaskas máná dahje váhnemiid guovdu.</p>
<p>Mánáidgárdebargiin lea máhttu givssideami birra mii lea ávkkálaš váhnemiidda nai, nu ahte sáhttá unnidit ja eastadit givssideami.</p>
<p>Sáhttá leat ávkkálaš ja miellagiddevaš digaštallat dákkár dilálašvuođaid ja gažaldagaid eará rávisolbmuiguin máná lagamuččaid searvvis.</p>
<p><em type="bold">Sirdin mánáidgárddis skuvlii </em></p>
<p>Mánáidgárdi ja guoskevaš skuvla berrejit guorahallat movt sirdin mánáidgárddis skuvlii čađahuvvo, ja rievdadit beliid jus leaš dárbu. Mánáidgárddi ja skuvlla gaskka berre leat formála ovttasbargu, ja daid gaskasaš vuordámušat berrejit leat čielggaduvvon.</p>
<p>Mánáidgárdi ja skuvla berrejit lágidit sosiála servvoštallanlágidemiid vai mánát geat leat skuvlii álgime, dovddiidit skuvllain ja skuvlla birrasiin.</p>
<p>Dat maid mánná lea mánáidgárddis oahppan, váldá son fárrui skuvlii. Movt sáhttá dainna joatkit skuvllas? Mihttun ferte leat eallinguhkosaš oahppan ja ollislaš oahppomannolat.</p>
<p>Jus dan galggaš olahit, de ferte leat buorre ovttasbargu mánáidgárddi ja skuvlla gaskka.</p>
<p><em type="bold">Ovddasvástádus </em></p>
<p><em type="bold">Rávisolbmo ovddasvástádus </em></p>
<p>Mánát ohppet vuhtiiváldit guđetguimmiideaset, leat hutkájin, solidáralažžan ja čoavdit riidduid jus mánáidgárddi rávisolbmot dahket buori barggu. Rávisolbmot leat geažos áiggi <span type="quote">”mearkkašahtti earát”</span> mánnái, ja danne leat sii rollaovdagovvan buot mánáidgárdemánáide buot dilálašvuođain. Dan fertejit bargit váldit duođas. Rávisolbmuid vuohki gávnnahit čovdosiid, váikkuha maiddái mánáid strategiijja válljemiid omd. riidočoavdimiid oktavuođas.</p>
<p>Bargiin ja váhnemiin lea oktasaš ovddasvástádus gaskkustit vuđolaš árvvuid, nu ahte mánát ožžot buori mánnávuođa ja bajásšaddet ovddasvástádusmielalaš olmmožin.</p>
<p><em type="bold">Loahpaheapmi </em></p>
<p>Dohkkemeahttumis láhttema eastadeami bargguin, ferte leat máhttu, nákca ja dáhttu bargat dakkár čuolmmaiguin. Mánáidgárddit berrejit leat bures ráhkkanan dakkár čuolmmaid čoavdit.</p>
<p>Givssideami birra gávdno oppalaš dieđalaš girjjálašvuohta, ja leat maiddái ráhkaduvvon ávdnasat mánáidgárddiid sosiála gelbbolašvuođa bargguid várás. Okta dain, <em type="italic"><span type="quote" xml:lang="nob">”Steg for steg”</span> </em>boahtá jorgaluvvot davvisámegillii. </p>
<p>Sávaldat lea maid oažžut áigái eanet mánáidgárdeguoskevaš dutkama dáin temáin, ja dat leat maiddái dárbbašlaš.</p>
<p><em type="bold">Duogášgirjjálašvuohta </em></p>
<p type="listitem">Givssideami birra mánáidgárddis, eai leat nu olu konkrehta girjjit. Eanas mii lea čállojuvvon givssideami birra, lea čadnon skuvlaoktavuođaide. Eai leat makkár ge iskkadeamit dahkkon givssideami birra sámi guovlluid mánáidgárddiin.</p>
<p type="listitem">ON soahpamuš mánáid vuoigatvuođaid birra</p>
<p type="listitem">Mánáidgárddi rámmaplána. Mánáid- ja bearašdepartemeanta 1995 Q-0905 S</p>
<p type="listitem" xml:lang="nob">Anitrasistisk arbeid i barnehagen. Mánáid- ja bearašdepartemeanta 1994 Q-0858</p>
<p type="listitem" xml:lang="nob">Reidar J. Pettersen: Mobbing i barnehagen. SEBU lágádus 1997</p>
<p xml:lang="nob">Dan Olweus/Cecilia Solberg: Mobbing blant barn og unge.</p>
<p type="listitem" xml:lang="nob">Informasjon og veiledning til foreldre.  Pedagogisk Forum 1997</p>
<p type="listitem" xml:lang="nob">Dan Olweus: Mobbing i skolen. Hva vet vi og hva kan vi gjøre? Universitetsforlaget    1994</p>
<p type="listitem" xml:lang="nob">Manifest mot mobbing. Tiltaksplan 2004-03-25</p>
<p xml:lang="nob">Mobbing i barnehagen. Et hefte for deg som arbeider i barnehagen.</p>
<p type="listitem">Mánáid- ja bearašdepartemeanta 2004</p>
<p xml:lang="nob">Mobbing blant barn og unge – Informasjon og veiledning til foreldre.</p>
<p type="listitem">Mánáid- ja bearašdepartemeanta 2003</p>
<p type="listitem" xml:lang="nob">Margrethe Midtsand/Brit Monstad/Frode Søbstad: Tiltak mot mobbing starter i barnehagen. Dronning Mauds Minne 2004</p>
<p>Patty Wipfler: - Gulahallat mánáin. Movt gulahallat suhttan mánáin? - Movt sáhttit mii doarjut nuoraid? - Movt mii sáhttit addit mánáide dovdduidlaš ovdamuni - Doalvvuhanstoahkan - Rájiid bidjat mánáide</p>
<p>Stáhta dearvvašvuođaiskkadeamit, Dearvvašvuođačuvgehusa ossodat www.barneombudet.no www.skolenettet.no www.utdanningsforbundet.no</p>
<p>Mánáidgirjjálašvuohta</p>
<p><em type="bold">Sámegiel mánáidgirjjit </em></p>
<p>Astrid Lindgren: - Go unna Iiddáš áiggui bahás dahkat</p>
<p>Bodil Cappelen: - Jálos Márjá (davvisámegillii) - Veaksehke Maarja (lullisámegillii) - Jálos Márgga (julevsámegillii)</p>
<p>Eva Eriksson: - Girjjáš Bellá ja Gusttu birra</p>
<p>Gunilla Bergstrøm: - Dál ledjet gávvil, Alfons Åberg! - Mii gummehallá, Alfons Åberg</p>
<p>Gunilla Wolde: - Emma mánáidgárddis - Nággaris Emma - Emma vuosttaš beaivi mánáidgárddis - Emma ja unna vieljaš - Thomas ja Ristiinna</p>
<p>Harald O. Lindbach: - BeagaBeaga ja Biera (davvisámegillii) - BiegaBiega ja Piera (julevsámegillii)</p>
<p>Inga Laila Hætta/Aino Hivand: - Máddu mávssaha (davvisámegillii) - Maadtege haadtohte (lullisámegillii) - Máddo mávset (julevsámegillii)</p>
<p>Jens Martin Mienna: - Fastteshurvi (davvisámegillii) - Væssj-Bualehke (lullisámegillii) - Vasteshoarvve (julevsámegillii)</p>
<p>Njeallje álbmotmáidnasa/Njieljie åålmeg-heamturh/Niellja álmmuksubttsasa - Golbma boŋkibohká (davvisámegillii) - Dah golme buehkieh (lullisámegillii) - Gålmmå hábrrá (julevsámegillii)</p>
<p><em type="bold">Dárogielgihppagat </em></p>
<p xml:lang="nob">Molly Wigan</p>
<p xml:lang="nob">Det er lov å være redd</p>
<p xml:lang="nob">En liten hjelpebok om frykt</p>
<p>Libretto lágádus 2003</p>
<p xml:lang="nob">Det er lov å være lei seg</p>
<p xml:lang="nob">En liten hjelpebok for barn som sørger</p>
<p>Libretto lágádus 2001</p>
<p xml:lang="nob">Rett og galt – og det var alt</p>
<p xml:lang="nob">En liten hjelpebok for barn om å velge riktig</p>
<p>Libretto lágádus 2003</p>
<p xml:lang="nob">Det er lov å bli sint</p>
<p xml:lang="nob">En liten hjelpebok for barn om sinne</p>
<p>Libretto lágádus 2001</p>
</body></document>
