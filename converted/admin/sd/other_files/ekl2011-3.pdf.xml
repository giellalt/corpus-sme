<document xml:lang="sme" id="no_id"><header><title>Ealáhus- ja kulturlávdegoddi Čoahkkingirji 3/11</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2011</year><publChannel><publication><publisher>Norgga Sámediggi</publisher></publication></publChannel><wordcount>2231</wordcount><conversion_status type="standard"/><availability><free/></availability><submitter name="Berit Eskonsipo" email="berit.nystad.eskonsipo@uit.no"/><origFileName>http://innsyn.e-kommune.no/innsyn_sametinget_samisk/wfdocument.aspx?journalpostid=2011024259&amp;dokid=340001&amp;versjon=1&amp;variant=P&amp;ct=RA-PDF</origFileName><parallel_text xml:lang="nob" location="nkk2011-3.pdf"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Ealáhus- ja kulturlávdegoddi Čoahkkingirji 3/11</p>
<p>Ávjuvárgeaidnu 50, N-9730 Kárášjohka Telefon +47 78 47 40 00</p>
<p>Telefaks +47 78 47 40 90  samediggi@samediggi.no</p>
<p>Áigi: čakčamánu 19. - 20. b. 2011 Báiki: Kárášjohka</p>
<p>Áššelistu</p>
<p>Saksnr. Sakstittel</p>
<p>005/11 Sámedikki dieđáhus ealáhusovddideami birra</p>
<p>Sajis</p>
<p>Jođiheaddji Toril Bakken Kåven, Nordkalottfolket (NKF)   Nubbinjođiheaddji Geir Tommy Pedersen, Norgga sámiid riikkasearvi (NSR) Lahttu Heidi P. Greiner Haaker, Bargiidbellodaga sámediggejoavku (Bb) Lahttu Margit Eli Anti Oskal, Bargiidbellodaga sámediggejoavku (Bb) Lahttu Knut Store, Bargiidbellodaga sámediggejoavku (Bb) Lahttu Inga-Lill Sundset, Bargiidbellodaga sámediggejoavku (Bb) Lahttu Inger Jørstad, Bargiidbellodaga sámediggejoavku (Bb) Lahttu Mathis Nilsen Eira, Norgga sámiid riikkasearvi (NSR) Lahttu Per A. Bæhr, Johttisápmelaččaid listu (JsL) Lahttu Olaf Eliassen, Árja Lahttu Aud Marthinsen, Ovddádusbellodat Várrelahttu Elin Kristin Henriksen, Norgga sámiid riikkasearvi /Sámeálbmotbellodat (NSR/Sáb) Gunn-Britt Retter sajis Várrelahttu Cecilie Grape, Norgga sámiid riikkasearvi (NSR) Randi Skum sajis</p>
<p>Hálddahusas</p>
<p>Čállin: Roy Amundsen</p>
<p>Gažaldat sámediggeráđđái/dievasčoahkkinjođihangoddái</p>
<p>Lávdegottis ledje gažaldagat sámediggeráđđái/dievasčoahkkinjođihangoddái áššis 005/11.</p>
<p>Sámediggeráđi lahttu Marianne Balto vástidii gažaldagaide.</p>
<p>005/11: Sámedikki dieđáhus ealáhusovddideami birra</p>
<p>Ealáhus- ja kulturlávdegotti árvalus:</p>
<p>Álgu</p>
<p>Sámediggi lea hábmen dieđáhusa eanas ealáhusaide, muhto dát leat beare unnán laktojuvvon oktii oktasaš strategiijan ealáhusovddideapmái sámi guovlluin. Dievasčoahkkin mearridii áššis 10/10 doaibmaguovllu viiddideami meannudeami oktavuođas ahte ealáhusovddideapmái galget strategiijat hábmejuvvot. Viidáset lea Telemarksforskning guorahallan Sámedikki ovddas orrundábiid, bargosajiid ja ealáhusovddideami sámi guovlluin.</p>
<p>Mearkkašumit</p>
<p><em type="italic">Lávdegotti eanetlohku Norgga sámiid riikkasearvvi (NSR) lahtut Geir Tommy Pedersen, Elin Kristin Henriksen, Mathis Nilsen Eira ja Cecilie Grape, Árja lahttu Olaf Eliassen</em> Johttisápmelaččaid  listtu (JsL) lahttu <em type="italic">Per A. Bæhr, </em>Ovddádusbellodaga<em type="italic"> (Frp) lahttu Aud Marthinsen Nordkalottfolket lahttu Toril Bakken Kåven </em>áigot </p>
<p>mearkkašuhttit ahte sámi kultuvrra materiálalaš vuođđu leat dearvvašlaš ja nana ealáhusat main leat einnostahtti rámmat. Mii oaidnit dárbbu vel eanet fokusa bidjat sámi ealáhusaid ovddideapmái. Lea maid sávahahtti nana višuvnnas, čielga geainnus ja ulbmillaš vuoruhemiin mat ovddidit gievrras sámi ealáhusaid. Sámedikkis leat ráddjejuvvon resurssat várrin, ja viidáset politihkkaovddideapmi mielddisbuktá maid vuoruhit surggiid gaskkas gos lea erenoamáš dárbu ovddideapmái.</p>
<p>Sápmelaččain lea mávssolaš máhttu luonddu, dálkkádaga, birrasa ja árbevieruid birra ja mii hálddašit erenoamáš kulturárvvuid, giela ja m</p>
<p>Lávdegotti eanetlohku oaivvilda ahte luondu ja lagasvuohta lundui leat vuolggasadjin sámi kultuvrii, ja dan bokte maiddái sámi ealáhusaide. Sámi guovlluin lea árbevirolaš ávkkástallan ain dehálaš viessodoalu ekonomiijai.</p>
<p>Lávdegotti eanetlogus leat čuovvovaš višuvnnat Sámedikki bajimus mihttomearrái ealáhusbargguin:</p>
<p><em type="bold">Višuvnnat </em></p>
<p>”Sámi ealáhusat mat leat nannosat ja ceavzilat, ja main sámi luondu, giella ja kultuvra leat vuođđun".</p>
<p>Lávdegotti eanetlohku sávvá, go bidjá višuvnna vuođđun, sámi ealáhusaid mat galget oažžut vejolašvuođa ovdánahttit ja leat ceavzilat maiddái boahtteáiggis.</p>
<p><em type="bold">Ovddosguvlui – bajimus mihttomearit  </em></p>
<p>Lávdegotti eanetlohku sávvá ahte čuovvovaš bajimus mihttomearit galget leat vuođđun viidáset barggus:</p>
<p>Lagasvuohta lundui lea dehálaš árvun sámi kultuvrii, gillii ja ealáhussii.  Dehálaš sámi kulturguoddit, dego vuođđoealáhusat oktan dujiin ovttas eará kulturealáhusaiguin,</p>
<p>fertejit ovdánahttojuvvot ja nannejuvvot buori ovttasbarggu bokte, omd. ealáhusčoakkáldagaid bokte.</p>
<p>Eará sámi ealáhusat galget nannejuvvot sámi guovlluin mat leat rašes dilis.</p>
<p><em type="bold">Vuoruheamit </em></p>
<p>Lávdegotti eanetlohku oaivvilda ahte áŋgiruššansuorggit fertejit vuoruhuvvot daid surggiid gaskkas maid áigu vuoruhit. Lávdegotti eanetlohku oaivvilda ahte dat suorggit gos lea deháleamos ovddidit dahje nannet, leat áŋgiruššamat meahcásteami, duoji, boazodoalu, guolásteami ja kulturealáhusaid siskkobealde.</p>
<p>Go geahččá vejolašvuođaid mat gávdnojit iešguđet guovlluin, de ferte veahkehit álggahanoahpahusain ja máhtuin. Dát mielddisbuktá buoret vuođu lihkostuvvat iežas ealáhusovddidemiin.</p>
<p>Sámediggi ferte eanet aktiivvalaččat stivret ruđaid daidda áŋgiruššansurggiide mat dan mielas leat dehálaččat,  ja buorebut ávkkástallat vejolašvuođain searvat ruhtadeapmái ovttas eará olggobealde orgánaiguin. Ovttasbargošiehtadusat fylkkasuohkaniiguin ja Innovašuvdna Norga berrejit maid leat eanet vuođđun ealáhusvuoruhemiide maid háliida. Dát mielddisbuvttášii eanet ruđalaš návccaid ja áŋgiruššamat šattašedje beaktileappot.</p>
<p><em type="bold">Luondduvuđot ealáhusat </em></p>
<p>Luondduvuđot ealáhusaide ferte doaibmavuođđu sihkkarastojuvvot ja nannejuvvot nu ahte gánnáhahttivuohta ealáhusain addá vejolašvuođa birget dušše dáinna ealáhusain, ja ahte das boahtá dohkálaš dienas sidjiide geat dan háliidit. Dát dahká ealáhusa eanet geasuheaddjin nuorra olbmuide ja lea mearrideaddjin nuoraid rekrutteremii dáidda surggiide.</p>
<p>Eanandoallo- ja boazodoallošiehtadallamiid sáhttá oaidnit bálkášiehtadallamin ealáhusaid doaimmaheddjiide. Vuđolaš eaktun dáid ealáhusaid bistimii ja ovdáneapmái lea ahte gánnáhahttivuohta sáhttá gilvalit eará bargguiguin, ja ahte erenoamážit nuorat olbmot oidnet dáid bargguid ekonomalaččat miellagiddevažžan.</p>
<p>Lávdegotti eanetlohku oaivvilda ahte váldomihttomearrin eanandollui ja boazodollui lea ahte ealáhusat sihkkarastojuvvojit dietnasa mii dahká vejolažžan dinet seamma bures go eará dienasbarggus mainna sáhttá buohtastahttit, dát guoská maid meahcástanealáhusaide.</p>
<p>Meahcástanealáhusat leat raššuduvvon ollu. Dát lea leamaš mielde váikkuheame dasa ahte árbevirolaš meahcásteapmi lea measta nohkan. Lea dárbu lasihit fokusa meahcástanealáhusaide, vai sáhttá ávkkástallat luondduriggodagain mat gávdnojit ja háhkat gánnáhahtti ja bistevaš bargosajiid.</p>
<p>Lávdegotti eanetlohku oaidná ahte meahcásteapmi (dás jurddašuvvo sáivačázi guolásteapmi, murjen jna.) rehkenastojuvvojit oassin vuođđoealáhusain. Eanadoalu oktavuođain lea meahcásteapmi rehkenastojuvvon lassiealáhussan, muhto sámi guovlluin lea dávjá meahcásteapmi leamaš áidna sisaboahtu, dahje dehálaš sisaboahtun ovttas eará ealáhusain. Ovttastahttin máŋgga ealáhusas lea leamaš bir</p>
<p>Lea unnán fokus leamaš diliide mat gehččet resurssaid iešguđetge sámi ealáhusain. Man ollu ruhta manná iešguđetlágan ealáhusaide, ja váikkuhit go  Sámedikki ruđat dasa ahte luondu ain sáhttá leat vuođđun sámi ealáhusovdáneapmái.</p>
<p>Lotnolasealáhusat gos iešguđet vuođđoealáhusat doaimmahuvvojit lotnolassii, nugo duodji ja eará ealáhusat, leat álo leamaš dehálaččat sámi guovlluin, ja leat vuođđun ceavzi doaibmamii jagi čađa. Dan ferte nannet ja ovddidit.</p>
<p>Lávdegotti eanetlohku oaivvilda ahte guolástusámmáha váldomihttu lea sihkkarastit sin dinestusvuođu nu ahte sis maiddái lea dakkár dienas go eará seammásullásaš joavkkuin. Doaibmavuođu dohkálaš earrevuođuin ferte sihkkarastit ja nannet, nu ahte ealáhusa gánnáhahttivuođa bokte lea vejolaš doaimmahit dan oktofidnun dohkálaš sisaboađuin sidjiide geat dan háliidit. Dainna lágiin šattašii ealáhus geasuheaddji nuoraide, ja maiddái mávssolaš nuoraid rekruterenbarggus dán ámmáhii.</p>
<p>Mearradoalloealáhusas ferte Sámediggi geahččalit ásahahttit divada ealáhusa areálageavaheamis mii boahtá ávkin báikkálašservodagaide.</p>
<p>Mearridan dihte guovlo- ja siidarájiid ferte Sámediggi áŋggirdit ahte farggamusat nammaduvvošii vuoigatvuođakommišuvdna boazodoalu várás.</p>
<p><em type="bold">Doaibmabijut sámi ealáhusaid várás </em></p>
<p>Dieđáhusa meannudeami čuovusin galggašii Sámediggi hábmet konkrehta doaibmabijuid.</p>
<p>Lávdegotti eanetlohku oaivvilda ahte ealáhuspolitihkka mielddisbuktá vuoruhemiid iešguđetge sámi ealáhusaid siskkobealde, ja daid vuoruhemiid maid áigot čađahit ovddasguvlui.</p>
<p>Sámedikki ealáhuspolitihka viidásit bargu doalvvuha ollislaččabu doaibmaplánii dahje -plánaide Sámediggái, mii ovddiduvvo Sámedikki dievasčoahkkimis.</p>
<p>Bargu biddjo ovdan dievasčoahkkimis, ja dat addá de dehálaš njuolggadusaid boahttevaš bušeahtaide. Lea sávahahtti deattuhit mot lasihit álggaheddjiid sámi guovlluide, ja seammás buoridit gánnáhahttivuođa dain eanemus potensiála fitnodagain.</p>
<p><em type="italic">Eará eanetlohku, Norgga sámiid riikkasearvvi (NSR) lahtut Geir Tommy Pedersen, Elin Kristin Henriksen, Mathis Nilsen Eira ja Cecile Grape, Árja lahttu Olaf Eliassen, </em>Johttisápmelaččaid listu (JsL) lahttu <em type="italic">Per A. Bæhr ja Nordkalottfolket lahttu Toril Bakken Kåven </em>čujuhit álbmotriektái ja olu eará lágaide, </p>
<p>konvenšuvnnaide ja šiehtadusaide, nationála ja riikkaidgaskasaš, oassin sámi guovlluid ealáhusovddideami rámmas. Das maiddái EØS šiehtadusa geatnegasvuođat. Sámedikkis lea ovddasvástádus ollislaččat vuhtiiváldit buot guoskevaš sámi vuoigatvuođalaš beroštusaid go meannudit ealáhusáššiid.</p>
<p>Dát eanetlohku čujuha ahte ráđđehus lea cealkán ahte sii oidnet davviguovlluid Norgga deháleamos strategalaš vuoruhansuorgin boahtteáiggis, mas okta váldovuoruhansuorgi lea sihkkarastit álgoálbmogiid kultuvrra ja eallinvuođu. Gihppagis <span type="quote">"nye byggesteiner i nord om regjeringens nordområdestrategi"</span>12.03.2009 (ođđa huksenávdnasat davvin ráđđehusa davviguovlostrategiijas), cealká ráđđehus čuovvovačča:</p>
<p>Ráđđehusa davviguovlopolitihkka galgá váikkuhit álgoálbmogiid giela, kultuvrra, ealáhusaid ja servodateallima sihkkarastima. Vuoruhemiin ovddasguvlui áigu ráđđehus láhčit dili nu ahte álgoálbmogat ieža, iežaset vuolggahemiin, ja iežaset sávaldagaid ja dárbbuid vuođul, besset bidjat eavttuid proseassaid searvamii ja ávkkástallat dain vejolašvuođain maid boahttevaš ovddideapmi davviguovlluin sáhttá buktit. Doaimmat galget heivehit buori máhtto-, kapasitehta- ja gelbbolašvuođaovddideami. (s.42)</p>
<p>Dát eanetlohku čuovvola dán mihttomeari ja háliida deattuhit ahte ovdáneapmi davviguovlluin lea vejolaš duššefal jus globála álbmotrievttit, ja maiddái álgoálbmotriekti, ollásit doahttaluvvojit ja gudnejahttojuvvojit, ja dainna lágiin váikkuhit vuoiggalaš ja</p>
<p>Dát eanetlohku oaivvilda ahte ealáhuspolitihkka gáibida konkrehta doaibmabijuid geatnegahtti searvama bokte máŋgga bealis, almmolaš ja priváhta. Oassin hástalusain lea oažžut buoret ovttasdoaibmama iešguđet váikkuhangaskaomiid gaskkas mat doibmet máŋgga almmolaš instánssaid vuolde.</p>
<p><em type="italic">Lávdegotti unnitlohku, Norgga sámiid riikkasearvvi (NSR) lahtut Geir Tommy Pedersen, Elin Kristin Henriksen, Mathis Nilsen Eira ja Cecile Grape ja </em>Johttisápmelaččaid listu (JsL) lahttu <em type="italic">Per A. Bæhr </em>čujuhit ahte </p>
<p>máilmmis lea jođánis ovdáneapmi, ja dat mielddisbuktá ođđa hástalusaid ja vejolašvuođaid globaliserema ja birasrievdademiid geažil.</p>
<p><em type="bold">Sámedikki rámmat ealáhusaktevran  </em></p>
<p>Lávdegotti unnitlohku mearkkaša ahte dieđáhus lea čilgejeaddji dieđáhus mii lea hui ládje gáržžiduvvon dan ektui ahte ovddidit ollislaš ealáhusovddideami Sámediggái, ja gávnnaha seammás ahte eai evttohuvvo sierra kultur- ja ealáhuspolitihkalaš doaimmat eanet go dan mii ovdal lea evttohuvvon plánain ja mearrádusain.</p>
<p>Lávdegotti unnitlohku oaidná dan dárbbašlažžan ahte Sámedikki ealáhuspolitihkka ferte gehččojuvvot bálddalagaid, surggiidgaskasaš ealáhuspolitihkka mii fátmmasta eambbo surggiid. Dás sáhttá  namuhit  vuođđostruktuvrra (mas maiddái lea mielde ruovdemáđija, mearrageaseheami, energiijavárri ja ođđa gulahallanteknologiija), gelbbolašvuohta ja oahppu, eatnamiid geavaheapmi ( mearra ja eanan), čáhcedikšun, guolástus ealáhusat jna.</p>
<p>Lávdegotti unnitlohku  ávžžuha sámediggeráđi iežaset viidáset barggus váldit vuođu maiddái earret eará ráđđehusa davviguovlopolitihkas, mas maiddái lea mielde sámi oassálastin ja mielmearrideapmi iešguđet áŋgiruššamiin dego ovdamearkka dihte Framsenteret Romssas, ja maid dain orgánain main lea ovddasvástádus čađahit ja ovdánahttit davviguovlluin.</p>
<p>Lávdegotti unnitlohku  bivdá sámediggeráđi čilget movt Sámediggi galgá seaguhuvvot daidda politihkalaš mearridanproseassaide davviguovlluid birra ja davviguovlluin.</p>
<p><em type="bold">Resursavuođđu </em></p>
<p>Lávdegotti unnitlohku oaivvilda ahte sámi kultuvrra luondduvuđđosa sihkkarastin, ja sámiid eana- ja resursavuoigatvuođaid suodjaleapmi álbmotrievtti vuođul, siskkáldas riekti, historjjálaš vuoigatvuođat, ja sámi riekteáddejupmi ja geavaheapmi leat áibbas deaŧalaččat sámi servodaga ovdáneapmái. Riektedili ollislaš čielggadeapmi resurssaid ektui sámi guovlluin ferte vuoruhuvvot vai ealáhusdoaimmaheddjiide sihkkarastojuvvo einnostahttin rámmaeavttuid ektui, sihke árbevirolaš geavaheapmái ja ođđa industriijadoaimmaide.</p>
<p><em type="bold">Luondduvuđot ealáhusat </em></p>
<p>Lávdegotti unnitlohku lea mihtten ahte luondduvuđot ealáhusaid areáladilli sorjá eanageavaheamis ja mearraguovllut leat rievdamin, earret eará suodjalan- ja ráfáiduhttinproseassaid geažil (maiddá boraspiriid), ođđa ealáhusaid (nu go biebmanealáhusaid) bieggafámu, eará fápmohuksemiid, fápmolinnjáid, mineráladoaimmaid, bartahuksemiid, mohtorjohtolaga, olju/gássa, bohcciid jna. geažil. lea deaŧalaš geahčadit mo areálat geavahuvvojit iešguđet ealáhusain, mo luondduresursaávkkástallan dáhpáhuvvá ja mo vuoigatvuođaeaiggádiid beroštusat fuolahuvvojit. Lea dárbu čalmmustahttit čuolmmaid areálageavaheami oktavuođas viiddes vuođul. Lávdegotti unnitlohku ávžžuha sámediggeráđi ovddidit ášši ealáhusaid areáladili birra.</p>
<p>Sámediggi ferte ásahit sierra doarjjaortnegiid boazodoalu várás ja oažžut daid ruhtaduvvot. Das fertejit gullat dakkár váikkuhangaskaoapmeortnegat maid dálá ortnegat eai govčča.</p>
<p><em type="bold">Sámedikki eaiggátvuohta </em></p>
<p>Lávdegotti unnitlohku bivdá sámediggeráđi ráhkadit ollislaš rámmaid ealáhusdoibmii mat gustojit sámi árbevirolaš guovlluide. Lávdegotti unnitlohku ávžžuha sámediggeráđi ovddidit ášši Sámediggái Sámed</p>
<p>Dán oktavuođas čujuhuvvo erenoamážit Sámedikki rollii FeFo ektui ja álgoálbmotbuhtadusa vejolaš geavaheapmái minerálaroggamiid oktavuođas. Dasa lassin ferte árvvoštallat vejolaš dienasšiehtadusaid maid Sámediggi dahká ealáhusdoaimmaid oktavuođas sámi guovlluin.</p>
<p><em type="italic">Eará unnitlohku, Árja lahttu, Ovddádusbellodaga lahttu ja Nordkalottfolket lahttu</em> čujuhit dasa ahte </p>
<p>servodatovdáneapmi maŋimus jagiid lea dagahan ahte dávjá addojuvvo prošeaktavuđot doarjja molssaeaktun passiiva doaibmadoarjagii. Dát sihkkarastá buorebut ahte ruđat geavahuvvojit buoremus lági mielde ja mannet jurddašuvvon áigumušaide. Dán maid ferte árvvoštallat Sámedikki doarjjaortnegiid ektui. Dát unnitlohku oaivvilda ahte buot daid ealáhusaid ovddideami ulbmil, mat ožžot doaibmadoarjaga Sámedikkis, berre leat čielgasit mearriduvvon. Ulbmil sáhttá ovdamearkka dihtii lea árbevirolaš sámi ealáhusaid seailluheapmi, viidáset ovddideapmi ja ođasmahttin. Iešalddis ii berre oktage ealáhus oažžut doaibmadoarjaga eanet go 5 jagi.</p>
<p>Duodjeealáhus oažžu gorálaččat stuorra oasi dain ruđain mat leat várrejuvvon ealáhusulbmiliidda, ja lea deaŧalaš sámi kulturguoddi. Seammás ii leat duodjeealáhus nagodan ođasmahttit iežas ja heivehit iežas dálá márkaniidda, ja eai ge leat ollu fitnodagat mat leat gánnáhahttit. Ferte árvvoštallat mo Sámediggi sáhttá rievdadit dán dili vai ihtet eanet duodjefitnodagat seammás go biddjojuvvo deaddu nuoraid dálá vejolašvuođaide háhkat dárbbašlaš duodjegelbbolašvuođa.</p>
<p><em type="bold">Guovlluid suodjaleapmi - hehttehussan sámi ealáhusaide </em></p>
<p>Stáhtas leat dál plánat suodjalit stuorra guovlluid Finnmárkkus. Muhtumat dain leat sámi meahcceealáhusaid guovddášguovllut, ja dál lea juo gaskaboddasaš suodjaleapmi čuohcan garrasit ealáhusdoaimmaheddjiide. Jus galgá leat vejolaš joatkit árbevirolaš meahcceealáhusain, de dalle šaddet eanet ealáhusdoaimmaheaddjit rihkolažžan, dahje sii fertejit heaitit muhtun osiiguin meahcceealáhusas. Unnitlohku ii sáhte dohkkehit ahte stáhta suodjalus bágge olbmuid heaittihit sin ceavzilis ealáhusa, mii nu guhká go mii muitit lea doaimmahuvvon almmá negatiiva váikkuhusaid haga lundui. Stáhta luonddusuodjaleapmi Finnmárkkus lea okta dain stuorámus áitagiin árbevirolaš meahcceealáhusa ja -ávkkástallama vuostá, oktan daid njuolggadusaiguin mat eai leat heivehuvvon ealáhussii. Dát dilli ii leat dohkálaš ja Sámediggi ferte dan vuoruhit čoavdit.</p>
<p><em type="bold">Hástalusat meahcceealáhusain </em></p>
<p>Árbevirolaš meahccegeavaheaddjit, gos máhttogaskkusteampi manná buolvvas bulvii, leat meahcceávkkástallama vuođđu ja leat dasto sii geat vuođđudit meahcceealáhusa. Meahcceealáhusa vuođđun lea dalle árbevirolaš ávkkástallan ja hutkás náláštuhttin.</p>
<p>Jus Sámediggi vállje bisuhit doaibmadoarjaga muhtun ealáhusaide, de ferte maid ásahit doaibmadoarjaga meahcceealáhusaide.</p>
<p><em type="italic">Ovddádusbellodaga lahttu  </em>oaivvilda ahte ealáhuspolitihkka ferte leat dat ahte movttiidahttit eanet </p>
<p>árvoháhkamii ealáhuseallimii. Buohkain galgá álgooainnu mielde leat vejolašvuohta vuođđudit ođđa fitnodaga almmá lobi haga almmolašvuođas dahje priváhta organisašuvnnain. Dát lahttu áigu danne bargat dan ala ahte sihkkojuvvojit ja álkiduvvojit byråkráhtalaš lágat ja mearrádusat mat hehttejit dan. Buot ealáhuspolitihka vuolggasadjin ferte leat ahte buot suorggit galget doaimmahit ealáhusaid friija gilvvohallama prinsihpa vuođul, danne go dat maiddái geavadis addá buoremus servodatlaš čovdosiid. Dáinna oaivvilduvvo ahte ii galgga vealahit eaŋkil fitnodagaid ja ealáhusaid. Dakkár oktasaš rámmat buot ealáhusaid várás dagaha ahte dat fitnodagat ja ealáhusat mat leat eanemus gánnáhahttit, ožžot resurssaid, eai ge dat maid politihkkárat válljejit. Dakkár ealáhuspolitihkka ii leat passiiva, muhto baicce aktiiva dakko bokte ahte dat ii heivet </p>
<p>Dát lahttu berošta ollu das ahte addojuvvojit buorit rámmaeavttut ealáhusaide Norggas, ja dovddasta ahte muhtun ealáhusain boaittobeale guovlluin leat sierra hástalusat. Dát guoská earret eará eksportaealáhusaide, turismaealáhusaide ja vuođđoealáhusaide. Dát hástalusat gusket maiddái sámi álbmogii. Boaittobeale guovlluin lea ealáhusdoaibma mii lea čadnojuvvon luondduresursaávkkástallamii dábálaččat smávvilbuvttadeapmi, ja lasseealáhussan. Dakkár doibmii váikkuha dálkkádat ja biras, ja dat sorjá dálkkis. Buoremus guovlopolitihkalaš váikkuhangaskaoapmi leat heaittihit byråkráhtalaš muddemiid ja gildosiid, mat hehttejit dávgasis ja beaktilis luondduresursaávkkástallama báikkálaččat.</p>
<p>Buot báikegottiid ássiin, beroškeahttá čearddalašvuođas, berrejit leat seamma vejolašvuođat ávkkástallat daid luondduresurssaiguin mat leat doppe gos sii ásset. Dat buoridivččii iešbirgenlági , ja livččii mielde bisuheamen ássama boaittobeal-Norggas.</p>
<p>Dát lahttu háliida ovttasbargat gielddaiguin ealáhuseallimin ja ealáhusovddidemiin. Gielddat dat leat lagamusat ovddit ealáhusdoaimma iežaset guovlluin, buot ássiid bealis.</p>
<p>Lávdegotti ráva</p>
<p>Lávdegottis eai leat eanet mearkkašumit dahje evttohusat ja rávve Sámedikki mearridit čuovvovačča:</p>
<p>Sámediggi doarju muđui sámediggeráđ árvalusevttohusa.</p>
<p>Vuolláičállit leat lohkan čoahkkinbeavdegirjji ja leat gávnnahan ahte čoahkkingirjái fievrriduovvon mearrádusat leat nu mo Ealáhus- ja kulturlávdegoddi lea mearridan.</p>
<p>Kárášjohka, 20.09.2011</p>
<p>Ealáhus- ja kulturlávdegodde</p>
<p>Toril Bakken Kåven      Mathis Nilsen Eira   lávdegotti jođiheaddji       áššejođiheaddji</p>
</body></document>