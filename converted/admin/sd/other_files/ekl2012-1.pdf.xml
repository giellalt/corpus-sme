<document xml:lang="sme" id="no_id"><header><title>Ealáhus- ja kulturlávdegoddi Čoahkkingirji 01/12</title><genre code="admin"/><author><unknown/></author><translator><unknown/></translator><translated_from xml:lang="nob"/><year>2012</year><publChannel><publication><publisher>Norgga Sámediggi</publisher></publication></publChannel><wordcount>3664</wordcount><conversion_status type="standard"/><availability><free/></availability><submitter name="Berit Eskonsipo" email="berit.nystad.eskonsipo"/><origFileName>http://innsyn.e-kommune.no/innsyn_sametinget_samisk/wfdocument.aspx?journalpostid=2012005989&amp;dokid=366706&amp;versjon=1&amp;variant=P&amp;ct=RA-PDF</origFileName><parallel_text xml:lang="nob" location="nkk2012-1.pdf"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p>Ealáhus- ja kulturlávdegoddi Čoahkkingirji 01/12</p>
<p>Ávjuvárgeaidnu 50, N-9730 Kárášjohka Telefon +47 78 47 40 00</p>
<p>Telefaks +47 78 47 40 90  samediggi@samediggi.no www.samediggi.no</p>
<p>Áigi: 20.2.2012 - 21.2.2012 Báiki: Kárášjohka</p>
<p>Áššelista</p>
<p>Áššenr. Áššetihttal</p>
<p>001/12 Rievdadusat boazodoallohálddašeamis - vuođđu ja eavttut 002/12 Cealkámuš 2012 eanadoallošiehtadallamiidda</p>
<p>Tilstede</p>
<p>Jođiheaddji Heidi P. Greiner Haaker, Bargiidbellodaga sámediggejoavku (Bb)  Nubbinjođiheaddji Geir Tommy Pedersen, Norgga Sámiid Riikasearvi (NSR) Lahttu Margit Eli Anti Oskal, Bargiidbellodaga sámediggejoavku (Bb) (bođii lávdegoddečoahkkimii 21.2.2012 dii. 09.00) Lahttu Knut Store, Bargiidbellodaga sámediggejoavku (Bb) Lahttu Inger Jørstad, Bargiidbellodaga sámediggejoavku (Bb) Lahttu Inga-Lill Sundset, Bargiidbellodaga sámediggejoavku (Bb) Lahttu Randi Skum, Norgga Sámiid Riikasearvi (NSR) Lahttu Mathis Nilsen Eira, Norgga Sámiid Riikasearvi (NSR) Lahttu Gunn-Britt Retter, Norgga Sámiid Riikasearvi (NSR)/Sámeálbmotbellodat (SáB) Lahttu Per A. Bæhr, Johttisámiid lista (JSL) Lahttu Olaf Eliassen, Árja (bođii lávdegoddečoahkkimii 20.2.2012 dii. 09:35) Lahttu Toril Bakken Kåven, Nordkalottfolket (NKF) Várrelahttu Selmer Johansen, Ovddádusbellodat (FrP) Aud Martinsen ovddas</p>
<p>Hálddahusas</p>
<p>Čálli: Roy Amundsen</p>
<p>Permišuvnnat:</p>
<p>Lahttu Inger Jørstad, Bargiidbellodaga sámediggejoavku (Bb), permišuvdna 20.2.2012 Lahttu Aud Marthinsen, Ovddádusbellodat (FrP), permišuvdna 20.2. - 21.2.2012</p>
<p>Áššejođiheaddjit ja suoivvanáššejođiheaddjit</p>
<p>Ášši 001/12 Rievdadusat boazodoallohálddašeamis - vuođđu ja eavttut Áššejođiheaddji: Per A. Bæhr Suoivvanáššejođiheaddji: Inga-Lill Sundset</p>
<p>Ášši 002/12 Cealkámuš 2012 eanadoallošiehtadallamiidda Áššejođiheaddji: Olaf Eliassen Suoivvanáššejođiheaddji: Geir Tommy Pedersen</p>
<p>Gažaldagat Sámediggeráđđái</p>
<p>Lávdegottis ledje gažaldagat Sámediggeráđđái áššiin 001/12 ja 002/12.</p>
<p>Sámediggeráđi lahttu Ellinor Marita Jåma vástidii gažaldagaide áššis 001/12.</p>
<p>Hálddahus seniorráddeaddi Brita Oskal Eira bokte čilgii ášši 001/12 Sámediggeráđi ovddas.</p>
<p>Sámediggeráđi lahttu Marianne Balto vástidii gažaldagaide áššis 002/12.</p>
<p>001/12: Rievdadusat boazodoallohálddašeamis - vuođđu ja eavttut</p>
<p>Ealáhus- ja kulturlávdegotti árvalus</p>
<p>Álggahus</p>
<p>Sámediggi meannuda dán áššis evttohusa mii guoská rievdadusaide boazodoallohálddašeamis - vuođđu ja eavttut. Eanadoallo- ja biebmodepartemeanta ovddida rievdadusaid hálddašanstruktuvrras, nu ahte guovllustivrrat heaittihuvvojit ja guovllukantuvrrat sirdojuvvojit fylkkamánni vuollásažžan viđa davimus fylkkas.</p>
<p>Sámediggi eaktuda ahte Eanadoallo- ja biebmodepartemeanta maŋŋá iežas evttohusa gulaskuddama láhčá albma ja čoavddusvuđot konsultašuvnnaid boahtteáiggi hálddašanstruktuvrra birra almmolaš boazodoallohálddašeamis. Dát mearkkaša dan ahte sii leat rahpasat árvvoštallat sierra lágan ortnegiid ja ahte eará čovdosat go departemeantta evttohus válljejuvvojit.</p>
<p>Mearkkašumit</p>
<p><em type="italic">Lávdegotti unnitlohku, Norgga Sámiid Riikkasearvvi (NSR) lahtut Geir Tommy Pedersen, Mathis Nilsen Eira ja Randi A. Skum ja Norgga Sámiid Riikkasearvvi (NSR) /Sámeálbmotbellodaga (Sáb) lahttu Gunn-Britt Retter, Johttisámiid listta lahttu Per A. Bæhr  </em>oaivvildit ahte áigi lea láddan ollislaččat geahčadit boazodoallohálddašeami organiserema. Dát ferte dahkkojuvvot lávga gulahallamiin ealáhusain ja Sámedikkiin, juste danne go boazodoallu lea erenoamáš sámi ealáhus. Dán geahčadeami oktavuođas lea maiddái lunddolaš árvvoštallat makkár rolla Sámedikkis galgá leat boahtteáiggi hálddašeami oktavuođas. </p>
<p>Lávdegotti unnitlohku šálloša go Eanadoallo- ja biebmodepartemeanta ii leat čađahan duohta konsultašuvnnaid Sámedikkiin ja NBR:in dán áššis, ja oaivvilda ahte almmá dán proseassa haga lea mearrádusvuođđu ođđasis organiseremii ja guovllustivrraid heaittiheapmái menddo váilevaš. Unnitlohku cuiggoda dan go evttohuvvo sirdit boazodoalu guovllukantuvrraid fylkkamanniid vuollái, earret eará danne go dát háddje deaŧalaš fágabirrasiid ja hehtte sámi ealáhusa ollislaš hálddašeami mii lea deaŧalaš giella- ja kulturguoddi. Dasa lassin sáhttá leat várra ahte massit divrras boazodoallofágalaš gelbbolašvuođa.</p>
<p>Lávdegotti unnitlohku cuiggoda guovllustivrraid heaittiheami danne go ii oro árvvoštallojuvvon movt boazodoalu ovddastus guovlulaččat ja báikkálaččat galgá gozihuvvot iešmearridanperspektiivvas, ja movt guovllustivrraid doaibma oktavuohtalađasin boazodoalu ja hálddašeami gaskka galgá gozihuvvot. Unnitlogu oaivila mielde <span type="quote">"árjjalaš"</span> áššemeannudeapmi ii sáhte leat losit ágga demokratiija ektui ja boazosámi máhtu ektui hálddašanoktavuođas.</p>
<p>Lávdegotti unnitlohku vuorjašuvvá maiddái boazodoalloorohagaid ja siiddaid kapasitehta geažil čuovvolit plána- ja areálaáššiid, ja oaivvilda ahte evttohuvvon ortnet ii sáhte váldojuvvot atnui almmá ahte dát kapasitehta nannejuvvo ja ahte sihkkarastojuvvo boazosámi mielde váikkuheapmi mearrádusproseassain guovlulaš ja báikkálaš dási áššiin. Dasa gullá maiddái dat ahte boazodoalus mielde váikkuheami bokte hálddašeamis guovlulaš dásis ferte leat vuostálastinváldi. Lávdegotti unnitlohku lea fuolastuvvan go vuostálastinváldi mii guovllustivrrain lea leamaš jagi 1978 rájes lea jurddašuvvon sirdojuvvot Fylkkamánni vuollásažžan, earret eará danne go fylkkamánnis leat ollu rollat areálaáššiin.</p>
<p>Lávdegotti unnitlogu oaivila mielde ferte álggahit ođđa proseassa man bokte čilget boahtteáiggi organiserema ja Sámedikki rolla, mas NBR ja Sámediggi leat mielde álggu rájes. Vuorddedettiin dán čilgehusa, sáhtášii bidjat gaskaboddosaš čovdosiid nu guhká go dain váldojuvvojit vuhtii namuhuvvon bealit nugo ollislaš hálddašeapmi, sámi iešmearrideapmi ja boazodoalu kapasitehta areálaáššiin.</p>
<p><em type="italic">Nordkalottfolket lahttu, Toril Bakken Kåven</em> ovddidii čuovvovaš mearkkašumi: </p>
<p>Ođđa boazodoalloláhka bođii fápmui 2007:s, ja das leat ollu gaskaoamit boazodoalu hálddašeapmái. Earret eará leat addojuvvon nannoseappo sankšuvdnavejolašvuođat lága bokte, go mii ovdal lei. Berre dohkkehuvvot ahte manná áigi heivehit ođđa lága ealáhusa várás.</p>
<p>Boazolohku muhtun orohagain Finnmárkkus lea guhká leamaš badjin, ja gullo dávjá ahte láhka rihkkojuvvo alimus lobálaš boazologu ektui, guohtonrájit eai doahttaluvvo, guohtonáigemearrádusat jna rihkkojuvvojit. Ođđa boazodoallolága bokte regulerejuvvo boazolohku juohke ovttaskas orohagas, ja dál eai leat šat ollu mat eai leat mearridan boazologu.</p>
<p>Guovllustivrrat leat stáhta gaskaoamit boazodoalu hálddašeamis. Guovllustivrrain lea deaŧalaš doaibma. Dan bokte go guovllustivrrain leat olbmot geain lea boazodoallofágalaš duogáš ja olbmot muđui servodagas, lea vejolašvuohta oažžut luohttámuša ja legitimitehta sihke boazodoalus, sámi servodagas oppalaččat ja ii-sámi servodagas.</p>
<p>Rámiidit go Eanadoallodepartemeanta geahččala čovdosiid mat sáhttet beavttálmahttit boazodoalu ja -hálddašeami eanet ja ahte lea sávaldat váikkuhit dan ahte hálddašeamis livččii nana legitimitehta sihke ealáhusas ja servodagas muđui. Muhto dahkat rievdadusaid ná árrat maŋŋá go boazodoalloláhka lea boahtán fápmui, orru mu mielas unnán jurddašuvvon. Dan sadjái sáhtášii ohcat eará doaibmabijuid maid bokte eanet beavttálmahttit boazodoallolága fápmui boahtima, ja boazodoalu hálddašeami Norggas.</p>
<p>Molssaektosaš čovdosat hástalusaide boazodoalus livčče:</p>
<p>Guovllustivrrat bisuhuvvojit nugo odne 3-5 jagi áigodagas viidáseappot. Dát attášii guovllustivrraide áiggi heivehit ođđa boazologuid ja čoavdit eará hástalusaid mat leat ealáhusas.</p>
<p>3-5 jagi sisa čađahuvvo evalueren, geahčadan dihte maid eanet sáhtášii buoridit, vejolaš ođđasis organiseren čájeha ahte dáláš organiseren ii doaimma dohkálaččat. Evalueremis berrejit leat mielde sihke boazodoalu ja eará luondduealáhusaid (eanadoallu, meahcceealáhusat jna) ovddasteaddjit lassin Eanadoallo- ja biebmodepartementii ja Sámediggái.</p>
<p>Boazodoallohálddašeapmi bidjá guovddážii dan a) ahte leat ulbmillaš, johtilis ja čielga sankšuvnnat jos ealáhus ii čuovo rámmaeavttuid ja gáibádusaid mat leat mearriduvvon, ja b) sihkkarastá dohkálaš diehtojuohkima sihke boazodollui ja servodahkii muđui. Buori diehtojuohkima sihkkarastin lea vealtameahttun deaŧalaš jos galggaš lihkostuvvat das ahte ođđa boazodoalloláhka doahttaluvvo, ja sihkkarastit luohttámuša dasa ahte proseassat dáhpáhuvvet buori vuogi mielde. Dát sáhttá maiddái váikkuhit buoret legitimitehta sihke boazodoalus ja servodagas muđui.</p>
<p>Ásahuvvo sorjjasmeahttun bearráigeahččanorgána mii galgá bearráigeahččat ahte boazodoallu ja hálddašeapmi doaimmahuvvo daid rámmaeavttuide dávistettiin mat leat mearriduvvon. Bearráigeahččanorgána berre sáhttit bearráigeahččat buot beliid boazodoalus; dárkkistit boazolohkamiid, lohkat dan oktavuođas jos jahkásaččat dieđihuvvojit spiehkastagat, čuovvut guohtonáigemearrádusaid ja guohtonrájiid, boraspirevahágiid jna. Ealáhusas leat ollugat juo guhkit áiggi bivdán sorjjasmeahttun bearráigeahččanorgána. Dát sáhttá váikkuhit dan ahte eambbogat ožžot luohttámuša vuogádahkii eanet jáhkehahttivuođa boazodoalus.</p>
<p>Čoahkkingirjji čálli: Roy Amundsen   5 siidu 14 siiddus</p>
<p>Evttohusat</p>
<p>Evttohus <em type="italic">Bargiidbellodaga sámediggejoavkkus (Bb) Knut Store, Inga-Lill Sundset, Heidi Persdatter Greiner Haaker, Margit Eli Anti Oskal ja Inger Jørstad, Norgga Sámiid Riikkasearvvis (NSR) Geir Tommy Pedersen, Mathis Nilsen Eira ja Randi A. Skum, Norgga Sámiid Riikkasearvvi/Sámeálbmotbellodaga (Sáb) lahtus GunnBritt Retter, Árjas Olaf Eliassen ja Johttisámiid listtas (JSL) Per A. Bæhr</em> </p>
<p>Evttohus 1</p>
<p>Čuokkis 1: Goalmmát cealkka sirdojuvvo ođđa maŋimuš cealkkan čuoggá guokte vuolde ja rievdaduvvo leat ná: Danne ii leat vejolaš čađahit Eanadoallo- ja biebmodepartemeantta evttohusa ahte heaittihit guovllustivrraid ja seammás sirdit guovllustivrraid fylkkamánni vuollásažžan viđa davimus fylkkas dan hámis go dat dál leat.  Čuokkis 6, vuosttaš teakstaoassi: Ođđa nubbi cealkka: Sámediggi ii sáhte earret eará guorrasit čuoččuhusaide ahte: Viđát ja guđat kuvlačuokkis sihkkojuvvojit.</p>
<p>Čuokkis 7: Nubbi kuvlačuokkis sihkkojuvvo.</p>
<p>Čuokkis 9: Vuosttaš kuvlačuokkis rievdaduvvo leat ná: Sápmelaččaid vuoigatvuohta iešmearrideapmái ja iešstivremii ON konvenšuvnna vuođul siviila ja politihkalaš vuoigatvuođaid birra artihkkalis 1 ja ON álgoálbmotvuoigatvuođaid julggaštusa artihkkalat 3 ja 4 biddjojuvvojit vuođđun.</p>
<p>Nubbi kuvlačuokkis rievdaduvvo leat ná:  Sápmelaččaid vuoigatvuohta mearridit iežaset vuoruhemiid dakkár áššiin mat gusket sin eallimii ja eatnamiidda ja hálddašit min iežamet ekonomalaš, sosiála ja kultuvrralaš ovdáneami ILO konvenšuvnna 169 artihkkala 7 vuođul. Artihkkalis 7.3 čuožžu ahte: "Ráđđehusat berrejit sihkkarastit, ahte jurddašuvvon ovddidandoaimmaid vejolaš sosiála, vuoiŋŋalaš, kultuvrralaš ja birasváikkuhusat dutkojuvvojit veahkkálagaid ja ovttasráđiid dáiguin álbmogiiguin álo go dasa lea dárbu. Dáid dutkamiid bohtosat galget leat deháleamos vuođđun go mearriduvvo daid doaimmaid ollašuhttima hárrái."</p>
<p>Goalmmát kuvlačuokkis rievdaduvvo leat ná: Stáhtas lea geatnegasvuohta sihkkarastit ávnnaslaš kulturvuđđosa ON konvenšuvnna vuođul siviila ja politihkalaš vuoigatvuođaid artihkkala 27 mielde. Stáhtas lea maiddái geatnegasvuohta láhčit diliid nu ahte sámi giela, kultuvrra ja servodateallima sáhttá sihkkarastit ja ovddidit, geahča Vuođđolága § 110a.</p>
<p>Čuokkis 11: Goalmmát kuvlačuokkis rievdaduvvo leat ná: Sámediggi ferte, Norgga Boazosápmelaččaid Riikaservviin ja Eanadoallo- ja biebmodepartemeanttain ovttasráđiid nammadit lávdegotti mii galgá čielggadit boazodoallohálddašeami boahtteáiggi organiserema.</p>
<p>Čuokkis 13: Nubbi kuvlačuokkis rievdaduvvo leat ná:</p>
<p>Čoahkkingirjji čálli: Roy Amundsen   6 siidu 14 siiddus Boazodoalu almmolaš hálddašeami organiseren gullá sámepolitihkkii. Danne lea deaŧalaš ahte mii čuovvut gustovaš boazodoallopolitihkalaš mihttomeriid juksan dihte ollislaš sámepolitihka.</p>
<p>Evttohus <em type="italic">Ovddádusbellodagas Selmer Johansen bokte</em> </p>
<p>Evttohus 2</p>
<p>Sámediggeráđi mearrádusárvalusa sihkkojuvvo ja sadjái biddjojuvvo dát:</p>
<p>Sámediggi oaivvilda ahte boazodoalu hálddašeapmi galgá leat stáhta vuollásaš boazodoalu hálddašeapmi.</p>
<p>Sámediggi oaivvilda ahte boazodoalu bearráigeahččan- ja váiddaorgána berre leat Eanadoallo- ja biebmodepartemeanta.</p>
<p>Evttohus - <em type="italic">Nordkalottfolket (NKF) Toril Bakken Kåven</em> </p>
<p>Evttohus 3</p>
<p>Sámediggeráđi mearrádusárvalusa sihkkojuvvo ja sadjái biddjojuvvo dát:</p>
<p>Šállošit go Eanadoallo- ja biebmodepartemeanta ii leat konsulteren dán áššis ovdagihtii, ja rahpan vejolašvuođa árvvoštallat molssaektosaš čovdosiid. Buoret proseassa oktavuođas livčče várra šaddan viidát áddejupmi nubbi nuppi oainnuide, ja dieinna lágiin livčče šaddan buoret legitimitehta evttohuvvon rievdadusaide, beroškeahttá das makkár rievdadusat dal bohtet. Danne lea váttis doarjut boazodoallohálddašeami ođđa organiserema.</p>
<p>Sámediggi konstatere ahte boazodoallu ja boazodoallohálddašeamis leat ollu hástalusat, earret eará menddo alla boazologu geažil muhtun orohagain, guohtonnjuolggadusaid, guohtonrájiid doahttaleamis, lassin hástalusaide mat leat sihke bealátkeahtesvuođa, luohttámuša ja integritehta ektui. Dasa lassin bohtet vel hástalusat mat gusket buvttaovddideapmái ja bohccobierggu vuovdaleapmái. Guovlluidstivrraid heaittiheami bokte ii soaitte rievdat dilli mii lea.</p>
<p>Jagi 2007 boazodoalloláhka lea doaibman menddo oanehis áiggi ahte buot váikkuhangaskaoamit ja sankšuvdnavejolašvuođat lága ektui livčče dohkálaččat heivehuvvon ja geavahuvvon geavatlaš hálddašeamis.</p>
<p>Seammás go boazodoalloláhka ja guovllustivrrat berrejit doaibmat guhkit áigodaga, ferte biddjojuvvot sorjjasmeahttun bearráigeahččanorgána mii sáhttá bearráigeahččat dan ahte boazodoallu doaimmahuvvo dávistettiin daid rámmaeavttuide mat leat mearriduvvon.</p>
<p>Lávdegotti ráva</p>
<p>Lávdegottis eai leat eanet mearkkašumit dahje evttohusa ja rávve Sámedikki mearridit čuovvovaččat:</p>
<p>Muđui doarju Sámediggi Sámediggeráđi mearrádusárvalusa.</p>
<p>002/12: Cealkámuš 2012 eanadoallošiehtadallamiidda</p>
<p>Čoahkkingirjji čálli: Roy Amundsen   7 siidu 14 siiddus</p>
<p>Ealáhus- ja kulturlávdegotti árvalus</p>
<p>Álggahus</p>
<p>Sámedikki dievasčoahkkin láve jahkásaččat buktit cealkámuša eanadoallošiehtadallamiidda. Sámediggi oaidná ahte eanadoalus leat ovddabealde stuorra hástalusat boahtteáiggis ja dat gusket erenoamážit eanadoallostruktuvrii maid ollugat leat gohčodišgoahtán árktalaš guovlun. Sámediggi lea maiddái bidjan merkii ahte ráđđehus lea ovddidan Stuorradiggái bajimuš dási dieđáhusa eanadoallo- ja biebmopolitihka birra.</p>
<p>Evttohus</p>
<p>Evttohus <em type="italic">Bargiidbellodaga sámediggejoavkkus Knut Store, Inga-Lill Sundset, Heidi Persdatter Greiner Haaker, Margit Eli Anti Oskal ja Inger Jørstad, Norgga Sámiid Riikkasearvvi (NSR) lahtuin Geir Tommy Pedersen, Mathis Nilsen Eira ja Randi A. Skum ja Norgga Sámiid Riikkasearvvi (NSR) /Sámeálbmotbellodaga (Sáb) lahtus Gunn-Britt Retter, Árja lahtus Olaf Eliassen, Johttisámiid listta lahtus Per A. Bæhr ja Nordkalottfolket (NKF) lahtus Toril Bakken Kåven </em></p>
<p>Evttohus 1</p>
<p><em type="italic">Vuosttaš cealkaga sadjái vuosttaš teakstaoasis:</em> </p>
<p>Eanadoallu lea leamaš ja lea ain deaŧalaš vuođđun šibitfuođđariid ja borramušgálvvuid buvttadeapmái, barggaheaddjin, kulturguoddin ja ássama vuođđun sámi guovlluin.</p>
<p><em type="italic">Nubbi teakstaoassi sihkkojuvvo</em>.  </p>
<p>Goalmmát teakstaoasi sadjái biddjojuvvo čuovvovaš:</p>
<p>Eanadoalus lea maŋimuš jagiin leamaš hárehis ovdáneapmi sámi guovlluin. Finnmárkku fylkkas lea doaluid lohku njiedjan čielgasit jagi 2004 rájes 2011 rádjai, 438 eanadoallofitnodagas leat báhcán 352. Njiedjan lea badjel 20 %. Romssas leat vel eanet geahppánan doalut 2004:s ledje 1462 doalu ja 2010:s vel 1083 doalu, njiedjan 26 %. Doallologu njiedjan ii leat buorre erenoamážit danne go eanadoallobirrasat sámi guovlluin leat unnit go buohtastahttá daid eanadoaluin riikadásis ja ollu gielddain sámi guovlluin lea eanadoallu nu unnon ahte eai leat báhcán šat nu galle buvttadeaddji. Doaluid geahppáneapmi buktá fuones váikkuhusaid biebmobuvttadeapmái, meieriijáide, njuovahagaide, nállašuhttinrusttegiidda ja gávppiide sámi ássanguovlluin. Eanadoalu ain eanet unnun hástala danne sámi ealáhuseallima ja áitá ealáhusa deaŧalaš kultur- ja giellaarenan.</p>
<p>Nubbin maŋimuš cealkka goalmmát teakstaoasis sihkkojuvvo ja biddjojuvvo čuovvovaš teakstaoassin ja rievdaduvvo leat ná:</p>
<p>Nubbi eará bealli lea dat go persovnnalaš doallit leat boarásmuvvan. Finnmárkkus ledje 18 % dolliin badjel 60 jagi 2004:s ja juo 25 % 2011:s. Romssas lea ovdáneapmi seammalágan - gos seamma logut leat 18 % 2004:s ja 26 % 2011:s.</p>
<p>Viđát teakstaoassi sihkkojuvvo.</p>
<p>Čihččet teakstaoasi, vuosttaš cealkka rievdaduvvo leat ná: Ollugat geavahit doahpaga árktalaš eanadoallu ja Sámediggi háliida erenoamážit áŋgiruššat árktalaš eanadoaluin.</p>
<p>Vuosttaš cealkka goalmmát teakstaoasi čuoggá 1 vuolde, Gánnáhahttivuohta, rievdaduvvo leat ná:</p>
<p>Čoahkkingirjji čálli: Roy Amundsen   8 siidu 14 siiddus Sámediggi oaivvilda ahte roavvafuođarvuđot buvttadus galgá vuoruhuvvot erenoamážit davvi guovlluin.</p>
<p>Nubbi cealkka goalmmát teakstaoasi čuoggá 1 vuolde Gánnáhahttivuohta sihkkojuvvo.</p>
<p>Maŋimuš cealkka goalmmát teakstaoasi čuoggá 1 vuolde Gánnáhahttivuohta sihkkojuvvo.</p>
<p>Njealját teakstaoassi rievdaduvvo leat ná: Dalle go departemeanta áigu geahčadit buvttadandoarjagiid distriktaprofiila, rehkenastá Sámediggi beassat leat mielde dán barggus.</p>
<p>Njealját čuoggá bajilčála rievdaduvvo leat dát:</p>
<p>4. Mielkebuvttadeapmi</p>
<p>Ođđa nubbi teakstaoassi čuoggá 4 vuollái:</p>
<p>Gáicaealáhus lea leamaš ja lea viidát nuppástuhttojuvvomin gáicadikšuma ektui Norggas, ja mihttomearrin lea oažžut eret muhtun dávddaid mat bohtet gáiccaide. Sámediggi lea erenoamážit fuolas dan geažil go doalut heaittihuvvojit dikšunprošeavtta geažil ja deattuha ahte álggahuvvojit ođđa doaibmabijut eanadoallošiehtadallamiid oktavuođas maiguin sihkkarastojuvvo ain ceavzilis gáicaealáhus.</p>
<p>Viđát čuoggá vuolde rievdaduvvo nubbin maŋimuš cealkka ja dat galgá leat ná:</p>
<p>Dat seamma guoská maiddái gieddegilvagiid ja šibitjáffuid geasehangoluide, go dárbu šibitjáffuide lea lassánan mealgat dađi mielde go mielkebuvttadeaddji gusat ealli nammii leat eanet bahčigoahtán.</p>
<p>Ođđa guđát čuokkis: Buolvvas bulvii leat sámit ávkkástallan mehciin; lotnolagaid sierra ealáhusaid gaskka, nugo eanadoalu, meahcceealáhusaid ja mearrabivddu gaskka. Áinnas lea leamaš váldodienas eanadoalus, muhto vižže dietnasa maiddái eará ealáhusain. Dat leat leamaš sáivaguollebivdu, murjjiid ja urtasiid čoaggin, meahccedoallu ja eará. Meahcceealáhus lei ovdal nanus miehtá riikka, muhto várra nannoseamos davvin, gos ollu olbmot barge meahcceealáhusaiguin almmá ahte livčče čadnojuvvon eanadollui muđui. Dálkkádaga ja guhkes gaskkaid geažil fertejedje olbmot lonuhallat ávkkástallama, ja sierra lasseealáhusaid bokte ožžo oktiibuot doarvái dietnasa birgejupmái jahkeáigodagain.</p>
<p>Meahcceealáhusat, sihke eanadoalu oalgeealáhussan ja iešheanalis ealáhussan leat ain deaŧalaš sámi kulturguoddit davvi guovlluin, muhto rahčet stuorra hástalusaiguin. Sámi eanadoalu nannema oktavuođas ferte bidjat guovddážii maiddái meahcceealáhusaid; dát sáhttet addit deaŧalaš ja gánnáhahtti lasseealáhusa. Erenoamážit berre bidjat guovddážii ovddidanbarggu sáivaguollebivddu, murjjiid ja urtasiid čoaggima siskkobealde.</p>
<p>Guđát čuokkis rievdá čihččet čuokkisin.</p>
<p>Nubbi teakstaoassi Sámediggeráđi mearrádusárvalusa guđát čuoggás sihkkojuvvo ja sadjái biddjojuvvo dát:</p>
<p>Čoahkkingirjji čálli: Roy Amundsen   9 siidu 14 siiddus Sámediggi lea bidjan merkii ahte boraspiriid goddán sávzalohku lea unnon 2011:s, ja fuomášuhttá ahte sivvan dasa sáhttá leat go sávzadoalut leat geahppánan guovlluin gos leat ollu boraspiret. Alla boraspirelohku hehtte positiivvalaš ovdáneami sávzadoalus ja guohtonguovllut eai galggašii mannat boraspiriide doaluid heaittihemiid geažil. Eanadoallu dárbbaša guhkes áiggi ja einnostahtti doarjjaortnegiid maiguin sihkkarastojuvvo dat ahte oamit sáhttet guohtut meahcit. Boraspirepolitihkka váikkuha njuolga sávzadoaluid ekonomalaš bohtosii. Boraspiresoabahusain oaivvilduvvo ahte galget leat sihke guohtoneallit ja boraspiret meahcis. Sámedikki oaivila mielde buktá dát mihttomearri váttisvuođaid muhtun guohtonguovlluide.</p>
<p>Čihččet čuokkis rievdá gávccát čuoggán.</p>
<p>Teakstaosiid ráidu čihččet čuoggás Sámediggeráđi mearrádusárvalusas rievdaduvvo ja dat šaddá ná:</p>
<p>Sámediggi evttoha ahte ásahuvvošedje gulahallanarenat maid ulbmilin lea lonuhallat oainnuid ja čilget nubbi nubbái doaibmadili birra. Dán lágan arena sáhtášii leat positiivvalaš doaibmabidju mainna eastadit riidduid šaddamis ja sáhtášii lea álkit gávdnat konstruktiivvalaš čovdosiid. Dáinna lágiin sáhtášii buoridit olmmošgaskavuođaid beliid gaskka. Sámedikki mielas lea dárbbašlaš ahte stáhta eiseválddit vuoruhit barggu riidoeastadeaddji doaibmabijuiguin buoridan dihte áddejumi nuppi ealáhussii ja oktii ordnen dihte sierra geavaheaddjiberoštumiid. Diehtojuohkin earáid ealáhusaid birra lea deaŧalaš oassi riidoeastadeaddji doaibmabijuin. Dát lea deaŧalaš vai sáhttá eastadit riidduid lassáneamis. Dat psykososiála deaddu sáhttá guhkkit áiggi badjel dagahit vahágiid guoskevaš beliide.</p>
<p>Boazoáiddiid huksen lea lossat ekonomalaččat, muhto dat lea investeren máŋgga jahkái ovddasguvlui. Áiddiid huksemiin sáhttá eanadoallu maŋit áiggis seastit iežas liigebarggus, seammás go njuovvaneallit sihkkarastojuvvojit. Muhtun oktavuođain sáhttá leat áigeguovdil áidut sisa stuorát guovlluid. Dás sáhttá leat sáhka dakkár areálain main lea juo lunddolaš rádji eatnamis, huksehusain jna. Berrešii leat vejolašvuohta juolludit doarjaga maiddái dán lágan riidoeastadeaddji doaibmabijuide. Dát eaktuda soabalašvuođa beliid gaskka.</p>
<p>Dál lea unnán máhttu biologalaš dili birra guovlluin gos sávzzat ja bohccot guhtot fárrolaga. Danne háliida ge Sámediggi eanet máhttu ja dutkama guohtonminstariid birra biotohpa geavaheami ektui. Dárbu lea maiddái oažžut eanet máhttu dávddaid njoammumis elliid gaskka mat guhtot meahcis.</p>
<p>Čuokkis 8 rievdaduvvo leat čuokkis 9.</p>
<p>Čuokkis 9 rievdaduvvo leat čuokkis 10.</p>
<p>Vuosttaš teakstaoassi Sámediggeráđi mearrádusárvalusa ovccát čuoggás rievdaduvvo leat ná:</p>
<p>Sámedikki doaibma siskkilda daid guovlluid riikkas gos sámit ásset. Oassi Sámedikki cealkámušain eanadoallošiehtadallamiid oktavuođas leat vuhtii váldojuvvon maŋimuš jagiin, muhto dat leat geográfalaččat ráddjejuvvon. Sihke areálarájiid rievdadeamis doarjaga ektui ja eanet mielkeearit leat boahtán ávkin sámi álbmogii, muhto ii buohkaide. Leat ollu guovllut olggobealde gos ásset sámit geat barget eanadoaluin erenoamážit Romssas ja davit osiin Norlánddas. Ekonomalaš doaibmabijut mat biddjojuvvojit johtui sámi guovlluin galget guoskat stuorát geográfalaš guovlluide.</p>
<p>Nubbi teakstaoassi Sámediggeráđi mearrádusárvalusa ovccát čuoggás rievdaduvvo leat ná:</p>
<p>Eanadoallo- ja biebmodepartemeantta juolludus Sámedikki ealáhusovddidandoarjjaortnegii lei 2,0 miljon ruvnnu 2001:s. Ruđat eai leat heivehuvvon máŋgga jahkái.</p>
<p>Ođđa goalmmát teakstaoassi:</p>
<p>Čoahkkingirjji čálli: Roy Amundsen   10 siidu 14 siiddus Sámediggi lea oaidnán ahte Eanadoallo- ja biebmodepartemeanta lea ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea <span type="quote">"velkommen til bords"</span> (2011-2012). Dieđáhusas leat bajimuš mihttomearit nugo earret eará borramušgálvosihkarvuohta, eanadoallu miehtá riikka, buoret árvoháhkan ja ceavzilis eanadoallu. Dieđáhusa Stuorradikkis meannudeapmi lea vuođđun eanadoallopolitihkkii ovddasguvlui ja Sámediggi háliida leat deaŧalaš eavttuid biddji sihkkarastin ja nannen dihtii eanadoalu rámmaeavttuid sámi guovlluin.</p>
<p>Evttohus <em type="italic">Norgga Sámiid Riikasearvvis Geir Tommy Pedersen, Mathis Nilsen Eira og Randi A. Skum, Norgga Sámiid Riikasearvvis (NSR) /Sámeálbmotbellodagas (Sáb) Gunn-Britt Retter ja Árjas Olaf Eliassen </em></p>
<p>Evttohus 2</p>
<p>Ođđa maŋimuš teakstaoassi:</p>
<p>Sámediggi lea oaidnán ahte Eanadoallo- ja biebmodepartemeanta lea ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea <span type="quote">"velkommen til bords"</span> (2011-2012).</p>
<p>Sámedikki mielas lea lunddolaš ahte dán stuorradiggedieđáhusa meannudeami oktavuođas nannejuvvo Sámedikki rolla eanadoallopolitihkas.</p>
<p>Sámediggi ferte oažžut viidábuš rollaid sierra sámi fágasurggiid siskkobealde, ja vuordá ahte eanadoalu várás ovddiduvvo konsultašuvdnašiehtadus. Sámediggi háliida oažžut vejolašvuođa váikkuhit dan ahte eanadoalu rámmaeavttut sihkkarastojuvvojit ja nannejuvvojit, ja dieinna lágiin čuovvolit geatnegasvuođaid ealáhusa guovdu, earret eará ovddasvástádusa mii Sámedikkis lea ealli sámi giliid ektui.</p>
<p>Sámediggi gáibida ahte eanadoallošiehtadusa šiehtadallaninstituhtta ođasmahttojuvvo nu ahte dat dávista álbmotrievttálaš ovddideapmái. Sámediggi berre oažžut buot dieđuid ja berre searvat buot dásiin mearrádusproseassain, ja galgá sáhttit addit ovdagihtii miehtama doaibmabidjoevttohusaide ja ekonomalaš rámmaide ja ahte sin oainnut ja árvvoštallamat bohtet ovdan das maid eará departemeanttat lohket ja proposišuvnnas Stuorradiggái. Dát mearkkaša dan ahte Sámediggi ja Eanadoallo- ja biebmodepartemeanta galget soahpat bargovugiid go guoská sierra proseassaide mat loahpalaččat buvttihit eanadoallošiehtadusa.</p>
<p>Dasto bivdá Sámediggi ahte maiddái eanadoallošiehtadusa šiehtadallaninstituhtta árvvoštallojuvvo, maiddái beliid gaskasaš šiehtadallamiin Sámedikki, Norgga Boanddaidsearvvi, Norgga Boanddaid ja Smávvadálolaččaid searvvi ja stáhta gaskka.</p>
<p>Nugo struktuvra dál lea earret eará eanadoallošiehtadallamiin, de ii dávis dat Sámedikki oainnu mielde álbmotrievttálaš geatnegasvuođaide mat Norggas leat sámiid guovdu go dat lea álgoálbmot.</p>
<p>Evttohus <em type="italic">Norgga Sámiid Riikasearvvis Geir Tommy Pedersen, Mathis Nilsen Eira og Randi A. Skum, Norgga Sámiid Riikasearvvis (NSR) /Sámeálbmotbellodagas (Sáb) Gunn-Britt Retter, Ovddádusbellodagas Selmer Johansen, Johttisámiid listtas Per A. Bæhr ja Nordkalottfolket (NKF) lahtus Toril Bakken Kåven </em></p>
<p>Evttohus 3</p>
<p>Sámediggi áigu meannudit Eanadoallo- ja biebmodepartemeantta ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea <span type="quote">"velkommen til bords"</span> (2011-2012), boahtte dievasčoahkkimis.</p>
<p>Čoahkkingirjji čálli: Roy Amundsen   11 siidu 14 siiddus</p>
<p>Evttohus <em type="italic">Ovddádusbellodagas Selmer Johansen bokte</em> </p>
<p>Evttohus 2</p>
<p>Sámediggeráđi mearrádusárvalus sihkkojuvvo ja sadjái biddjojuvvo čuovvovaš:</p>
<p>Eanadoallošiehtadallanortnet lea doaibman 1950 logu rájes . Eanadoallošiehtadusas regulerejuvvo earret eará   gortni, mielkki, maniid ja spiinne- ja lábbábierggu haddi   buvttadandoarjaga juohku geográfalaččat   boanddaid dienas   ja dasto buvttadanmihttu</p>
<p>Juovlamánu 2. b. 2011 ovddiduvvui ođđa stuorradiggedieđáhus eanadoalu várás. Dan rájes lei gollan logi jagi dan rájes go ovddit eanadoallopolitihkalaš dieđáhus lei meannuduvvon. Dán áigodagas leat leamaš stuorra rievdadusat Norgga eanadoalus.</p>
<p>Juohke jagi heaittihuvvojit lagabui 1 000 doalu (measta 2-3 doalu beaivvis), ja badjel 36 000 doalu leat gurrosat.  Veaháš badjelaš 44 000 doalu ohce buvttadandoarjaga 2011:s; nu ahte leat birrasii 53 000 bargi vuođđobuvttadusas. Dattetge lea nu ahte váile 13-14 proseantta dáin duođai barget eanadoaluin olles áiggi, badjel 2/3 viežžá váldodietnasa olggobealde ealáhusa.</p>
<p>Dát addá dakkár gova ahte mii buvttadit borramuša Norggas lotnolasbargun.</p>
<p>Maŋimuš áiggiin lea leamaš áigeguovdil oktavuohta márkana stivrejeddjiide Tine, Nortura ja Norske Felleskjøp go mis lea leamaš stuorra dárbu duhtadit jearaldagaid riikka siste vuođđoborramušgálvvuid ektui nugo šibitbiergu, spiinnebiergu, sávzzabiergu, mielki ja vuodja, ja ii heive vajálduhttit gortni borramuša várás ja fuođđarbuvttadusa.</p>
<p>Mis odne lea dakkár vuogádat mii sihkkarastá iežamet atnui váile 41-44 proseantta vuođđoborramušgálvvuin Norgga eanadoalus. Ja seammás fievrridit mii badjel 17 miljárdda ruvnnu jahkásaččat eanadollui. Sullii 61 proseantta boandda jahkedietnasis boahtá almmolaš ruhtadeamis.</p>
<p>Dasto vuovdit mii eará vuođđoealáhusain; namalassii guolástusas ja mearrageavahusas lagabui 55 miljárdda ruvnnu ovddas jahkásaččat, mii dahká birrasii 38 miljovnna guollebiebmu olbmo nammii juohke beaivvi. Dát ii lohkkojuvvo mielde iežas atnui geavahussii, muhto Sámedikki oaivila mielde lea guolli maid borramuš.</p>
<p>Gitta jagi 2005 rádjai lei maiddái guolástusain hui moalkás regulerenvuogádat nugo eanadoalus lea, muhto ođđaregulerema maŋŋá lea ealáhus ieš oaidnán vejolašvuođaidis gánnáhahttivuođa árvvoštallamiid bokte ja geahččala oppa áiggi hutkat ođđa ja viiddidit buvttadusa.</p>
<p>Dál mis lea gávpesuođđan Ruŧŧii lagabui 11 miljárdda ru ovddas jahkásaččat Statistihkalaš Guovddáš doaimmahaga dieđuid mielde, mas sullii bealli sáhttet leat borramušgálvvut. Dát čuohcá erenoamážit eanadoallo- ja ealáhusávnnasbuvttadeapmái Østlánddas.</p>
<p>Čoahkkingirjji čálli: Roy Amundsen   12 siidu 14 siiddus Sámediggi oaivvilda ahte dáláš eanadoallopolitihkka lea eanet go láddan rievdadusaide ja áigu nu ollu go lea vejolaš bidjat guovddážii láhčima ahte sii geat háliidit bargat eanadoalus olles áiggi galget oažžut buoremus rámmaeavttuid vai nagodit dan. Sámedikki oaivila mielde lea deaŧaleamos láhčit diliid nu ahte eanadoalus lea gánnáhahttivuohta ja baicce duvdilit dobbelii distriktapolitihkalaš beroštumiid sihkkarastin dihte ássama birrasiin.</p>
<p>Sámediggi oaivvilda ahte go galgat juksat dáid mihttomeriid de ferte ođđasis reguleret eanadoalu sihkkarastin dihte ealáhusbargiide duohta ja juridihkalaš stivrejumi iežaset opmodaga badjel ja váldit eret buvttaduscakkiid nugo dáláš earremeari geažil.</p>
<p>Jos mis Norggas galgá sáhttit leat gánnáhahtti eanadoallu ja mii sáhttá gilvalit min lagamus ránnjáriikkaiguin, de ferte eanadoallopolitihka rievdadit hui ollu ja dan ferte dahkat dál.</p>
<p>Ollu buoret lea go mii ieža álggahit dán proseassa dan sadjái go midjiide earát muitalit movt mii galgat dahkat, go oaidnit ovdáneami EO:s ja go jurddašit WTO šiehtadallamiid.</p>
<p>Dán vuođul ovddida Sámediggi čuovvovaš cealkámuša 2012 eanadoallošiehtadallamiidda:</p>
<p>Eanadoallošiehtadusa áigodat muddejuvvo čuovvut kaleanddarjagi, ja ahte šiehtadallamat bohtet sisa oassin bušeahttaproseassas.   Buoret rámmaeavttut boanddaide geat háliidit áŋgiruššat iešheanalis ealáhusdoallin olles áiggi   Evttohit dárbbašlaš láhkarievdadusaid nu ahte ássan- ja doaibmageatnegasvuođa ja eanadoalloopmodaga hadderegulerema sáhttá heaittihit.   Rievdadit eanalága mearrádusaid juohkingildosa.   Viiddidit vejolašvuođa válljet friija organisašuvdnavugiid eanadoalu siskkobealde (eanadoallu ja meahccedoallu) doaimma ektui.    Rievdadit buvttadandoarjaga mii lea šibihiid várás dáláš ceahkkálastojuvvon dásis nu ahte buvttadandoarjja šaddá seamma stuoris ealli nammii.    Rievdadit ovttasdoaimma njuolggadusaid, nu ahte šattašii stuorát dávggasvuohta ja ahte livččii buoret vejolašvuohta oažžut máŋggabealat ja juohkelágan doallostruktuvrra.    Heaittihit geográfalaš ráddjemiid ja oasseváldilogu ovttasdoibmii searvama oktavuođas.    Heaittihit bajimuš earredási buvttadusas   Addit lobi doallat čájáhusvuovdimiid ja guossohit galledemiid oktavuođas buvttadanlokálain dahje daid oktavuođas.    Váikkuhit dan ahte bargu dihtomárkan- ja erenoamášbuktagiid ovddidemiin eanadoalus ja dasto daid vuovdalemiin, beavttálmahttojuvvo.    Eanet áŋgiruššat bio-energiijain eanadoalu siskkobealde.</p>
<p>Lávdegotti ráva</p>
<p>Lávdegottis eai leat eanet mearkkašumit dahje evttohusat ja rávve Sámedikki mearridit čuovvovaččat:</p>
<p>Muđui doarju Sámediggi Sámediggeráđi mearrádusárvalusa.</p>
<p>Čoahkkingirjji čálli: Roy Amundsen   13 siidu 14 siiddus Vuolláičállit leat lohkan čoahkkingirjji ja leat gávnnahan ahte mearrádusat leat fievrriduvvon čoahkkingirjái nu mo ealáhus- ja kulturlávdegoddi lea mearridan.</p>
<p>Kárášjohka, 21.2.2012</p>
<p>Ealáhus- ja kulturlávdegoddi</p>
<p>Heidi Persdatter Greiner Haaker    Per A. Bæhr Jođiheaddji       áššejođiheaddji</p>
<p>Olaf Eliassen áššejođiheaddji</p>
</body></document>