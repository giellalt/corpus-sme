<document xml:lang="sme" id="no_id"><header><title>Mteprotokoll</title><genre code="admin"/><author><person firstname="Hege" lastname="Fjellheim Sarre" sex="f" born="" nationality="nor"/></author><translator><person firstname="Marit " lastname="Eira Murud" sex="unknown" born="" nationality="NO"/></translator><translated_from xml:lang="nob"/><year>2005</year><publChannel><publication><publisher>Sámediggi</publisher></publication></publChannel><wordcount>2231</wordcount><conversion_status type="standard"/><availability><free/></availability><submitter name="Børre Gaup" email="boerre.gaup@samediggi.no"/><origFileName>ekl_1_04.doc</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.7 $; common.xsl  $Revision$; </version></header><body><p>Ealáhus- ja kulturlávdegoddi</p>
<p>Čoahkkingirjji oassi 1/04</p>
<p>Áigi: 24.05.2004 - 25.05.2004</p>
<p>Báiki: Kárášjohka / Karasjok</p>
<p>Áššelistu:</p>
<p>Áššenr.</p>
<p>Áššenamahus</p>
<p>001/04</p>
<p>Gohččuma ja áššelisttu dohkkeheapmi</p>
<p>002/04</p>
<p>Áigemuddu meannudit árvalusaid boazodoallošiehtadussii</p>
<p>003/04</p>
<p>Boazodoallošiehtadus 2004 - 2005</p>
<p>Čoahkkimis:</p>
<p>Ann-Mari Thomassen, jođiheaddji - NSR</p>
<p>Sverre Anderssen - BB</p>
<p>Per Solli - BB</p>
<p>Kjell Jøran Jåma - SSL</p>
<p>Jánoš Trosten - NSR</p>
<p>Johan Mikkel Sara - SBS</p>
<p>Jarle Jonassen - NSR</p>
<p>Per A. Bæhr - JL</p>
<p>Ove Johnsen - SVL</p>
<p>Marie Therese Nordsletta Gaup - BB (várrelahtu Steinar Pedersena ovddas)</p>
<p>Eai lean čoahkkimis:</p>
<p>Steinar Pedersen - BB</p>
<p>Olaf Eliassen - SP</p>
<p>Hálddahusas</p>
<p>Hege Fjellheim Sarre, hálddahusa lávdegoddečálli</p>
<p>Marit M. Eira Murud, jorgaleaddji</p>
<p>Ealáhus- ja kulturlávdegoddi 001/04: Gohččuma ja áššelisttu dohkkeheapmi</p>
<p>Mearrádusárvalus:</p>
<list><p type="listitem">Gohččuma dohkkeheapmi</p>
</list><p>24.05.2004 gohččun dohkkehuvvui ovttajienalaččat</p>
<list><p type="listitem">Gohččumii mielddistuvvon áššelistu dohkkehuvvui ovttajienalaččat čuovvovaš rievadusaiguin:</p>
</list><p>Lassiáššit:</p>
<p>Ealáhus- ja kulturlávdegoddi 001/04</p>
<p>Per Solli, BB, evttohii čuovvovačča:</p>
<p>Ealáhus- ja kulturlávdegotti čoahkkimat galget leat rabas.</p>
<p>Per Solli, BB, evttohus ii čuovvoluvvon, 6 jiena vuostá.</p>
<p>Ealáhus- ja kulturlávdegoddi 002/04: Áigemuddu meannudit árvalusaid boazodoallošiehtadussii</p>
<p>Sámediggeráđi mearrádusárvalus lávdegoddái:</p>
<p>Boahttevaš boazodoallošiehtadusat meannuduvvojit dán láhkai:</p>
<list><p type="listitem">Sámediggeráđđi addá cealkámuša Stuorradiggái gárvves šiehtaduvvon šiehtadussii cuoŋománu/miessemánu ráđđečoahkkimis, gč. boazodoalu váldošiehtadusa 4. §.</p>
<p type="listitem">Erenoamáš diliin, ovdamearkka dihtii jus šiehtadallamat boatkanit, sáhttá Sámediggeráđđi ovddidit ášši miessemánu dievasčoahkkimii.</p>
<p type="listitem">Sámediggi bivdá Ráđđehusa ráđđádallamiidda ovdalgo stáhta ráhkada fálaldagas boahttevaš boazodoallošiehtadussan.</p>
</list><p>Sámedikki dievasčoahkkin meannuda árvalusaid boahttevaš šiehtadallamiidda čakčamánus.</p>
<p>Ealáhus- ja kulturlávdegoddi - 002/04</p>
<p>Áššeovddideaddji: Jánoš Trosten</p>
<p>Suoivvanáššeovddideaddji: Sverre Anderssen</p>
<p>Ealáhus- ja kulturlávdegotti mearrádusevttohus áššái 26/04 - Áigemuddu meannudit árvalusaid boazodoallošiehtadussii</p>
<p>Ealáhus- ja kulturlávdegotti evttohus; NSR:a ovttasbargojoavku (Ann-Mari Thomassen, Jánoš Trosten, Jarle Jonassen, Kjell Jøran Jåma), Bargiidbellodaga sámediggejoavku (Sverre Anderssen, Per Solli, Marie Therese Nordsletta Gaup), SVF (Ove Johnsen), Johttisápmelaččaid listu/Olgešbellodat (Per A. Bæhr):</p>
<p><em type="italic">Evttohus 1 </em></p>
<p>Boahttevaš boazodoallošiehtadusat meannuduvvojit dán láhkai:</p>
<list><p type="listitem">Ráđđehus ráđđádallá Sámedikkiin ovdal go stáhta ráhkada fálaldagas boahttevaš   boazodoallošiehtadussan.</p>
<p type="listitem">Sámediggeráđđi addá cealkámuša Stuorradiggái gárvves šiehtaduvvon šiehtadussii cuoŋománu/miessemánu ráđđečoahkkimis, gč. boazodoalu váldošiehtadusa 4. §.</p>
<p type="listitem">Erenoamáš diliin, ovdamearkka dihtii jus šiehtadallamat boatkanit, sáhttá Sámediggeráđđi ovddidit ášši miessemánu dievasčoahkkimii.</p>
</list><p><em type="italic">Evttohus 2 </em></p>
<p>Lasáhus c)-čuoggái:</p>
<p>Sámediggi ráđđádallá maid NBR`in ovdal go ráđđádallá Ráđđehusain.</p>
<p>Ealáhus- ja kulturlávdegotti unnitlogu evttohus, Johttisápmelaččaid listu/Olgešbellodat (Per A. Bæhr): </p>
<p><em type="italic">Evttohus 3 </em></p>
<p>Maŋemus cealkka sihkkojuvvo.</p>
<p>Ii leat dárbu, ii ge riekta ahte Sámediggi hábme boazodoallopolitihka.</p>
<p>Ealáhus- ja kulturlávdegotti eanetlohku; NSR:a ovttasbargojoavku (Ann-Mari Thomassen, Jánoš Trosten, Jarle Jonassen, Kjell Jøran Jåma), Bargiidbellodaga sámediggejoavku (Sverre Anderssen, Per Solli, Marie Therese Nordsletta Gaup), SVF (Ove Johnsen), rávve Sámedikki guorrasit Sámediggeráđi mearrádusevttohussii, lávdegotti rievdadusaiguin.</p>
<p>Ealáhus- ja kulturlávdegoddi 003/04: Boazodoallošiehtadus 2004 - 2005</p>
<p>Sámediggeráđi mearrádusárvalus lávdegoddái:</p>
<p>Sámediggeráđi cealkámuševttohus:</p>
<p><em type="bold">BOAZODOALU D </em><em type="bold">ILLI JA BOAZODOALLOŠIEHTADUS 2005 </em></p>
<p>Ovdáneapmi boazodoalus</p>
<p>Dávjá boazodoalu dili oktavuođas leat ovttabealádit negatiivvalaččat biddjojuvvon guovddážii dat hástalusat mat čatnasit muhtun orohagaide gos leat menddo ollu bohccot guohtoneatnamiid ektui.</p>
<p>Go boazodoallopolitihka birra lea sáhka mediain ja politihkalaš orgánain, de guovddážii leat biddjojuvvon dat seamma orohagat. Doaibmabijuid ja ekonomalaš váikkuhangaskaomiid oktavuođas leat dávjá hástalusat dáin orohagain mat leat vuođđun váikkuhangaskaomiide ja doaibmabijuide. Ollislaččat čájeha resursarehketdoallu ja ollislašrehketdoallu ahte dilli boazodoalus lea muttolaš buorre resursavuođu ektui.</p>
<p>Buot orohagain eai leat váttisvuođat resursaheiveheames, muhto baicce leat ollu boraspireváttisvuođat ja gánnáhahttivuohta lea heittot. Ekonomalaš váikkuhangaskaomiid heiveheapmi daid hástalusaid ektui mat leat ollu boraspiriiguin ja heajos gánnáhahttivuođa geažil, lea danne ollu deaŧaleappot go hábmet ekonomalaš váikkuhangaskaomiid dan moatti boazoorohaga ektui gos leat heivehanváttisvuođat. Guovddáš ekonomalaš váikkuhangaskaomiid geavaheami ferte danne bidjat kultuvrralaččat nana ceavzi boazodoalu ovdáneami ektui. Guovddážis ferte leat dássedettolaš rekrutteren, eanet nissonolbmot boazodoalus, alla barggolašvuohta ja buoret gánnáhahttivuohta ovttaskas boazodoallobearrašis, vai boazodoallu maiddái boahtteáiggis sáhttá leat sámi kultuvrra deaŧalaš ávnnaslaš vuođđun.</p>
<p>Lassánan buvttadeapmi</p>
<p>Maŋŋá máŋga jagi vuollegis buvttademiin lea sagahusealániid buvttadeapmi buohkanassii (ealihuvvon ja njuvvojuvvon) lassánan sakka maŋimuš golmma jagis. Erenoamáš stuorra lassáneapmi lea Finnmárkkus. Lassánan buvttadeapmi ii leat mielddisbuktán vástevaččat lassánan njuovvama. Deaŧalaš sivvan dasa lea njuovvan- ja márkandilli bohccobierggu vuovdima oktavuođas.</p>
<p>Erenoamáš fuolastuhtti lea dilli Oarje-Finnmárkkus, gos boazodoallostivra 30.01.2002 mearridii su. 64 300 sturrosaš bajimuš boazologu geasseorohagaide, dan sajis go boazolohku boazodolliid iežaset boazodoallodieđáhusaid mielde ledje su. 80 000 bohcco 01.04.2003:s. 2003 čavčča logai Boazodoallohálddahus bohccuid almmolaččat. Lohkan čájehii badjel 110 000 bohcco. Vaikke vel leatge njuvvojuvvon bohccot maŋŋá almmolaš lohkama, de lea boazolohku cuoŋománu 1. b. muttus badjel 40 000 bohcco eanet go mearriduvvon meari.</p>
<p>Sámediggi lea meannudan boazodoalu márkan- ja njuovvandili áššis 37/03. Sámediggi ohcalii sihke oanehisáiggi ja guhkitáiggi doaibmabijuid vai buoridivččii márkan- ja njuovvandili. Sámediggi gávnnaha ahte leat álggahuvvon sierranas oanehisáiggi ja guhkitáiggi doaibmabijut bohccobierggu vuovdaleami ja vuovdima oktavuođas. Doaibmabijut eai leat leamaš doarvái sihkkarastit ahte buot boazoeaiggádat leat beassan vuovdit njuovvanáigodagas 2003/2004. Márkandilli lea dagahan vuolit hattiid ja uhcit árratnjuovvandorjaga bozoeaiggádiidda. Muhtun boazoeaiggádiin lea ekonomalaš massin leamaš mearkkašahtti stuoris. Eai oppa smávva muddematge árratnjuovvandoarjjaortnegis leat čađahuvvon nu mo Sámediggi árvalii dievasčoahkkinmearrádusastis. Iešguđet boazoeaiggát lea ferten gillát olles dienasmassima márkan- ja njuovvanváttisvuođaid geažil.</p>
<p>Besten ja barggahus</p>
<p>Sámediggi lea máŋgga iešguđet lágan oktavuođain árvalan ásahit ovdaláiggepenšonortnegiid sin várás, geat leat badjel 50 jagi boarrásat, vai sáhttá buorebut heivehit doaluid resursavuđđui, muhto maiddái vai eanet nuorat besset ovddidit boazodoaluset. Ovdun ovdaláiggepenšonortnegiiguin doaluid lotnuma ektui lea ahte ovdaláiggepenšoneremiin bissu gullevašvuohta boazodoallokultuvrii ja olmmoš lea ain resursan ealáhussii, seammás go penšoneren addá eará doaluide buoret ekonomalaš rámmaeavttuid. Sámediggi ii ane lotnunortnega heivvolaš váikkuhangaskaoapmin muddet sin doallologu, geat leat badjel 50 jagi boarrásat.</p>
<p>Máŋgga siva geažil lea mánáid ja nuoraid lohku dál vuollin máŋgga orohagas, ee. go bearrašiin leat uhcit mánát ja go leat ollu ovttaskas boazodoallit, geain eai leat árbbolaččat. Sámediggi lea fuolastuvvan bestema geažil boazodollui áiggi vuollái. Boazodoallu dárbbaša nuorra ja gelbbolaš bargonávccaid. Muhtun orohagain lea dilli dál jo fuolastahtti.</p>
<p>Ulbmillaš doaibmabijuid haga sáhttá dilli muhtun orohagain šaddat nu ahte váilu kultuvrralaš jotkkolašvuohta ja gelbbolašvuohta. Okta doaibmabijuin livččii buolvamolsumiid láhčit. Sámediggi árvala ahte dakkár ortnegat dohkkehuvvojit nugo gaskaboddasaš nuoraiddoalut dahje guoktebuolvvadoalut. Doaibmabidju ii gáibit láhkarievadusa ja dan sáhttá čađahit dalán.</p>
<p>Dásseárvohástalusat</p>
<p>Árvalusaid vuođul earret eará Sámedikkis lea dán jagá šiehtadusas ovttamielalašvuohta das ahte ásahit sadjásašortnega áhpehisvuođa oktavuođas. Dát lea hui buorre doaibmabidju, mii láhčá nissoniid dili boazodoalus. Dattetge ii leat dát doarvái dáid dásseárvohástalusaid ektui. Sámediggi ohcalii árjjaleabbo doaladumi dásseárvoáššiin 21.10.2003 beaiváduvvon notáhtas eanadoalloministarii Lars Sponheimii.</p>
<p>Sámediggi lea duhtavaš go Boazodoallohálddahus lea ráhkadahttán raportta nissoniid birra boazodoalus. Dát raporta lea buorre vuođđodokumeantan viidáset barggus bisuhit nissoniid boazodoalus.</p>
<p>Sámediggi lea fuolastuvvan go boazodoalu váikkuhangaskaomiid geavaheapmi lea ráddjejuvvon daidda nissoniidda, geat dál leat boazodoalus ja geat juogadit doalu isidiin/ovttasorruin. Beallelašdoarjaga beallideapmi diimmá boazodoallošiehtadusas, 50 000 ruvnnos 25 000 ruvdnui, heajosmahtii dáid nissoniid dili vel eanet. Buvttadanvuoittu ásaheapmi (ovddeš buvttadandoarjaga sajis) ii sáhte buhttet dán. Ovdamearkka dihtii ferte vuovdit dujiid 100 000 ru ovddas jus galgá buhttet beallelašdoarjaga massima.</p>
<p>Boazoealáhusa barggu definišuvdna lea maŋimuš logijagiid eanet ja eanet gáržžiduvvon guoskat dušše bohccobiergobuvttadeapmái. Dát lea erenoamážit čuohcan boazodoallonissoniid sajádahkii ealáhusas go sis árbevirolaččat lea leamaš váldoovddasvástádus borramušbuvttadeamis, duodjeávdnasiid háhkamis ja gieđahallamis ja maiddái duodjebuvttadeamis. Boazodoalu árvoháhkanprográmma lea doaibman 2002 rájes. Dan rájes leat boazodoallošiehtadusain jahkásaččat várrejuvvon ruđat dasa (2002: 7 milj. r - 2003:</p>
<p>7,7 milj. r ja 2004: 7,7 milj. r), muhto iige dattetge leat lasihan nissoniid oassálastima boazodoalus namuhanveara. Sámediggi lea máŋgga oktavuođas čujuhan ahte árbevirolaš buvttadeapmái heivehuvvon hygienagáibádus ferte leat ovdehussan jus árvoháhkan galggaš lihkostuvvat. Dálá njuolggadusaid ferte nappo ložžet. Nissonat fertejit árvoháhkanprográmma bokte beassat oassálastit ealáhusas.</p>
<p>Stuorámus oassi dálá boazodoallonissoniin leat ollesáiggi- dahje oasseáiggibarggus olggobealde boazodoalu. Dábálaččat dárbbašit bearrašat dán bistevaš dietnasa. Sámediggi oaivvilda ahte doarjjaortnegiid ferte láhčit nu ahte dát nissonat besset áigodagaid oassálastit boazodoalus almmá massit dietnasa.</p>
<p>Sámediggi ohcalii maiddái diimmá boazodoallošiehtadusa meannudeami oktavuođas ulbmileabbo barggu boazoealáhusa dásseárvohástalusaid oktavuođas.</p>
<p>Sámedikki mielas lea stáhtas ovddasvástádus das ahte nissoniid sajádat boazodoalus lea hedjonan. Danne berrejit boazodoallošiehtadussii boahtit ođđa ruđat, maiguin duste daid hástalusaid mat gullet boazodoallonissoniid oažžumii ruovttoluotta ealáhussii.</p>
<p>Boraspiret</p>
<p>Miessemánus dán jagi meannuda Stuorradiggi stuorradiggedieđáhusa nr. 15 (2003 - 2004) Rovvilt i norsk natur (Boraspiriid birra Norggas). Nugo diehtit de lea Sámediggi buktán árvalusaid dieđáhussii, searvan ráhkkananbargui guovddáš boraspirelávdegottis, ja dasto lea leamaš mielde gulaskuddančoahkkimis Romssas guovvamánus dán jagi. Gulaskuddannotáhtta lea dán áššis mielddusin. Sámediggeráđđi lea maiddái beassan deaivvadit biras- ja ealáhuslávdegotti jođiheddjiin Bror Yngve Rahm`ain cuoŋománu 22. b. 2004 ja lea ságastallan boraspiredieđáhusa birra. Dán čoahkkimis bijai Sámediggeráđđi, lassin Sámedikki árvalusaide boraspiredieđáhussii ja gulaskuddannotáhttii, guovddážii dan ahte man deaŧalaš báikkálaš ja guovllulaš boraspirehálddašeapmi lea.</p>
<p>Sámediggi lea ovdal čujuhan ahte lea eahpegovttolaš go boazodoallit ieža fertejit gillát boraspiriid dagahan ekonomalaš vahágiid geažil. Danne ferte boraspirevahátbuhtadusaid oktavuođas ásahit ortnegiid maiguin ollásit buhtadit daid ekonomalaš vahágiid maid ii oaččo boazodoallošiehtadusa bokte.</p>
<p>Šiehtadusboađus jagiin 2004/2005</p>
<p>Boazodoallošiehtadusa rámma 2005:s lea 95 miljon ruvnno, dasto bohtet vel ruđat doaibmabijuide radioaktivitehta vuostá ja vearrogeahpedusa árvvu ektui boazodoalus. Rámma ii leat rievdaduvvon dáláš šiehtadusa ektui. Unna rievdadusáš dán jagi šiehtadusas lea dat go šiehtadusat boahtteáiggis čuovvugohtet kaleanddarjagi, eai ge nugo dál 01.07. - 31.06. Dás eai leat váikkuhusat iešguđet ekonomalaš váikkuhangaskaomiide ja dat lea dušše heiveheapmi stáhtabušehttii mii čuovvu kaleanddarjagi.</p>
<p>Boazodoalu ovddidanfoanda</p>
<p>Boazodoalu ovddidanfoandda juolludusat leat 33,5 miljon ruvnno, dan ektui go dat dán jagi leat 36,5 miljon ruvnno. Boazodoalu ovddidanfoandda juolludusat juohkásit ná:</p>
<list><p type="listitem">4,5 miljon ruvnno dutkamii ja oaivadussii 2003:s</p>
<p type="listitem">2,0 miljon ruvnno Sámi ovddidanfondii doarjjan lotnolasealáhusaide maid oassin lea boazodoallu</p>
<p type="listitem">1,0 miljon ruvnno vuostálasvuođaeastadeaddji doaibmabijuide 2003:s</p>
<p type="listitem">7,7 miljon ruvnno boazodoalu árvobuvttadanprográmmii</p>
<p type="listitem">Gitta 10,0 miljon ruvnno doaluid lotnumii ja eará struktuvradoaibmabijuide orohagain gos lea dárbu heivehit doallologu ja boazologu</p>
<p type="listitem">1,0 miljon ruvnno nissondoaibmabijuide</p>
<p type="listitem">0,7 miljon ruvnno goluide doarjjavuogádaga nuppástuhttima geažil</p>
<p type="listitem">2 miljon ruvnno boazodoalu fágareiveortnegii</p>
<p type="listitem">3,0 miljon ruvnno márkandoaibmabijuide</p>
</list><p>Lassiprotokollat</p>
<p>Ráhkaduvvojedje golbma lassiprotokolla:</p>
<list><p type="listitem">Goluide doaibmabijuid oktavuođas mat bohtet radioaktiivvalaš nuoskkideames</p>
<p type="listitem">Orohatdoarjaga geahčadeapmi</p>
<p type="listitem">Juolludusa eará láhkai geavaheapmi lotnut doaluide eanet njuovvankapasitehta Finnmárkkus čakčat 2004</p>
</list><p>Sámedikki mearkkašumit šiehtadusbohtosii</p>
<p>Dán šiehtadusjagi (2003/2004) boazodoallošiehtadusas rievdaduvvojedje doarjjaortnegat hui ollu.</p>
<p>Šiehtadusbealit ledje dalle ovttaoaivilis ahte rievdadit ollu daid ekonomalaš váikkuhangaskaomiid buvttasorjankeahtes doarjagis eanet buvttasorjavaš doarjjan. Dasa lassin biddjojuvvui sierra vearregeahpedus. Ekonomalaš váikkuhangaskaomiid nuppástuhttima beaktilvuohta lea dássážii eahpesihkar, go nuppástuhttin váikkuha easkka 2003 verrui (guođđináigemearri lea cuoŋománu 1. b. 2004) ja boazodoallošiehtadusdoarjaga ohcamiidda mat máksojuvvojit geassemánus 2004.</p>
<p>Sámediggi čujuhii dan ođđa buvttadanbálkáortnega diimmáš meannudeames ahte dat sáhttá fuonidit boazodoallošiehtadusa dienasjevdenbeavttu ja unnudit dietnasa boazodolliide álggahandásis ja boazodoalliide guovlluin gos leat stuorra boraspirevahágat. Nuppástuhttima váikkuhusaid evalueren lea mielde boazodoalu 2004 ollislašrehketdoalus. Sámediggi áigu vuordit 2004 ollislašrehketdoalu nu ahte konkrehta rehketdoallologut sáhttet leat vuođđun ovttaskas boazodoalli nuppástuhttima beaktilvuođa árvvoštallamis.</p>
<p>Sámediggi konstatere ahte Boazodoalu ovddidanfoandda ruđat leat geahppánan 36,5 miljon ruvnnus 33.5 miljon ruvdnui. Ruđain leat sullii 32 miljon ruvnno juogo čadnojuvvon mearriduvvon doaibmabijuide dahje čadnojuvvon dáláš ortnegiidda. Dát mearkkaša ahte 2005:s gártet leat hui unnán ruđat investeremiidda ja ovddidandoaibmabijuide boazodoalus.</p>
<p>Sámediggi váldá vuhtii dan ovddiduvvon 2004/2005 boazodoallošiehtadusa Sámedikki mearkkašumiiguin.</p>
<p>Ealáhus- ja kulturlávdegoddi - 003/04</p>
<p>Áššeovddideaddji: Per Solli</p>
<p>Suoivvanáššeovddideaddji: Kjell Jøran Jåma</p>
<p>Ealáhus- ja kulturlávdegotti mearrádusevttohus áššái 27/04 - Boazodoallošiehtadus 2004-2005</p>
<p><em type="bold">Ealáhus- ja kulturlávdegotti evttohus; NSR:a ovttasbargojoavku (Ann-Mari Thomassen, Jánoš Trosten, Jarle Jonassen, Kjell Jøran Jåma), Bargiidbellodaga sámediggejoavku (Sverre Anderssen, Per Solli, Marie Therese Nordsletta Gaup), SVF (Ove Johnsen), Johttisápmelaččaid listu/Olgešbellodat (Per A. Bæhr): </em></p>
<p><em type="italic">Evttohus 1 </em></p>
<p>Lasáhus 1. siidui: ođđa teakstaoassi: Álgu:</p>
<p><span type="quote">“Duogážin Sámedikki boazodoallošiehtadusmeannudeapmái lea boazodoalu váldošiehtadusa 4. §, mas čuožžu ahte Sámediggái galgá addojuvvot vejolašvuohta buktit cealkámuša boazodoallošiehtadallamiidda ovdal go Stuoradiggi meannuda boazodoallošiehtadusa. Sámedikki boazodoallošiehtadusmeannudeapmi lea ee. Oppalašrehketdoalu ja Resursarehketdoalu vuođul, vai Sámediggi galgá oppalaččat sáhttit oaiviliiddis ovddidit dain iešguđetge boazodoalloáššiin.”</span></p>
<p><em type="italic">Evttohus 2 </em></p>
<p>Lasáhus 2. siidui, ovdal 4. teakstaoasi:</p>
<p>”Sisabahkken guohtoneatnamiidda lassána, ja áitá boazodoalu oppalaččat. Boazodoallu massá deaŧalaš guohtoneatnamiid veahážiid mielde. Čielga ovdamearkan dása leat Hálkkavári-báhčinguovllu viiddidanplánat ja Meavkki - Vilgesvári báhčinguovllu oktiilaktinplánat.</p>
<p>Dát eai einnos boazodollui buori boahtteáiggi.”</p>
<p><em type="italic">Evttohus 3 </em></p>
<p>Ođđa 5. teakstaoassi 2. siidui; <span type="quote">”Besten ja barggahus”</span>:</p>
<p>”Sámediggi lea máŋgga iešguđetlágán oktavuođain evttohan ásahit ovdaláiggepenšuvdnaortnegiid olbmuide geat leat badjel 50 jagi, vai geahpedivččii buolvamolsuma boazodoalus. Ovdaláigge penšuneremiin doalaha olmmoš gullevašvuođa boazodoallokultuvrii ja lea ain resursan boazodoalus, ja addá eanet nuoraide vejolašvuođa ovdánit iežaset boazodoaluiguin. Eaktodáhtolaš ortnet vuovdit doaluid lea buorre ortnet orohagain gos leat beare ollu doalut guohtunresurssaid ektui.</p>
<p>Sámediggi gáibida ahte álggahuvvo doarjjaortnet maid Boazodoallošiehtadus ruhtada, nu ahte sáhttá bálkáhit veahki buozanvuođa geažil.”</p>
<p><em type="italic">Evttohus 4 </em></p>
<p>3. siidu,</p>
<p>4. teakstaoasi maŋemus cealkaga sadjái čállojuvvo:</p>
<p>”Buvttadanbálkáortnega vuođđun dohkkehuvvo dušše go vuovdá bierggu, liigebuktagiid ja sisaboahtu dujiin mat leat ráhkaduvvon doalu iežas bohccuin. Dalle go duodjesisaboahtu lea eambbo go Vearroetáhta rájit mat mearridit goas ferte deavdit ealáhusdieđáhusa/lassidieđáhusa, de ii leat sisaboahtu oassin buvttadandoarjaga vuođus.”</p>
<p><em type="italic">Evttohus 5 </em></p>
<p>5. siidu,</p>
<p>lasáhus maŋemus cealkaga ovdalii:</p>
<p>”Boazodoalu Ovddidanfoanda ferte oažžut eambbo ruđa infrastruktuvrra huksemii njuovvama oktavuođas. Ferte maid biddjojuvvot ruhta buoridit buvttaovddideami mii jurddašuvvo bohccobiergogálvvuid vuovdaleapmái.”</p>
<p><em type="italic">Evttohus 6 </em></p>
<p>Biddjojuvvo sierra kapihtal: DIVVAGAT - maŋŋel BORASPIRET-kapihttala, 4. siiddus.</p>
<p>DIVVAGAT</p>
<p>Sámediggi gáibida boazodollui vuoiggalaš divatortnegiid, earenoamážit dakkáriid mat gusket muohtaskohterii ja bensiidnii, main boazodoalus leat eará eavttut eanadoalu ektui, ii ge gehččojuvvo ollesveardásaš ealáhussan.</p>
<p>- Kubihkkarádji muohtaskohteriin sihkkojuvvo.</p>
<p>- Boazodoallit galget oažžut lassiárvodivatgessosa muohtaskoteris juohke jagi.</p>
<p>- Divvagat bensiinnas mii geavahuvvo ealáhusas sihkkojuvvo.</p>
<p>- Muohtaskohtera registrerendivat ferte heivehuvvot eará ealáhusdolliid goluide</p>
<p><em type="bold">Ealáhus- ja kulturlávdegotti eanetlogu evttohus; NSR ovttasbargojoavku (Ann-Mari Thomassen, Jánoš Trosten, Jarle Jonassen, Kjell Jøran Jåma), </em><em type="bold">Johttisápmelaččaid listu/Olgešbellodat (Per A. Bæhr </em><em type="bold">): </em></p>
<p><em type="italic">Evttohus 7 </em></p>
<p>Lasáhus 2. siidui ovdal 4. teakstaoasi:</p>
<p>”Ovdal go boazodoallostivra loahpalaččat mearrida bajimus boazologu, fertejit rámmaeavttut leat válbmasat. Dasa lassin fertejit boazodoalu siskkáldas rievttálaš dilálašvuođat čielggaduvvon. Ferte ásahuvvot rievttálaš gaskkusteaddji vai garvvášii soaittáhas meannudeami dáin gažaldagain. Čállindoaibma biddjojuvvo Sis-Finnmárkku diggegoddái.</p>
<p>Sámediggi ii mieđit ahte eai leat guohtumat, nu movt almmolašvuohta dávjá govvida.”</p>
<p><em type="bold">Lávdegotti unnitlogu evttohus; Johttisápmelaččaid listu/Olgešbellodat (Per A. Bæhr): </em></p>
<p><em type="italic">Evttohus 8 </em></p>
<p>GOLLOVUOLIDEAPMI JA NJUOLGGODOARJJA</p>
<p>Doarjjaeavttut doaluide ja boazoservviide:</p>
<p>600 bohcco bajimus boazolohkun šiehtadusas sihkkojuvvo.</p>
<p>Earenoamážit dál go lea nu ollu hupmu boazoealuid unnideamis ja eambbo njuovvamis, lea dát mearrádus hehttehussan dasa.</p>
<p>Nubbi lea dat ahte boazodoallu lea bearašfitnodat ja dárbbaša eanet bohccuid doalus.</p>
<p>Ealáhus- ja kulturlávdegoddi rávve Sámedikki guorrasit Sámediggeráđi mearrádusevttohussii, lávdegotti rievdadusaiguin.</p>
<p>Vuolláičállit leat lohkan čoahkkinbeavdegirjji, ja leat gávnnahan ahte čoahkkingirjái fievrriduvvon mearrádusat leat nu movt Ealáhus- ja kulturlávdegoddi mearridii.</p>
<p>Kárášjohka, miessemánu 25. b. 2004</p>
<p>Ann-Mari Thomassen Per Solli</p>
<p><em type="bold">*ráđđi/stivra* Čoahkkingirjji oassi */* </em><em type="bold">15 </em><em type="bold">siidu </em><em type="bold">15 </em><em type="bold">siiddus </em></p>
<p><em type="bold">Vuolláičálli: </em><em type="bold">_________________ /_________________ </em></p>
<p><em type="bold">Čoahkkingirjji čálli: *Čále nama* Čoahkkingirjjis leat oktiibuot </em><em type="bold">15 </em><em type="bold">siiddu </em></p>
<p>Kautokeinoveien 50, N-9730 Kárášjohka</p>
<p>Telefon +47 78 47 40 00</p>
<p>Telefaks +47 78 47 40 90</p>
<p>samediggi@samediggi.no</p>
<p>www.samediggi.no</p>
</body></document>
