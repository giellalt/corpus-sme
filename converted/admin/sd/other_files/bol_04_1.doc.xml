<document xml:lang="sme" id="no_id"><header><title>Mteprotokoll</title><genre code="admin"/><author><person firstname="Nils Ingvald" lastname="Somby" sex="m" born="" nationality="NO"/></author><author><person firstname="Berit Karen" lastname="Paulsen" sex="f" born="" nationality="NO"/></author><translator><person firstname="Berit Karen" lastname="Paulsen" sex="unknown" born="" nationality="NO"/></translator><translated_from xml:lang="nob"/><year>2005</year><publChannel><publication><publisher>Sámediggi</publisher></publication></publChannel><wordcount>4652</wordcount><conversion_status type="standard"/><availability><free/></availability><submitter name="Børre Gaup" email="boerre.gaup@samediggi.no"/><origFileName>bol_1_04.doc</origFileName><metadata><uncomplete/></metadata><version>XSLtemplate  1.9 ; file-specific xsl  $Revision: 1.7 $; common.xsl  $Revision$; </version></header><body><p>Bajásšaddan- ja oahppolávdegoddi</p>
<p>Čoahkkingirjji oassi 1/04</p>
<p>Áigi: 24.5. - 25.05.04</p>
<p>Báiki: Kárášjohka, čoahkkinlatnja 121</p>
<p>Ásselistu:</p>
<p>Saksnr.</p>
<p>Sakstittel</p>
<p>001/04</p>
<p>Gohččuma ja áššelistu dohkkeheapmi</p>
<p>002/04</p>
<p>Sámegiella lea čaffat! - Sámediggeráđi dieđáhus sámegiela birra</p>
<p>Čoahkkimis:</p>
<p>1. Jođiheaddji: Jon Erland Balto - Gb</p>
<p>2. Nubbinjođiheaddji: Stig Eriksen - GNS</p>
<p>3. Áirras: Svein Peter Pedersen - Gb</p>
<p>4. Áirras: Sven-Roald Nystø - NSR</p>
<p>5. Áirras: Åge Nordkild - NSR</p>
<p>6. Áirras: Berit Rannveig Nilssen - NSR</p>
<p>7. Áirras: John Harald Skum - NSR</p>
<p>8. Áirras: Sten Jønsson - Bb</p>
<p>9. Áirras: Josef Vedhugnes - Bb</p>
<p>10. Áirras: Anders Urheim - Bb</p>
<p>12. Áirras: Berit Oskal Eira - Bb</p>
<p>Hálddahusas:</p>
<p>Nils Ingvald Somby, čálli</p>
<p>Berit Karen Paulsen, jorgaleaddji</p>
<p>Ii leat mielde:</p>
<p>11. Áirras: Tormod Bartholdsen - Ob- virgelohpi</p>
<p>Bajásšaddan- ja oahppolávdegoddi 001/04: Gohččuma ja áššelistu dohkkeheapmi</p>
<p>Mearrádusárvalus:</p>
<list><p type="listitem">Gohččuma dohkkeheapmi</p>
</list><p>24.05.04 gohččun dohkkehuvvui ovttajienalaččat</p>
<p>Áššeovddideaddji: Berit Ranveig Nilssen</p>
<p>Suoivvanáššeovddideaddji evttohus: Anders Urheim.</p>
<list><p type="listitem">Gohččumii mielddistuvvon áššelistu dohkkehuvvui ovttajienalaččat čuovvovaš rievdadusaiguin:</p>
</list><p>Lassiáššit:</p>
<p>Bargiidbellodaga sámediggejoavku evttohus Anders Urheim bokte:</p>
<p>Komiteačoahkkin áššis 24/04 - Sámegiella lea čaffat! Sámediggeráđi dieđáhus sámegiela birra dollo rabasčoahkkimin.</p>
<p>Bajásšaddan- ja oahppolávdegoddi 001/04</p>
<p>a) Berit Ranveig Nilssen válljejuvvooi ovttajienalaččat áššeovddideaddjin.. Anders Urhim válljejuvvui suoivvanáššeovddideaddjin.</p>
<p>b) Bargiidbellodaga sámediggejaovkku evttohus Anders Urheima bokte hilgojuvvui 7 jienain.</p>
<p>Bajásšaddan- ja oahppolávdegoddi 002/04: Sámegiella lea čaffat! - Sámediggeráđi dieđáhus sámegiela birra</p>
<p>Mearrádusárvalus:</p>
<p>Sámediggi váldá diehtun Sámediggeráđi dieđáhusa sámegiela birra ja doarju dieđáhusa vuoruhanevttohusaid mat bohtet ovdan dieđáhusas.</p>
<p>Bajásšaddan- ja oahppolávdegoddi 002/04</p>
<p>Áššeovddideaddji: Berit Ranveig Nilssen</p>
<p>Suoivvanáššeovddideaddji: Anders Urheim</p>
<p><em type="bold">Unnitlohku Bargiidbellodaga </em><em type="bold">sámediggejoavku (Sten Jønsson, Josef Vedhugnes, Anders Urheim ja Berit Oskal Eira). </em></p>
<p>1. Evttohus</p>
<p>Sámediggi lea duhtavaš go Sámediggeráđđi ovddida dieđáhusa sámegiela birra. Dieđáhus addá buori gova sámegiela dálá dili birra. Sámediggi oaidná goitge ahte dieđáhus lea mielddisbuktán muhtin mearkkašumiid ja gažaldagaid guoskevaš giellakonsuleanttain, ja earáinge. Sámediggi oaidná maid ahte beroštupmi giellaovddidandoaimmaide lea ollu stuorát go dat ressurssat maid Sámediggi juolluda.</p>
<p>Dán dihte bivdá Sámediggi ahte Sámediggeráđi sádde dáid gažaldagaid maid dieđáhus ovddida viiddis gulaskuddamii geavaheddjiide, organisašuvnnaide, suohkaniidda, eiseválddiide ja earáide geaidda ášši gullá.</p>
<p>Sámediggi bivdá ahte Sámediggeráđi dieđáhus sámegiela birra, ”Sámegiella lea čaffat!”, sáddejuvvo gulaskuddamii guoskevaš suohkaniidda ja fylkkagielddaide, ja eará guoskevaš ásahusaide ja joavkkuide. Sámediggeráđđi buktá de ođđa mearrádusevttohusa Bajásšaddan- ja oahppolávdegoddái nu ahte lea vejolaš dievasčoahkkimis gieđahallat ášši skábmamánus 2004.</p>
<p><em type="bold">Mearkkašumit </em></p>
<p>Lávdegoddi, NSR ovttasbargojoavkku lahtut (Sven-Roald Nystø, Åge Nordkild , Berit Rannveig Nilssen ja John Harald Skum) ja Guovddašbellodaga Sámedikkejoavku (Jon Erland Balto ja Svein Peter Pedersen), Bargiidbellodaga sámediggejoavku (Sten Jønsson, Josef Vedhugnes, Anders Urheim ja Berit Oskal Eira) ja Gaska-Norlánda Sijdda ja Guovdageainnu Dáloniid listu (Stig Eriksen).</p>
<p>1. mearkkašupmi</p>
<p>Lávdegoddi lea duhtavaš go sámediggeráđđi buktá ovdan dieđáhusa sámegiela birra gieđahallamii Sámidikki dievasčoahkkimi. Dieđáhus addá buori gova sámegiela dáláš dilisinja lea buorre vuođđun digáštallat Sámedikki boahttevaš vuoruhemiid mat gusket sámigiela ovdáneapmái Norggas.</p>
<p>Lávdegoddi lea ovttaoaivilis ahte lea stuora dárbu buktit sámegiela oidnosii buot almmolaš oktavuođain ja ahte eanet lágat, láhkaásahusat, njuolggadusat ja skovit jorgaluvvojit sámegillii. Lávdegoddi doarju maid áŋggirdeami sámegiela ovddas ja dás mii jurddašit earenoamažit ávžžuhusdoaimma birra man namma lea <span type="quote">”Sámegiella lea čaffat”</span> mii lea eanemusat nuoraide jurddašuvvon.</p>
<p>Lávdegoddi oaivvilda ahte lea dehálaš ahte sámegiella lea váldogiellan Sámedikki hálddašeamis sihke hálddahus- ja gulahallangiellan. Lávdegoddi lea maid duhtavaš go sihke lahtut ja bargit ožžot vejolašvuođa oahppat sámegiela.</p>
<p>Lávdegoddi lea ovttaoaivilis ahte julev- ja oarjelsámegiella ferte earenoamažit gozihuvvot ja ahte giellaprošeavttat vuoruhuvvojit guovlluin gos sámegiella ii leat nu nanus.</p>
<p>Lávdegotti mielas lea hirbmat dehálaš go Sámelága giellanjuolggadusat evaluerejuvvojit nu ahte oažžu dieđuid dan birra ahte doibmet go giellanjuolggadusat nugo ulbmil lea. Lávdegoddi doarju dan viidáset barggu korrektuvra- ja lohkansyntesaprográmmain</p>
<p>Lávdegoddi oaidná dan hui dehálažžan ahte addo doarjja giellaovdanáhttinprográmmii mii boahtá mánáide ja nuoraide buorrin.</p>
<p>Lávdegoddi hálida deattuhit ahte lea dehálaš ahte boahtá ođđa terminologiija surggiide main dat dál váilu.</p>
<p>Lávdegoddi oaivvilda ahte dán dieđáhusas livččii galgan leat sierra kapihtal mii váldá ovdan giellaovttasbarggu riikkarájáid rastá gos iešguđetlágan ovttasbargodoaimmat čuvgejuvvojit ja vuoruhuvvojit. Viidáseappot oaivvilda lávdegoddi ahte mánáidgirjjit galggašedje jorgaluvvot sámegillii nu ahte movttiidahttit mánáid lohkat eambbo sámegiel girjjiid.</p>
<p>Lávdegoddi doarju daid vuoruhanevttohusaid mat leat dieđáhusas ja cuige dasa ahte dát gieđahallojuvvojit jáhkásaš bušeahttameannudemiin Sámedikkis.</p>
<p>2. mearkkašupmi</p>
<p>Lávdegoddi čujuha alit oahpu kvalitehtaođastussii mii gustogođii čakčat 2003 ja oaivvilda ahte Sámediggi galggašii ovdagihtii gávdnat strategiija movt alit oahpahus sámegielas galgá sihkkarastojuvvot ja ovddiduvvot buoremus vugiin ođđa ođastusa oktavuođas. Erenoamáš deaŧalaš lea ahte Sámediggi ovttasráđiid oahpahusásahusaiguin nugo Sámi allaskuvllain ja Romssa universitehtain ovddida rámmaid ja sisdoalu dan ođđa bachelordássái sámegielas.</p>
<p>Lávdegoddi áigu giellaplánaid ođasmahttima oktavuođas riddo- ja vuotnaguovlluid vásta ja Ofuohta/Lulli-Romssa vásta čujuhit ahte lea dárbu konkretiseret makkár jurdagat dat leat dán ođasmahttima duogábealde. Deaŧalaš lea fuolahit dáin suopmaniin, dan botta go boarreset sohkabuolva ain lea eallimin. Báikkálaš suopman- ja ealáhussániid ferte váldit atnui báikkálaččat heivehuvvon oahpponeavvuide.</p>
<p>3. mearkkašupmi</p>
<p>Mearrasámi suopmanat gullojit ain, muhto leat eanaš guovlluin jávkame. Dál lea hoahppu duođaštit ja registreret mearrasámi suopmaniid. Lávdegoddi atná dárbbašlažžan dutkama bokte oidnosii oažžut suopmaniid.</p>
<p>4. mearkkašupmi</p>
<p>1. Álggahus (s.4, 4. cealkka)</p>
<p>Jus sámegielas, kultuvrras ja sámi servvodateallims galgá leat boahtteáigi, lea dárbbašlaš nannet sámegielat servvodagaid doppe gos lea vejolaš.</p>
<p>5.11.3 vuoruhuvvon doaimmat (s. 23)</p>
<p>Ođđa čuoggá:</p>
<p>Sámediggi áigu bargat dan ala ahte ráhkaduvvojit arenat sámi mánaide ja nuoraide gos sámegiella hubmojuvvo.</p>
<p>Lávdegotti eanetlohku, NSR:a ovttasbargojoavkku lahtut (Sven-Roald Nystø, Åge Nordkild , Berit Rannveig Nilssen ja John Harald Skum), Guovddašbellodaga sámedikkejoavku (Jon Erland Balto ja Svein Peter Pedersen) ja Gasska- Norlánda Sijdda ja Guovdageainnu Dáloniid listu (Stig Eriksen).</p>
<p>5. mearkkašupmi</p>
<p>Lávdegoddi lea duhtavaš go leat plánen ásahit giellaguovddáža Bihtánsámi guvlui, vrd. Ášši 44/02 mearrádusa, 2004 Stáhtabušeahtta.</p>
<p>6. mearkkašupmi</p>
<p>3.7 Ovttasbargošiehtadusat fylkkagielddaiguin</p>
<p>Lávdegotti eanetlohku deattuha ahte Sámediggi han dat lea dahkan ovttasbargošiehtadusa Finnmárkku ja Romssa fylkkagielddaiguin ja danne galgá Sámediggi maiddái dahkat šiehtadusa fylkkagielddaiguin oarjelsámeguovllus. Eanetlohku lea ovttaoaivilis ahte Sámediggi dat galgá oččodit ovttasbargošiehtadusa Norlándda ja Romssa fylkkagielddaiguin dan guovllu ektui mii lea báhcán, vai maiddái dat ge guovlu gártá mielde.</p>
<p>5.3.1 Vuoruhuvvon doaibmabijut - lassičuokkis</p>
<p>Lávdegotti eanetlohku čujuha ahte Sámediggi gieskat lea mearridan ođđa njuolggadusaid doarjaga juohkimii Sámedikkis. Njuolggadusat gusket maiddái giellaprošeaktadoarjagiidda. Ruđaid ulbmil ja juohkineavttut leat mearriduvvon juohkinnjuolggadusain. Sii guđet ožžot doarjaga galget sáddet raportta mas earret eará galgá oidnot ahte lea go doaibmabidju čađahuvvon. Lávdegotti eanetlogu mielas ii leat ulbmillaš dahkat ođđa njuolggadusaid oanehis áiggi maŋŋá go Sámedikki dievasčoahkkin lea meannudan ášši ja mearridan ođđa njuolggadusaid.</p>
<p>5.7 Sámegiela hálddašanguovllu viiddideapmi</p>
<p>Lávdegotti eanetlohku diehtá ahte Sámediggeráđđi ollu gerddiid lea váldán ovdan Stuorradikkiin ja Ráđđehusain Sámedikki mearrádusa - ahte fertejit juolluduvvot liige ruđat sámegiela hálddašanguovllu viiddideami oktavuođas. Dát lea maŋimuštá deattuhuvvon Sámediggeráđi reivves Sámedikki presideantta bokte gieldakomiteai dan oktavuođas go Stuorradiggi meannudii Sámedikki 2002 jahkedieđáhusa dál giđđat.</p>
<p>5.8 Giellaguovddážat</p>
<p>Lávdegotti eanetlohku ii leat ovttaoaivilis ahte giellaguovddážiin galgá leat ovttalágan profiila ja doaibma, danne go giellaguovddážat fertejit ásahuvvot báikkálaš dárbbuid vuođul. Eanetlogu oaivila mielde lea deaŧalaš ahte giellaguovddážat gozihit veaháš iešguđetlágan doaimmaid, nu ahte dat fuolahit buot dain doaimmain maidda lea dárbu ollislaččat. Giellaguovddážiin galgá dattetge leat ovttasbargu fierpmádaga bokte nu ahte buohkat servet ollislaš gelbbolašvuhtii. Eanetlohku oaivvilda ahte Sámediggi ferte váldit álgaga giellaguovddážiid ektui, vai ásahuvvo fierpmádat oassin ollislaš gelbbolašvuođa geavaheames.</p>
<p>Lávdegotti eanetlohku oaivvilda ahte giellaguovddážat dárbbašuvvojit maiddái sámegiela hálddašanguovllu siskkobealde ja čujuha ahte doarjja guovddážiidda hálddašanguovllus váldojuvvo dain guovttegielalašvuođa ruđain mat juolluduvvojit hálddašanguovllu gielddaide. Muđui leat guovddážiidda sihke olggobealde ja siskkobealde hálddašanguovllu ovttalágan doarjjasupmit.</p>
<p>Lávdegotti eanetlohku deattuha ahte Sámediggi ii jođit giellaguovddážiid ja dat galget dieđusge leat friija organisašuvdnastruktuvran. Lávdegotti eanetlohku háliida ahte Sámediggi ii galgga searvat giellaguovddážiid organiseremii dahje daid beaivválaš doibmii. Go Sámediggi oažžu raporttaid guovddážiid doaimma birra, de lea eanetlogu oaivila mielde doarvái go Sámediggi nie oažžu dieđuid guovddážiid doaimma birra.</p>
<p>Lávdegotti eanetlohku čujuha daid positiiva vásihusaide mat Sámedikkis leat giellaguovddážiid doaimma ektui ja oaivvilda ahte dain lea stuorra mearkkašupmi sámegiela nannemii dain guovlluin gos giellaguovddážat leat ásahuvvon.</p>
<p>Lávdegotti eanetlohku lea hui duhtavaš dainna bargguin mii dahkkojuvvo giellaprošektaruđaiguin ja čujuha ahte dat ruđat mat várrejuvvojit dán ulbmilii leat lassánan jahkásaččat. Lávdegotti eanetlohku lea dattetge ovttaoaivilis ahte Stuorradiggi galggašii juolludit eanet ruđaid Sámediggái vai Sámediggi sáhttá nannet barggu sámegiela ođđasis ealáskuhttimiin ja ealáskuhttimiin, erenoamážit olggobealde hálddašanguovllu.</p>
<p>5.8.2 Strategalaš áŋgiruššansuorggit</p>
<p>Lávdegotti eanetlohku čujuha vuoruhemiide gielladieđáhusas iige sáhte doarjut BB mearkkašumiid go guoská strategalaš áŋgiruššansurggiiide.</p>
<p>5.11 Mánát ja nuorat</p>
<p>Lávdegotti eanetlohku diehtá ahte Sámediggeráđđi lea ollu oktavuođain ovddidan Ráđđehussii ahte lea dárbu rievdadit Oahpahuslága § 6-2 ja čujuha ahte dievasčoahkkin lea boahtán diehtit dán birra Sámediggeráđi doaibmadieđáhusa bokte ja go ráđđi lea vástidan gažaldagaide dán birra máŋgii dán áigodagas.</p>
<p>5.12 Giellaovddidandoaimmat vuoras olbmuid várás</p>
<p>Lávdegotti eanetlohku čujuha ahte lasáhusat bušeahtas iešguđetlágan doaibmabijuide meannuduvvojit jahkásaš bušeahtain. Dát guoská maiddái daid ruđaide mat juolluduvvojit sámegiela váste olggobealde hálddašanguovllu.</p>
<p>5.18 Sámegiela evalueren</p>
<p>Lávdegotti eanetlohku čujuha daid rievdadusaide maid Stuorradiggi lea mearridan Sámelágas go guoská sámegiela ovddidanovddasvástádussii, mas oidno ahte Ráđđehusas dat ain lea bajimuš ovddasvástádus sámegiela ovddideames. Sámediggi várre ruđaid sámegiela ovddideapmái daid rámmaid siskkobealde maid Sámediggi áiggis áigái oažžu geavahussii.</p>
<p>Lávdegotti eanetlohku čujuha alit oahpu kvalitehtaođastussii mii gustogođii čakčat 2003 ja oaivvilda ahte Sámediggi galggašii ovdagihtii gávdnat strategiija movt alit oahpahus sámegielas galgá sihkkarastojuvvot ja ovddiduvvot buoremus vugiin ođđa ođastusa oktavuođas. Erenoamáš deaŧalaš lea ahte Sámediggi ovttasráđiid oahpahusásahusaiguin nugo Sámi allaskuvllain ja Romssa universtitehtain ovddida rámmaid ja sisdoalu dan ođđa bachelordássái sámegielas.</p>
<p>Lávdegotti eanetlohku áigu giellaplánaid ođasmahttima oktavuođas riddo- ja vuotnaguovlluid váste ja Ofuohta/Lulli-Romssa váste čujuhit ahte lea dárbu konkretiseret makkár jurdagat dat leat dán ođasmahttima duogábealde. Deaŧalaš lea fuolahit dáin suopmaniin, dan botta go boarraset sohkabuolva ain lea eallimin. Báikkálaš suopman- ja ealáhussániid ferte váldit atnui báikkálaččat heivehuvvon oahpponeavvuide.</p>
<p>Unnitlohku Bargiidbellodaga sámediggejoavku (Sten Jønsson, Josef Vedhugnes, Anders Urheim ja Berit Oskal Eira).</p>
<p>7. Mearkkašupmi</p>
<p><em type="bold">1 Álgu </em></p>
<p>Lasáhus vuosttaš teakstabinnái:</p>
<p>Lávdegotti unnitlohku fuomášuhttá ahte <em type="italic">Sámediggeráđi dieđáhus sámegiela birra - Sámegiella lea čaffat! </em>, maid Sámediggeráđđi lea ovdanbuktán, hálida hábmet áigeguovdilis mihttomeriid, hástalusaid ja doaibmabijuid sámegillii, ovddimustá Norgga bealde. Lávdegotti unnitlohku sihtá láhčit dili sámekultuvrra girjjatvuođa seailluheapmái ja ovdáneapmái. Seailluheapmi, nannen ja dili láhčin sámegillii, -kultuvrii ja servodateallimii ja gielalaš variašuvnnaide sámegiela siskkobealde leat danin áibbas guovddáš mihttomearit. </p>
<p><em type="bold">3 -Sámedikki giellabarggu vuođđu </em></p>
<p><em type="bold">Ođđa čuokkis 3.1 Sámi oppalaš oaidnu </em></p>
<p>(Ovdalaš čuokkis 3.1 <em type="italic">Stáda ovddasvástádus sámegielas </em>sirdojuvvo čuoggái 3.2): </p>
<p>Lávdegotti unnitlohku hálida deattuhit ahte sámi eallimis ja jurddašanvuogis lea olmmoš álo oassin oppalašvuođas, mas ii mana váldit eret ovttaskas oasi váikkuhan haga oppalašvuhtii. Dát guoská olbmo gaskavuhtii lundui ja oskui, sihke ealáhussii ja hálddahussii, árgabeaieallimii, kultuvrii, gillii ja identitehtii. Dehálaš oassi Sámedikki giellapolitihkas ferte leat ahte sámit - beroškeahttá orrunsajis, geografiijas ja duogážis, besset vásihit ahte sin vuđolaš vuoigatvuođat bearraigehččojuvvojit albma ládje.</p>
<p>Sámedikki giellarahčamusat fertejit vuođđudit dakkár ipmárdusa sámi oppalašoainnus rahčamusaid hárrái sámegielain.</p>
<p><em type="bold">3.2 Stáhta ovddasvástadus sámegielas </em></p>
<p><em type="italic">Lassin vuosttš oassái: </em></p>
<p>Lávdegotti unnitlohku čujuha ahte Norgga eiseválddiin lea álbmotrievtti ja nášunála rievtti bokte geatnegasvuohta láhčit dili nu ahte sámi álbmot sáhttá sihkarasttit ja ovddidit iežas giela, kultuvrra ja servvodateallima. Lávdegotti unnitlohku vuordá ahte riika eiseválddit devdet nášunála ja internašunála geatnegasvuođaid sámi álbmoga ektui.</p>
<p>Sámi álbmot hálida sihkkarasttit ja nannet sin giela, kultuvrra ja servvodateallima. Vuoigatvuohta lea čállon Vuođđoláhkii paragrafa 110A (Sameláhka). Stáhta eiseválddiin - sihke nášunála, regionála ja guovllu - lea stuora ovddasvástadus láhčit dili nu ahte dat ollašuvvá. Stáhta eiseválddit leat erenoamážit geatnegahtton láhčit dili dainna lágiin ahte sápmelaččat ieža besset hutkat, ovddidit, organiseret ja jođihit diekkár doaimmaid Sámelága ulbmiiid mielde. Unnitlohku oaivvilda ahte dat ii leat ollašuvván otná dilis.</p>
<p>Unnitlohku oaivvilda ahte dássážii eai leat eavttut dan láhkai ahte lea vejolaš addit buori fálaldaga sámi álbmogii, ja erenomážit sámi mánáide ja nuoraide. Unnitlohku diehtá ahte dien vuođul fertejit sámi organisašuvnnat, joavkkut ja ovttaskas olbmot ieža doaimmahit ja fállat bálvalusaid, erenoamážit dain surggiin; bajásšaddan, asttuáigi, valáštallan ja kultuvra.</p>
<p>Lávdegotti unnitlogu árvvoštallamiid mielde, geatnegahttá Sámeláhka almmolaš eiseválddiid maiddái láhčit dili nu ahte sápmelaččat iešguđetge lágán organiserema bokte ožžot vejolašvuođa čađahit doaimmaid, ee addit doarvái ekonomalaš doaibmadoarjaga organisašuvnnaide ja konkrehta doaimmaide ja prošeavttaide, dan ektui go almmolaš eiseválddiin ii leat máhttu dan dahkat. Almmolaš eiseválddit ja doaimmahusat fertejit leat erenoamážit geatnegahtton daid beliid fuolahit ja addit sámi organisašuvnnaide buori vuođu jođihit diekkár dárbbašlaš servvodatdoaimmaid.</p>
<p>Dát mielddisbuktá dávja ahte lea vejolašvuohta atnit iešguđetgelágán resurssaid mat muđui eai gávdno. Dat sáhttá nannet gullevašvuođa sámi birrasiidda ja hukset lagasvuođa mii oahpista sámi árbevieruide ja gillii. Viidásit mielddisbuktá dat fas buori sámi identitehtagullevašvuođa/dovddu ja vásáhusaid.</p>
<p><em type="bold">3. 7 Ovttasbargošiehtadusat fylkkagielddaiguin </em></p>
<p>Lávdegotti unnitlohku lea oahpis šiehtadusaide mat leat soabaduvvon Romssa ja Finnmárkku fylkkagielddaiguin, ja ahte lea sullasaš šiehtadus ráhkaduvvome gaskal Sámedikki ja Nordlándda, Davvi- Trøndelága, Lulli- Trøndelága ja Hedmárkku fylkkaid.</p>
<p>Unnitlohku hálida mearkkašit ahte dan oktavuođas maid lea lunddolaš hukset sullasaš ovttasbargošiehtadusa Nordlándda fylkkain - davábeal Sáltoduoddara - dan berrešii farggamusat gárvvistit ja ovdandivvut Sámediggái politihkalaš gieđahallamii. Unnitlohku oaivvilda ahte dakkár šiehtadus ferte leahkit lasiheaddjin ja bagadussan lullusámi giellaguovlluide Norggas</p>
<p><em type="bold">4. Giela birra oppalaččat </em></p>
<p>Lávdegotti unnitlohku vuordá ahte go dieđáhus galgá gieđahallot, de biddjo earenoamáš fokus sámegillii, dan golmma váldogillii Norggas; davvi-, oarjel ja julevsámegillii. Norggas leat geatnegasvuođat go lea dohkkehan Eurohparáđi skábmamánu 5. b. 1992 lihtu Den europeiske pakten om regions og -minoritetsspråk. Juohke sápmelažžii gii hálida lohkat ja čállit sámegillii fertejit sihkkarastojuvvot dakkár rievttit. Lávdegotti unnitlohku mearkkaša ahte dát ferte maiddái oidnot duohtavuođas, sihke ekonomalaččat ja hálddašeamis. </p>
<p><em type="bold">5. Sámedikki vuoruhandoaimmat </em></p>
<p>Lávdegotti unnitlohku oaivvilda ahte Sámedikki váldoulbmil lea bargat sámegiela ja sámi ideantitehta <em type="bold">, </em>ealáhusa ja kultuvrra ovddidemiin buot sápmelaččaide. Sámedikkis lea giellavuoruheamis earenomáš ovddasvástádus sámi mánáide ja nuoraide. </p>
<p>Jus galgá ollašuhttit daid ulbmiliid, de oaivvilda lávdegotti unnitlohku ahte Sámediggi ferte:</p>
<list><p type="listitem">doarjut, álggahit, ovdánahttit, organiseret ja jođihit doaimmaid mat leat buot sápmelaččaid váras</p>
<p type="listitem">doaimmalaččat bargat sámi mánáid ja nuoraid bajásšaddaneavttuid buoridemiin.</p>
<p type="listitem">struktuvrralaččat dagahit ahte ráhkaduvvojit positiivvalaš sámi birrasat, heivehit sosiála sámi birrasiid ja fierpmádagaid gos sámit besset ovdánahttit positivvalaččat ja konstruktiivvalaččat iežaset gullevašvuođa ja giela.</p>
<p type="listitem">konkrehta ja eará doaimmaid bokte dagahit ahte sámi mánáid ja nuoraid ideantitehta, iešdovdu ja iešluohttámuš nanusmuvvá.</p>
<p type="listitem">gáhttet, ovdánahttit ja gaskkustit sámi gelbbolašvuođa ja máhtu.</p>
</list><p>Lávdegotti unnitlohku lea árvvoštallan ahte lea dehálaš čohkket, hukset, vuogádahttit, bisuhit, heivehit, láhčit ja gaskkustit guoskevaš dieđuid ja duođaštusaid sámi giellaovdáneami várás. Lávdegotti unnitlohku oaivvilda ahte lea dehálaš gávdnat čovdosiid ja reaidduid, mat áimmahuššet oppalaš sámegiela áŋgiruššama.</p>
<p>Davvisámegieljoavku lea stuorimus logu mielde. Norgga bealde gávdnojit maid unnit joavkkut main leat iežaset identitehta, kultuvra ja giella/suopman. Julev- ja oarjelsámegiela áŋgiruššan lea earenoamáš dilis ja gáibida sierra doaimmaid. Dasa lassin gávdnojit unnit giellajoavkkut/suopmanat nu go bihtán-, ja čohkkirassuopman, ja mearrasámi suopmanat j.n.a. mat leat rášes dilis ja maid berre áimmahuššat nu guhkás go vejolaš. Lávdegotti unnitlohku áigu láhčit diliid gáhtten ja ovdánahttin dihte sámi kultuvrra ja giela eatnatvuođa ja álggahit doaimmaid maiguin olaha dakkár mihttomeriid. Sámediggi árvvoštallá ásahit giella- ja gelbbolašvuođaguovddážiid maiddái daidda guovlluide.</p>
<p>Sámediggeráđi dieđáhus muitala našunála ja riikkaidgaskasaš geatnegasvuođaid birra sámegiela ektui. Lea stáda eiseválddiid ja Sámedikki ovddasvástadus áimmahuššat ja ovdánahttit sámegiela. Lávdegotti unnitlohku sávvá árjjaleabbo sámegielgeavaheami ja áigu láhčit nu ahte sámegiella geavahuvvo eambbo almmolašvuođas.</p>
<p><em type="bold">5.3.1 Vuoruhuvvon doaibmabijut - liigečuoggát: </em></p>
<p>- Bajásšaddan- ja oahppolávdegotti unnitlohku ovddida evttohusa ahte Sámediggi gáibida suohkaniid, fylkkasuohkaniid ja ásahusaid/organisašuvnnaid hálddašanguovllu olggobealde ovdanbuktit mo geavahit ruđa maid ožžot Sámedikkis, nu ahte diehtu ja gelbbolašvuohta mii čoggo sáhttá jotkot ja sirdot earáide.</p>
<p><em type="bold">5.5 Suohkanat sámegiela hálddašanguovllu siskkobealde </em></p>
<p>Bajásšaddan- ja oahppolávdegotti unnitlohku ii sáhte dohkkehit ahte guovttegielalašvuođa ruđat geavahuvvojit eará doaimmaide, ovdal go evaluere daid geavaheami.</p>
<p><em type="bold">5.7 Sámegiela hálddašanguovllu viiddideapmi </em></p>
<p>Bajásšaddan- ja oahppolávdegotti unnitlohku čujuha dievasčoahkkináššái 02/03 - <em type="italic">Sámegiela hálddašanguovllu viiddide </em><em type="italic">apmi </em>. Bajásšaddan- ja oahppolávdegotti unnitlohku mihtte ahte ášši sierranasat gustoi Divttasvuona suohkana sámegiela hálddašanguovllu searvamii, muhto dáhttu deattuhit dievasčoahkkima ovttajienalaš mearrádusrievdama áššái: </p>
<p><em type="italic">”Sámediggi bivdá Ráđđehusa juolludit ruđaid movttidahttindoaibman eará suohkaniidda vai veahkehivččii daid árvvoštallat ja ráhkkanit vejolaš sámegiela hálddašanguovllu searvamii.” </em></p>
<p><em type="bold">5.8 Giellaguovddážat </em></p>
<p>Bajásšaddan- ja oahppolávdegotti unnitlohku oaivvilda ahte giellaguovddážiid ásaheapmi lea mávssolaš ovdáneapmi čalmmustahttit ja ovddidit sámegiela váttisvuođaid ja guovddážat leat dehalaš gaskaoamit Sámedikki giellaáŋgiruššamis. Bajásšaddan- ja oahppolávdegotti unnitlohku dáhttu liikká mearkkašahttit ahte iešguđet giellaguovddážiin lea iešguđet mihttu ja doaibma ja lea dárbu eanet ovttastahtton plánii ja giellaguovddážiid áŋgiruššama evalueret, earenoamážit go guoská makkár barggut, guovloviidodat, doaimmat jnv. dain galget leat.</p>
<p>Bajásšaddan- ja oahppolávdegotti unnitlogu árvvoštallama mielde lea dárbu eanet giellaguovddážiidda. Bajásšaddan- ja oahppolávdegotti unnitlohku diehtá ahte leat erohusat giellaguovddážiin dan ektui leatgo olggobealde vai siskkobealde sámegiela hálddašanguovllu. Muhtin guovlluin leat sápmelaččat eanetlogus, gos sámegiella lea ovttastahtton suohkana vuogádagaide ja sektorovttasbargui. Bajásšaddan- ja oahppolávdegotti unnitlogu árvvoštallama mielde leat earenoamáš dárbbut guovlluin gos sápmelaččat leat unnitlogus, ja dán dárbbaša dárkkistit evaluerema, strukturerema ja guovloviidodaga veardideami bokte. Dás lea dehálaš geahččat deavdá go doaimmaid mihttomeriid, mat galggaše boahtit buorrin eanemusat vejolaš sámiide vissis geográfalaš guovlluid siskkobealde.</p>
<p>Bajásšaddan- ja oahppolávdegotti unnitlogu oaivila mielde berre Sámediggi bidjat gáibádusaid iešguđet giellaguovddážiid organisašuvdnastruktuvrii ja/dahje stivrajoavkkuide, gos geavaheddjiidjovkui addo stuora váikkuhanfápmu, seammaládje organiseret go Sámi váhnenfierpmádat. Sámediggi berre bidjat gáibádusa ahte giellaguovddážat geatnegahttojit duođaštit doaimma ja geavahusa.</p>
<p><em type="italic">Ovdamearka dása sáhtašii leat nugohčoduvvon vásáhusdatabása / dieđut mat čoggojit. </em></p>
<p>Bajásšaddan- ja oahppolávdegotti unnitlohku oaivvilda ahte giellaguovddážiid váldodoaibma evaluerejuvvo lagamus áiggis. Dás lea dárbu geahččat dáid (giellaguovddážiid) koordinatorin/gaskkusteaddjin iešguđet lagasbirrasiin. Juohke giella- ja gealboguovddáža vuođđun fertejit gustovaš guovllus leat doaimmat ja fálaldagat sámi álbmogii. Go juolluda doarjagiid giellaguovddážiidda ja iešguđet giellaprošeavttaide, de fertejit biddjot eavttut, nugo evalueren-/duođaštangáibádusat, juolludemiide maid váldet Sámedikki bušeahtas ja maid Sámedikki doarjjastivra juolluda. Dás lea eaktun ahte juolludemiin galget earát sáhttit geavahit gárvvesráhkaduvvon ávdnasiid. Vásáhusdieđut galget sámi álbmogii buoremus lágiin leat olaheames nu ahte gárvvesráhkaduvvon ávdnasat ja ávdnasat mat plánejuvvojit gárvvistuvvot bohtet ávkin ja geavahuvvojit.</p>
<p>Bajásšaddan- ja oahppolávdegotti unnitlohku oaivvilda ahte giellaáŋgiruššan ja giellaoahpahus ferte oidnot Sámedikki iežas vuoruhemiin, bušeahttaoktavuođas jo Sámedikki 2005 bušeahtas. Bajásšaddan- ja oahppolávdegotti unnitlohku oaivvilda ahte gielladoaibmabijut prošeaktadoarjagiid bokte ii leat doarvái buorre vuohki ja liiggás resursagáibideaddji. Unnitlohku oaivvilda leat lunddolažžan ahte dát rievdaduvvo, ja dáhttu ásahit sierra bušeahttaboasta Sámedikki bušeahtas.</p>
<p>Bajásšaddan- ja oahppolávdegotti unnitlohku oaivvilda ahte giellaguovddážat fertejit ovttasbargat, fierpmádaga bokte, nu ahte earát guovddážiid olggobealde sáhttet geavahit čohkkejuvvon gelbbolašvuođa mii guovddážiin lea. Unnitlohku oaivvilda ahte Sámediggi ferte giellaguovddážiidda vuolggahit jurdaga ahte ásahit fierpmádaga man bokte sáhttá ávkkástallat čohkkejuvvon gelbbolašvuođa. </p>
<p><em type="bold">5.8.2 Strategalaš áŋgiruššansuorggit </em>(Ođđa - Vuoruhuvvon doaibmabijut rievdaduvvo 5.8.3 čuokkisin) </p>
<p>Lávdegotti unnitlohku háliida giellaguovddážiid evalueremiin árvvoštallat galgá go iešguđet giellaguovddážii addit formaliserejuvvon geográfalaš ovddasvástádusa. Bušeahttalassáneapmi eaktuduvvo. Ovddasvástádus ovddidit giela lagasbirrasis, addojuvvo formálalaš ovddasvástádussuorggi ovddidit giela. Vurdojuvvo ahte ovdánahttinstrategiija čielggaduvvo ja čuvvojuvvo.</p>
<p>Giella- ja gelbbolašvuođaguovddážat geatnegahttejuvvojit lágidit rabas giellakurssaid iešguđet dásiin. Eanet olggosguvlui doaimmat eanet guovddážiin, máŋgga guovllus lea geavahanguovlu olggobealde. Buohkain lea erenoamáš ovddasvástádus mánáid ja nuoraid bajásšaddanbirrasis, sihke giela, kultuvrra ja identitehta ektui. Ferte áŋgiruššat oažžut johtui miellaguoddoáŋggirdemiid erenoamážit nuoraid ektui geat háliidit váhnemiin šaddat / váhnemiid válljen iežaset mánáid ektui, seammaládje go čalmmustahttin servodagas. </p>
<p>Lávdegotti unnilogu oaivila mielde berre Sámediggi gáibidit organisašuvdnastruktuvrra ja/dahje stivrenjoavkkuid iešguđet giellaguovddážiidda, gos geavaheaddjijoavkkus lea ollu dadjamus, ahte erenoamážit sámi váhnemat organiserejit dan. Lávdegoddi diehtá ahte Sámi váhnenfierpmádaga ásaheami birra, mii oažžu ruđaid Sámedikki bušeahtas, ja áigu árvvoštallat addit SVF ollu eambbo mearridanválddi ja ovddasteami giella- ja gelbbolašvuođaguovddážiid mearrideaddji organisašuvdnastruktuvrrain ja / dahje stivrenjoavkkuin.</p>
<p>Lávdegotti unnilohku háliida ásahit sierra bušeahttapoastta Sámedikki bušeahtas, mii maid sisttisdoallá Sámedikki iežas ovddasvástádusa Sámedikki iežas álgagiidda ja ovddasvástádussii iešguđet lágán gielladoaimmaide iešguđet giellaguovllus. Lávdegoddi oaivvilda ahte berrejit biddjojuvvot gáibádusat giellaguovddážiidda atnit muhtin dain ruđain dasa ahte duođaštit sin doaimmaid ja geavaheami. Gáibádus iešguđet lágán giellaprošeavttaide, ee. ahte earát ožžot ávdnasiid. </p>
<p>Sámediggi áigu vuolggahit formálalaš fierpmádaga buot giellaguovddážiiguin, gos sii leat geatnegahttojuvvon ovttasbargat ja muhtin muddui koordineret. Sámi giella- ja gelbbolašvuođaguovddážat galget oassálastit dákkár fierpmádahkii ja galgá giellaguovddážiid evalueret - vai nanne ja hábme viidáset ovdáneami. Buot lunddolaš oassálastit dákkár guovllus berrejit/leat geatnegahttojuvvon konstruktiivvalaččat ovttasbargat nu bures go sáhttet. Vurdojuvvo ahte giella- ja gelbbolašvuođaguovddážat vuoruhit ovdánahttindoaimmaid ja boahtteáiggedoaimmat galget leat čielgasat.</p>
<p>Vurdojuvvo ahte guovddážat maid hábmejit sin doaimmaid nu ahte sáhttá guottuid rievdadit. Kvalitehtasihkkarastin lea vuđolaš ja metodihkka mii bearráigeahččá dán boahtá leat gáibádus juohke juolludeamis dákkár guovddážiidda.</p>
<p><em type="bold">5.9 Sámi giellalávdegoddi </em></p>
<p>Lasáhus vuosttas teakstaoassái</p>
<p>Lávdegotti unnilohku oaivvilda ahte ovttasbargu maid lea dehálaš buoret resurssageavaheami ektui.</p>
<p><em type="bold">5.10 Terminologiija ja ovttasbargu </em></p>
<p>Lávdegotti unnilohku oaivvilda ahte lea dehálaš čohkket sátnehámiid ja suopmansániid buot sámi giellajoavkkuin, nu ahte ii ráhkat ođđa sániid ja tearpmaid doppe gos ovdalaččas jo gávdnojit buorit tearpmat.</p>
<p><em type="bold">5.11 Mánát ja nuorat </em></p>
<p>Lávdegotti unnilohku čujuha dievasčoahkkima mearrádussii áššis 46/02 - Sámi oahpahus sámegiela hálddašanguovllu olggobealde. Lávdegotti unnilohku mearkkaša ahte Sámediggeráđđi ii leat doarvái čuovvolan dikki iežas mearrádusa iežas dievasčoahkkináššis ja Sámedikki ovttajienalaš gáibádus ahte Oahpahuslága 6-2. § nubbi teakstaoassi, rievdaduvvo nu ahte buot sámi mánát - vaikko gos orrot - galget oažžut oktagaslaš rievtti oahpahussii sámegielas ja sámegillii.</p>
<p>Lávdegotti unnitlohku vuordá ahte Sámediggeráđđi čuovvola mearrádusa. </p>
<p><em type="bold">5.11.3 Vuoruhuvvon doaimmat - lasáhus: </em></p>
<p>- Lávdegotti unnitlohku oaivvilda ahte Sámediggi ferte vuolggahit ovttasbargoorgána suohkaniid ja earáid ektui, mii oktiiheiveha doaimmaid mánáide ja nuoraide, mas leat mielde mánáidgárddit, skuvllat, hálddahusaid politihkalaš jođiheaddjit, Sámi váhnenfierpmádat, váhnemat/bearrašat ja earát.</p>
<p>- Unnitlohku diehtá ahte leat erohusat suohkaniin ja ahte muhtin guovlluin gokčet máŋga suohkana julevsámi, oarjelsámi ja davvisámi giellaguovllu olggobealde sámegiela hálddašanguovllu.</p>
<p><em type="bold">Ođđa kapihtal: Oahpponeavvoráhkadeapmi ja čáppagirjjálašvuohta </em></p>
<p>Lávdegotti unnitlohku deattuha man dehálaš lea ahte oahpponeavvoráhkadeapmi lassána ja ahte eanet návccaid bidjá duođašteapmái ja čáppagirjjálašvuhtii, erenoamážit julevsámegillii ja oarjelsámegillii. Go guoská sámi oahpponeavvuide, de oaivvilda lávdegotti unnitlohku ahte Sámediggi galgá láhčit dilálašvuođaid oahpponeavvo- ja čáppagirjjálašvuođaráhkadeapmái sihke vuosttaš- ja nubbingielaoahpahussii.</p>
<p><em type="bold">5.12 Gielladoaimmat vuorrasit olbmuide </em></p>
<p>Lávdegotti unnitlohku oaivvilda ahte vuorrasit sámegielat olbmot fertejit oažžut dearvvašvuođa- ja sosiálafálaldagaid ja dearvvašvuođadivššu seamma dásis go earát, ja ahte lea sámegillii. Ii leat doarvái dušše dulkka atnit. Jus suohkaniin ii leat vejolašvuohta fállat dán sámegillii, de ferte leat vejolaš atnit eará suohkaniid fálaldagaid. Berrejit álo leat sámegielagat barggus ásahusain. Lávdegotti unnitlohku deattuha ahte fága- ja dearvvašvuođabargiid háhkan lea dehálaš sihke siskkobealde ja olggobealde sámegiela hálddašanguovllu.</p>
<p><em type="bold">5.16 Media ja girjjálašvuohta </em></p>
<p><em type="bold">5.16.1 Vuoruhuvvon doaimmat - lasáhus </em></p>
<p>- Lávdegotti unnitlohku háliida lasihit áŋgiruššama sámi čáppagirjjálašvuođa ektui sihke davvi-, julev- ja oarjelsámegillii.</p>
<p><em type="bold">5.18 Sámegiela evalueren </em></p>
<p><em type="bold">5.18.2 Vuoruhuvvon doaimmat - </em><em type="bold">lassičuoggát </em><em type="bold">: </em></p>
<p>- Lávdegotti unnitlohku oaivvilda ahte Sámediggebušeahtas galgá ráhkaduvvot sierra bušeahttapoasta Sámedikki iežas álgagiidda ja ovddasvástádussii iešguđet lágán gielladoaimmaide.</p>
<p>- Lávdegotti unnitlohku háliida ahte Sámediggi árvvoštallá alit oahpu geahččalanprošeaktan giella- ja gelbbolašvuođaguovddážiid ektui.</p>
<p>- Lávdegotti unnitlohku deattuha Sámedikki iežas ovddasvástádusa movttiidahttit váhnemiid válljet sámegieloahpahusa mánáidgárddiin ja skuvllain ja joatkkaskuvlaoahpahusas.</p>
<p>- Lávdegotti unnitlohku oaivvilda ahte giella- ja gelbbolašvuođaguovddážat fertejit oažžut doarvái resurssaid. Lávdegotti unnitlogu mielas lea lunddolaš ahte iešguđet giellaguovddážis lea sierra hápmi ja iešguđet lágán barggut, muhto ahte almmolaš fierpmádat dáid gaskkas álggahuvvo farggamusat.</p>
<p>- Lávdegotti unnitlohku deattuha ahte lea dehálaš oažžut lagat ovttasbarggu badjel riikarájiid, ja oaivvilda maid seammás ahte lea dehálaš iešguđet lágán áigeperspektiivvaide áŋgiruššamis, sihke doaibmabijuide mat álggahuvvojit dallánaga ja guhkitáiggi doaibmabijuide.</p>
<p>- Lávdegotti unnitlohku deattuha ahte strategalaš áŋgiruššan ferte oidnot konkrehta juolludemiin ja vuordá ahte bušeahttapoasta giellaprošeavttaide hálddašanguovllu olggobealde dallánaga stuorru dálá bušeahttarámma ektui mii lea su. 2,4 miljon r. jahkái mat, leat juhkkojuvvon nu ahte lea su. 800.000,- guđege gillii; davvisámegillii, julevsámegillii ja oarjelsámegillii.</p>
<p>- Lávdegotti unnitlohku deattuha ahte giella- ja gelbbolašvuođaguovddážiin berrejit leat iešguđet lágán barggut, hápmi ja doaibma, nu ahte buoremusat deavdá daid dárbbuid ja sávaldagaid mat sámi álbmogis leat.</p>
<p>- Lávdegotti unnitlohku deattuha normeren- ja terminologiijabargguid dárbbu miehtá sámi giellaguovllu.</p>
<p>- Lávdegotti unnitlogu mielas lea lunddolaš ahte Sámediggi vuolggaha konstruktiivvalaš ovttasbarggu Fylkkamánniid oahpahusossodagaiguin, suohkaniiguin ja geavaheaddjijoavkkuiguin, dás erenoamážit váhnemiiguin, nu go Sámi váhnenfierpmádaga bokte.</p>
<p>- Lávdegotti unnitlohku oaidná dieđáhusa Sámedikki strategiijadokumeantan guhkit áigodahkii, ja oaidná dehálažžan bargat vai loahpalaš mearrádusat čadnojuvvojit suohkaniid ja fylkkagielddaid plánadokumeanttaide. Lávdegotti unnitlohku oaivvilda ahte Sámediggi danne ferte álggahit vuolgaga fylkkaid ja suohkaniid ektui vai gielladoaimmaid plánen ja áŋgiruššan šaddá eanet ollislaš.</p>
<p><em type="bold">6.2 OARJELSÁMEGIELLA </em></p>
<p><em type="bold">6.2.3 Mihttomearri </em></p>
<p>Lasáhus maŋemus teakstaoassái:</p>
<p>Lávdegotti unnitlohku eaktuda ahte mearrádusat mat gusket sámegillii áššis 32/02 - Sámedikki politihkka oarjelsámi várás, bisuhuvvojit, ja ahte dan doaibmabijut bohtet lassin dán dieđáhusa doaibmabijuide.</p>
<p>Unnitlohku čujuha ahte lea dárbu ráhkadit dákkár obalaš doaibmaprográmma boahtte 10 jahkái, nu movt Nordland fylkkamánni oahpahusossodat lea cealkán Oahpahus- ja dutkandepartementii reivvestis b. 04.06.02 oarjelsámi doaibmaprográmma birra. Lea maid dárbu lagat ovttasbargui Sámedikki, iešguđet skuvllaid, ásahusaid, suohkaniid, fylkkasuohkaniid ja nášunála eiseválddiid gaskka.</p>
<p><em type="bold">6.3 Julevsámegiella </em></p>
<p><em type="bold">6.3.4 Vuoruhuvvon doaibmabijut - lasáhus </em></p>
<p>Lávdegotti unnitlohku čujuha ahte leat guokte dehálaš oasi julevsámi giellaovdáneami áŋgiruššama oktavuođas, ja dat leat stuora dárbbut ja unnán resurssat. Unnitlohku mearkkaša ahte váldomihttomeriid ferte buorebut čilget, nu ahte čielgaseappot boahtá ovdan ahte Sámedikki ja almmolaš eiseválddiid áŋgiruššamii gullet sámegieloahpahus mánáidgárddiin, vuođđoskuvllas ja joatkkaskuvllain, ja ahte sámegieloahpahus lea buohkaid earáid várás geat háliidit oahppat sámegiela. Unnitlohku háliida garrasit deattuhit ahte julevsámi guovlluid giellaovdáneapmi ferte buoriduvvot sakka. Lávdegotti unnitlohku čujuha ahte ii sáhte vuordit ahte Divtasvuona giellaguovddáža jahkásaš doarjagat gokčet buot iešguđet lágán dárbbuid. Unnitlohku oaivvilda ahte giellaguovddáža ferte sáhttit earáládje lágidit ja oažžut dan doaibmat giella- resursa- ja gealboguovddážin ovddasvástádusa ja bargguid viiddidemiin, ja ovddasvástádusguovllu formaliseremiin nu ahte olles julevsámegiela guovlu Norgga bealde gullá dasa. Lávdegotti unnitlohku diehtá ahte dálá giellaguovddáš doahttala Sámedikki gáibádusaid go juolluda ruđaid giellaguovddážiidda, muhto deattuha ahte rámmaeavttut fertejit sakka buoriduvvot nu ahte nagoda dustet iešguđet lágán dárbbuid.</p>
<p>Lávdegotti unnitlohku čujuha ahte julevsámegiela normerenbargu lea dehálaš, ja čujuha ahte tearbmabarggu ja grammatihka jna. ferte áŋggirdit. Vuođđodutkan ja eatnigiellametodihkka leat dehálaččat maiddái dákkár surggiid bargguid viiddideamis.</p>
<p>Unnitlohku lea positiiva dasa ahte olbmot geain lea sámegiel realgelbbolašvuohta, sáhttet ovttastahttit oahpahusa ovdamearkka dihte rávisolbmuidoahpahuskurssaid ja/dahje eará AMO-kurssaid bokte, ja lea lunddolaš ahte álggahuvvo ovttasbargu Nordland fylkkain ja Sámedikkiin.</p>
<p>Lávdegotti unnitlogu mielas lea rájárastá fierpmádatovttasbargu dehálaš áŋgiruššansuorgi. Unnitlogu mielas lea lunddolaš ja mávssolaš ahte Norga ja Ruoŧŧa ovttasbargaba boahtteáiggis sihkkarastit, gáhttet ja ovdánahttit julevsámegiela. Lea maid lunddolaš ahte giellaguovddážiid fierpmádatovttasbargu ovttastahttá sin bargguid sihke hálddahuslaš ja giellafágalaš dásis.</p>
<p>Lávdegotti unnitlohku diehtá ahte lea stuora dárbu oahpaheddjiide juohke dásis geain lea sámegiel ja pedagogalaš gelbbolašvuohta, ja oaivvilda ahte lea dárbu árjjaid bidjat julevsámegiela sihkkarastimii, gáhttemii ja ovdánahttimii. Unnitlohku diehtá maid ahte lea stuora dárbu oahpponevvuide sihke vuosttaš- ja nubbegielladásis, ja oaivvilda ahte ferte vuoruhit oahpponeavvuid ráhkadeami juohke dássái.</p>
<p>Unnitlohku mearkkaša ahte lea dárbu čállin- ja lohkankurssaide máŋgasii geat háliidit oahppat julevsámegiela, sihke rávisolbmuide, vuorasolbmuide, mánáide ja nuoraide. Unnitlohku diehtá iešguđet lágán evttohusaid, nugo giellalávgunkurssaid birra, ja oaivvilda ahte dakkár doaimmat leat buorit ja deattuha ahte dakkárat berrejit fállojuvvot buohkaide geat háliidit dakkár fálaldaga.</p>
<p>Lávdegotti unnitlohku diehtá ahte Sámedikki giellakonsuleanta álgá bargui gaskkamuttus 2004:s, ja deattuha ahte Sámedikkis lea earenomáš ovddasvástádus julevsámegiel normeren- ja tearbmaovdánahttindoaimmain. Unnitlogu mielas lea dehálaš ahte giellakonsuleantta barggut maid sisttisdollet normeren- ja tearbmabargguid vuoruheami, man mihttomearri maid lea árjjaid bidjat oahpponeavvuid ja čáppagirjjálašvuođa olggosaddimii.</p>
<p>Unnitlogu mielas ferte vuoruhit fágaolbmuid rekrutterema eanas servodatsurggiide, ja čujuha ahte movttidahttin lea dehálaš rekrutteremis. Unnitlohku oaivvilda maid ahte váhnemiid movttidahttin, nu ahte váhnemat válljejit sámegiela iežaset mánáide, ferte čađahuvvot skuvlla iešguđet ge dásiin, muhto deattuha ahte buohkat geat háliidit sámegielfálaldagaid galget oažžut dan.</p>
<p>Unnitlohku čujuha skuvlaeaiggádiid vuoigatvuođaide ja geatnegasvuođaide, ja ávžžuha Sámedikki Nordland fylkkamánniin ja ásahusaiguin/organisašuvnnaiguin ovttas gávdnat buriid čovdosiid julevsámegieala vuosttaš- ja nubbegielladásiid oahpaheapmái.</p>
<p>Lávdegotti unnitlohku čujuha ahte lea dárbu hoahppodoaimmaide doppe gos julevsámegiella lea rašes dilis. Unnitlohku diehtá ahte Giellatjiehppe-ortnet (gielladikšu) lea dehálaš reaidu mii berre fievrriduvvot Måske skuvlii.</p>
<p>Unnitlohku háliida deattuhit ahte Høgskolen i Bodøs lea earenoamáš ovddasvástádus alit julevsámegieloahpus, ja earenoamážit oahpaheajoahpus. Unnitlohku diehtá ahte Høgskolen i Bodø lea ráhkadan modula sámi kulturipmárdusa vuođđokursii, ja oaivvilda ahte dakkár vuođđokursa berre leat geatnegahttojuvvon oassi ámmátoahpahusain allaskuvllain ja eará ásahusain mat fállet dakkár oahpu sihkkarastán dihte buriid dearvvašvuođa- ja -fálaldagaid sámi álbmogii. Unnitlohku lea positiiva dasa ahte Høgskolen i Bodøii álggahuvvo, ovdánahttojuvvo ja ásahuvvo bachelorgráda julevsámi gielas, historjjás ja servodatdieđus.</p>
<p>Lávdegotti unnitlohku oaivvilda ahte gealboloktenprográmma, mii čađahuvvo ovdamearkka dihte prošeaktan ovdamearkka dihte golmma-viđa jagi badjel, lea buorre doaibma julevsámegiela nannemis.</p>
<p>Dán sáhttá čađahit 1-jagi gealboloktenprográmmain ja prakatihkalaš oahpahusain, mas oahpaheaddjit, dearvvašvuođabargit ja eará olbmot sáhttet ovttastahttit oahpahusa ja ovdánahttinbarggu juohkehačča várás, ja unnitlohku háliida čujuhit ahte Nordland fylkkamánni oahpahusossodahkii ja Sámediggái lea lunddolaš ovttasbargat. Unnitlohku diehtá ahte lea dárbu jorgaleddjiide, dulkkaide, olbmuide geain leat giella- ja digitalagelbbolašvuođat, ja oaivvilda ahte lea dehálaš láhčit dilálašvuođaid nu ahte sáhttá dustet dálá ja boahtteáiggi dárbbuid.</p>
<p>Unnitlohku čujuha ahte lea dárbu ráhkadit dákkár obbalaš doaibmaprográmma boahtte 10 jahkái, nu movt Nordland fylkkamánni oahpahusossodat lea cealkán Oahpahus- ja dutkandepartementii reivvestis b. 04.06.02 oarjelsámi doaibmaprográmma birra. Lea maid dárbu lagat ovttasbargui Sámedikki, iešguđet ge skuvllaid, ásahusaid, suohkaniid, fylkkasuohkaniid ja nášunála eiseválddiid.</p>
<p>Lávdegotti unnitologu mielas lea dehálaš ráhkadit oahpponeavvolisttu iešguđege oahpposuorgefágaide maid dábalaš oahpahusii integrere sámi sisdoalu, ja doarju evttohusa lassioahppoortnega oahpaheddjiide oahpposuorgefágii ja sámi kulturdiehtoválgafágii, lassioahppoortnega fágaoahpaheddjiide historjjás, servodatfágas, dárogielas, geografiijas ja oskofágas.</p>
<p>Lávdegotti unnitlohku oaivvilda ahte lea deaŧalaš ráhkadit oahpponeavvogeahčastaga iešguđet oahppasuorgefágaide ja doarju eavttuhusa ahte addojuvvo maŋŋáoahpahusfálaldat oahpposuorgefágaid ja sámi kulturmáhtolašvuođa válljenfága oahpaheaddjiide, ja dasto maŋŋáoahpahusfálaldat historjjá, servodatfága, dárogiela, geografiija ja oskkoldat fágaoahpaheaddjiide, doppe gos sámi stoalpput galget heivehuvvot dábálaš oahpahusas</p>
<p>Unnitlohku lea positiiva dasa ahte ásahuvvo ja ovdánahttojuvvo digitala neahttabáiki veahkin oahpahussii. Unnitlohku oaivvilda ahte berre nammaduvvot prošeakta-/stivrenjoavku dakkár prošektii, mas sámi organisašuvnnat ja sámi váhnemat leat mielde.</p>
<p>Lávdegotti unnitlohku deattuha ahte vuoruhuvvon doaibmabijut mat dieđáhusas leat evttohuvvon oarjel- ja julevsámegiela kapihttaliin eai leat biddjojuvvon maŋŋálagaid árvoortnega mielde.</p>
<p>Vuolláičállit leat lohkan čoahkkinbeavdegirjji, ja leat gávnnahan ahte čoahkkingirjái fievrriduvvon mearrádusat leat nu movt Sámediggi mearridii.</p>
<p>Kárášjohka, 25. 5. 2004</p>
<p>Jon Erlend Balto Stig Eriksen</p>
<p>Komiteajođiheaddji Komitea nubbinjođiheaddji</p>
<p><em type="bold">*ráđđi/stivra* Čoahkkingirjji oassi */* </em><em type="bold">19 </em><em type="bold">siidu </em><em type="bold">19 </em><em type="bold">siiddus </em></p>
<p><em type="bold">Vuolláičálli: </em><em type="bold">_________________ /_________________ </em></p>
<p><em type="bold">Čoahkkingirjji čálli: *Čále nama* Čoahkkingirjjis leat oktiibuot </em><em type="bold">19 </em><em type="bold">siiddu </em></p>
<p>Kautokeinoveien 50, N-9730 Kárášjohka</p>
<p>Telefon +47 78 47 40 00</p>
<p>Telefaks +47 78 47 40 90</p>
<p>samediggi@samediggi.no</p>
<p>www.samediggi.no</p>
</body></document>
