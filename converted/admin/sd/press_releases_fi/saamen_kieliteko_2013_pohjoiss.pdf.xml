<document xml:lang="sme" id="no_id">
  <header>
    <title>Sámi gielladahku</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <year>2013</year>
    <wordcount>431</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index.php?option=com_docman&amp;task=doc_download&amp;gid=2259&amp;Itemid=10</origFileName>
    <parallel_text xml:lang="fin" location="saamen_kieliteko_2013_suomi.pdf"/>
    <parallel_text xml:lang="smn" location="saamen_kieliteko_2013_inarinsaame.pdf"/>
    <parallel_text xml:lang="sms" location="saamen_kieliteko_2013_koltans.pdf"/>
    <metadata>
      <uncomplete/>
    </metadata>
    <version>XSLtemplate $Revision: 134043 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">Sámi gielladahku   </em>
    </p>
    <p><em type="bold">-bálkkašumi dárkkuhussan lea addit dovddastusa sámegiela sajádaga ja sámegielat bálvalusaid ovddideapmin dahkkon mearkkašahtti barggus Suomas.  Sámi  giellaráđđi  mieđiha  Sámi  gielladahku  -  bálkkašumi  Yle Sápmái čuovvovaš vuođustusaiguin:</em> </p>
    <p>Yle Sápmi lea guhkálaš, logiidjagiid bistán bargguin ánssolaččat ovddidan sámegielaid sajádaga ja fállan bálvalusaid sámegielaiguin. Yle Sápmi lea iežas vuođđobarggu dieđujuohkima lassin doaibman sámegielaid ealasin ceavzima ja maiddái sámegielaid ealáskahttima buorrin. Yle Sápmi lea iežas doaimmain bajidan sámegielaid stáhtusa nu sámiid ruovttuguovllus go olles Suomas. Sámiin badjel bealli ássá suomagielat birrasis miehtá Suoma sámiid ruovttuguovllu olggobealde. Ássanbirrasis, gos sámegiela gullá dušše hárve, iežasgielat ođđasiid ja sámegielat eará prográmmaid dehalašvuohta deattuhuvvá. Yle  Sápmi  geavaha  Suomas  hállon  buot  sámegielaid.  Anárašgiella,  nuortalašgiella  ja  davvisámegiella  gullojit  Yle  Sámi  vuolggahusain  beaivválaččat,  muhto  movttiidahttit  Yle  Sámi  lasihit  anáraš-  ja nuortalašgielat prográmmafálaldaga. Yle Sámi sámegielat rádiovuolggahusat, davviriikkalaš tv-ođđasat Ođđasat sihke Yle Sámi juovlamánu 2013 álggus  álgán  eahkesbeaivve  tv-ođđasat  leamašan  mearkkašahtti  lávkkit iežasgielat dieđujuohkima ovdáneamis ja leat lasihan sámegielaid oidnoma ja gulloma. Yle Sápmi lea ovddidan prográmmafálaldaga buot ahkeluohkáide. Ođđaseamos fálaldat lea nuorra ollesolbmuide dárkkuhuvvon rádioprográmma, mii jođihuvvo anárašgillii ja davvisámegillii. Yle  Sápmi  lea  ovddidan  bálvalusaid  maiddái  interneahtas.  Yle  Sámi  internetsiidduin  leat  ođđasat  lohkanláhkai  buoremus  dilis  golmmain sámegielain  sihke  suomagillii.  Doppe  sáhttá  luđet  sámegielat  rádio-  ja tv-prográmmaid. Siidduin lea maiddái sámegielat, buohkaide rabas Shoutbox-ságastallanbálstá, mii lea nuoraid dehalaš gielageavahan areena. Yle Sámi rádiokanála lea vejolaš guldalit Internetrádio bokte olles Suomas ja gos guovllos máilmmi beare.</p>
    <p>
      <em type="italic">Sámediggi ja Sámi giellaráđđi sávvet Sámi gielladahku -bálkkašumi movttiidahttit  Yle  Sámi  joatkit  ja  ain  ovddežis  buoridit  sámegielaid buorrin dahkkon buori barggu. </em>
    </p>
    <p xml:lang="smj"><em type="bold"><span type="quote">”Nuvvos Áiligas, eana suddá”</span> ja <span type="quote" xml:lang="est">”Golleeana”</span>.</em> </p>
    <p>”Málagovaid vuolggasadjin lea oktavuohta lagašbirrasa duovdagii, sierra eanabáikkiid historjái, muitalusaide ja iežas vásáhusaide daid birra. Geahččalan viiddidit jurdaga duovdaga geahččamis dan vásiheapmái, oppalašvuhtii, masa gullet maiddái duovdagii gulavaš myhtat ja máidnasat. Mun lean beroštuvvan, mo duottarluondu lea seamma háve  nu  meahcci  go  kulturbiras.  Nuvvos  Áiligas  lea  dološ  áigge  bassiduottar  man vielttit leat ain dievva mearkkašumiid.</p>
    <p>Málagovaid  ravddaid  čiŋahit  sámegáktái  gullevaš  silkki  riessamat.  Mu  dujiin dávjá  oidnon  árbevirolaš  sámeduoji  elemeanttat  čatnet  oktavuođa  olbmuide,  geat ellet  dahje  leat  eallán  málagovain  govviduvvon  báikkiin.  Lean  beroštuvvan  lihkadit govvadáidaga ja duoji rájá alde,” muitala Outi Pieski málagovaid birra.</p>
    <p>Govvadáiddár  Outi  Pieski  (r.  1973)  ássa  ja  bargá  Ohcejogas  ja  Helssegis.  Davvi luondu vuhtto máŋggain su dujiin. Pieski dáidda sisttisdoallá málagovaid, čoggosiid ja stuorát báikedujiid, mat dávjá leat hábmejuvvon sámeduodjeteknihkain. Bargamis oidno  luonddu  ja  kultuvrra  nana  oktavuohta.  Realisma  viidu  persovnnalašvuođa  ja agálašvuođa dovdamuššii.</p>
    <p>Outi  Pieski  lea  gárvánan  Govvadáiddaakatemias  jagi  2000.  Son  lea  doallan priváhtačájáhusaid  davviriikkain  ja  su  duojit  leamašan  ovdan  máŋggain  oktasaš čájáhusain Eurohpás ja Davvi-Amerihkás. Pieski lea bargan maiddái albmosii dáidaga, ee. jagi 2012 Sámekulturguovddáš Sajosii, lassin su dáidda lea máŋggain almmolaš ja priváhta čoakkáldagain.</p>
  </body>
</document>
