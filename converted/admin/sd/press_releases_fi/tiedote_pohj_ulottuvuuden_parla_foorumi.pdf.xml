<document xml:lang="sme" id="no_id"><header><title>Eamiálbmogiid osolašvuođa galgá sihkkarastit davvi dimenšuvnna ovttasbarggus</title><genre code="admin"/><author><unknown/></author><translator><unknown/></translator><translated_from xml:lang="fin"/><year>2011</year><wordcount>455</wordcount><conversion_status type="standard"/><availability><free/></availability><multilingual/><origFileName>http://www.samediggi.fi/index.php?option=com_docman&amp;task=doc_download&amp;gid=1487&amp;Itemid=10</origFileName><parallel_text xml:lang="fin" location="tiedote_pu23211.pdf"/><parallel_text xml:lang="smn" location="tiedote_pu23211_inarinsaame.pdf"/><metadata><uncomplete/></metadata><version>XSLtemplate $Revision: 139793 $; file-specific xsl  Revision; common.xsl  $Revision: 154948 $; </version></header><body><p>Eamiálbmogiid osolašvuođa galgá sihkkarastit davvi dimenšuvnna ovttasbarggus</p>
<p>Otne  nogai  nubbi  davvi  dimenšuvnna  parlamentáralaš  forum.  Forumas  sámi  parlamentáralaš  ráđi (SPR)  ovddastii  Suoma  sámedikki  ja  SPR  ságajođiheaddji  Klemetti  Näkkäläjärvi.  Forum  sáddii nana  signála  davvi  dimenšuvnna  ovttasbargui  oassálasti  stáhtaide.  Foruma  loahppaárvalusas gáibiduvvui,  ahte  stáhtat  ovttasbarggus  eamiálbmogiiguin  ráhkadit  málle,  mo  eamiálbmogiid oassálastin-  ja  váikkuhanvejolašvuođat  sihkkarastojit  davvi  dimenšuvnna  ovttasbarggus”  muitala Näkkäläjärvi,  gii  lei  SPR:a  ja  eamiálbmogiid  áidna  ovddasteaddjin  ráhkadeamen  foruma loahppaárvalusa.</p>
<p>Davvi  dimenšuvdna  (DD)  lea  ovttasbargu  njealji  dásseárvosaš  oassebeali  Eurohpa  Uniovnna, Ruošša,  Norgga  ja  Islándda  gaskkas.  Eatnandieđalaččat  Davvi  dimenšuvnna  guovlu  gokčá Oarjedavve-Ruošša, Nuortameara ja árktalaš guovlluid, fárus maiddái Barentsguovlu. Ovttastuvvan stáhtat  ja  Kanada  leat  davvi  dimenšuvnna  dárkojeaddjeriikkat.  Davvi  dimenšuvnnas  leat  njeallje guoibmevuođa:  biras-,  sosiála-  ja  dearvvasvuohta-,  johtalus-  ja  logistihkka-  sihke kulturguoibmevuohta.  Vuosttas  davvi  dimenšuvnna  parlamentáralaš  foruma  dollui  Brysselis  jagi 2009. Sámit oassálaste forumii SPR:a ja árktalaš parlamentarihkáriid bissovaš komitea bokte.</p>
<p>Parlamentáralaš  forum  evttoha  eamiálbmogiid  vuoigatvuođaid  vuhtiiváldima  davvi  dimenšuvnna barggus.  ”Lean  hui  duhtavaš  foruma  loahppaárvalussii  ja  SPR  barggai  olu  loahppaárvalusa  ovdii.</p>
<p>Čállingotti  álgomuttu  evttohusas  loahppaárvalussan  ii  lean  álggos  sátnige  eamiálbmogiid</p>
<p>vuoigatvuođain. Dál eamiálbmogiid vuoigatvuođat leat vuhtiiváldon viidát loahppaárvalusas ja dan guoibmevuohtaprográmmain.  Lea  dehalaš,  ahte  eamiálbmogiid  vuoigatvuođat  vuhtiiváldojit horisontálalaččat ” muitala Näkkäläjärvi duđavažžan.</p>
<p>Forum gáibida loahppaárvalusas, ahte davvi dimenšuvnna ja eamiálbmogiid gaskasaš ovttasbarggu galgá lasihit ja čiekŋudit. Birasguoibmevuođas forum ávžžuhii stáhtaid sihkkarastit eamiálbmogiid vuoigatvuođaid  ovddidettiin  ođasmuvvi  energiija.  Lassin  luondduresurssaid  ávkingeavaheamis galgá  giddet  erenomáš  fuopmášumi  eamiálbmogiid  vuoigatvuođaide  ja  kultur-  ja birasváikkuhusaide.  ”Lean  erenomáš  duhtavaš  go  loahppaárvalusas  gáibiduvvui,  ahte  ođasmuvvi energiijahámiid  ja  luondduresurssaid  ávkingeavaheapmi  eai  oaččo  áitit  eamiálbmogiid vuoigatvuođaid. Maiddái Ruošša stáhta dohkkehii dás namuhuvvon hábmemiid. Bieggafápmorusttegat leat birra sámeguovllu áitán boazodoalu. Luondduresurssaid ávkingeavaheapmi,  nugo  oljju  bovren,  erenomážit  Ruoššas  lea  áitán  máŋggaid  eamiálbmogiid áigáiboađu  ja  kultuvrra  jotkkolašvuođa.  Sávvamis  loahppaárvalus  vuhtiiváldo  Ruošša energiijapolitihkas. ” Näkkäläjärvi muitala.</p>
<p>Forum  evttohii,  ahte  sosiála-  ja  dearvvasvuohtaguoibmevuhtii  váldošii  ođđa  oassi,  mii  guoská árbevirolaš ealáhusaid sihkkarastima ja ovddideami. </p>
<p>Davvi  dimenšuvnna  ođđaseamos  guoibmevuohta  lea  kulturguoibmevuohta.  Forum  deattuhii,  ahte eamiálbmogiid aktiivvalaš oassálastin kulturguoibmevuhtii lea erenomáš dehalaš. ” Eamiálbmogiin lea  olu  addámuš  kulturguoibmevuhtii.  Eamiálbmogiid  musihkka,  dáidda,  duodji  ja  ovdanbukti dáidagat galggašedje leat guoibmevuođa guovddážis” Näkkäläjärvi oaidná.</p>
<p>”Dál leat ožžon dehalaš áššiid foruma loahppaárvalussii ja mii galgat fuolahit das, ahte dat maiddái vuhtiiváldojit  davvi  dimenšuvnna  sierra  guoibmevuođain  ja  ovttasbarggus.  Mii  eamiálbmogat  ja SPR  galgat  ráhkadit  evttohusaid  das,  mo  loahppaárvalusa  dehalaš  áššiid  sáhttá  ollašuhttit. Erenomážiti  mii  galgat  guorahallat  dan,  mo  eamiálbmogiid  osolašvuođa  sáhttá  buoremusat sihkkarastit  davvi  dimenšuvnna  ovttasbarggus.  Boahtit  giehtadallat  ášši  SPR:a  stivrra čuovvovaš</p>
<p>čoahkkimis cuoŋománus ja sávvamis oažžut dalle válmmaštallanbarggu bures álgui”, Näkkäläjärvi</p>
<p>muitala.</p>
<p>Davvi dimenšuvnna goalmmát parlamentáralaš forum lágiduvvo Ruoššas jagi 2013.</p>
</body></document>