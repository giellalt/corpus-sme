<document xml:lang="sme" id="no_id">
  <header>
    <title>Birasministeriija lea ásahan eamiálbmogiid árbedieđu gieđahalli artikla 8j álbmotlaš áššedovdijoavkku</title>
    <genre code="admin"/>
    <author>
      <unknown/>
    </author>
    <translator>
      <unknown/>
    </translator>
    <translated_from xml:lang="fin"/>
    <year>2009</year>
    <wordcount>319</wordcount>
    <conversion_status type="standard"/>
    <availability>
      <free/>
    </availability>
    <multilingual/>
    <origFileName>http://www.samediggi.fi/index.php?option=com_docman&amp;task=doc_download&amp;gid=1051&amp;Itemid=10</origFileName>
    <parallel_text xml:lang="fin" location="tiedote_ympmin20090622.pdf"/>
    <metadata>
      <uncomplete/>
    </metadata>
    <version>XSLtemplate $Revision: 139793 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="isl">BIRASMINISTERIIJA LEA ÁSAHAN EAMIÁLBMOGIID ÁRBEDIEĐU GIEĐAHALLI ARTIKLA 8J ÁLBMOTLAŠ ÁŠŠEDOVDIJOAVKKU</p>
    <p>Birasministeriija  ásahan  biodiversitehtabargojoavku,  man  bargun  lea  ovddidit  ja  čuovvut  Suoma luonddu  máŋggahámatvuođa  gáhttema  ja  suvdilis  geavaheami  strategiija  ja  doaibmanprográmma Luonddu beales – olbmo ávkin - ollašuvvama, mearridii čoahkkimis  17.12.2008 evttohit, ahte birasministeriija ásahivčče bargojoavkku gieđahallat eamiálbmogiid árbedieđu.</p>
    <p>Birasministeriija lea ásahan 18.6.2009 biologalaš máŋggahámatvuođa guoskevaš oktasašsoahpamuša  eamiálbmogiid  árbedieđu  gieđahalli  artikla  8j  álbmotlaš  áššedovdijoavkku.  Bargojoavkku  bargun  lea  koordineret  Suoma  luonddu  máŋggahámatvuođa  gáhttema  ja  suvdilis geavaheami  strategiija  ja  doaibmanprográmma  2006  -  2016  dárkkuhan  eamiálbmogiid  árbedieđu guoski  doaimmaid.  Lassin  bargojoavku  galgá  skáhppot  lasi  dieđuid  artikla  8j:i  gullevaš  bargoprográmma sisdoalus ja ulbmiliin erenomážit Suoma sámiid dáfus. Bargojoavku ovddida 8j artikla heiveheami Suoma sierra ministeriijaid ja čanasjoavkkuid ovttasbargguin ja maiddái addá bealistis ávžžuhusaid  oktasašsoahpamuša  heiveheamis  ja  ollašuhttimis  Suomas.  Bargojoavkku  doaibmaáigodat lea 18.6.2009 – 31.12.2010.</p>
    <p>Bargojoavkku ságajođiheaddjin nammaduvvui Sámedikki ságajođiheaddji Klemetti Näkkäläjärvi ja várreságajođiheaddjin birasráđđi Esko Jaakkola Birasministeriijas. Bargojoavkkus Sámedikki ovddastit lassin boazoisit  J.  Antti Magga ja Sámedikki lahttu Heidi Eriksen.</p>
    <p>Biodiversitehtasoahpamuša  artikla  8  j  geatnegahttá,  ahte  guhtege  soahpamušbealli  galgá vejolašvuođaid  mielde  ja  heivvolaš  osiin  álbmotlaš  láhkaásaheami  mielde  gudnejahttit,  gáhttet  ja doalahit  eamiálbmogiid  ja  báikkálaš  servošiid  dakkár  oahpa,  hutkosiid  ja  geavada,  mii  gullá biologalaš  máŋggahámatvuođa  gáhttema  ja  bistevaš  geavaheami  dáfus  mearkkašahtti  árbevirolaš eallinvugiide, ja ovddidit ja viiddidit daid heiveheami máinnašuvvon servošiid lobiin ja vehkiin ja maiddái roahkasmahttit oahpas, hutkosiin ja geavadis ožžojuvvon ávkki dássebeallásaš juohkima.</p>
    <p>Sámedikki  ságajođiheaddji  Klemetti  Näkkäläjärvi  atná  bargojoavkku  vuođđudeami  historjjálažžan ja dehalažžan. ” Biodiversitehtasoahpamuš vuollái čállojuvvui jagis 1992. Dál, 17 jagi soahpamuša vuolláičállima  maŋŋá,  artikla  8  j  álgojuvvo  heivehuvvot  Suomas.  Suopma  lea  álgojalgejeaddji biodiversitehtasoahpamuša heiveheamis eamiálbmogiid vuhtiiváldima dáfus. Birasáššit leat Suoma sámiide ja Sámediggái hirbmat dehalaččat. Lean ilus Birasministeriija čatnaseamis sámiid sajádaga buorideapmin.  Jáhkán,  ahte  bargojoavkobargguin  sáhttit  eastadit  ruossalasvuođaid  eanageavaheamis ja ráhkadit doaibmanrávvagiid mo sámiid eamiálbmotsajádat ja dasa gullevaš vuoigatvuođat vuhtii váldojit eanageavaheami plánemis ja sámiid ruovttuguovllu hálddašeamis. Bargojoavkobargu lea erenomáš dehalaš árbevirolaš sámeealáhusaid dáfus ja jáhkán ahte bargojoavkobargguin sáhttit ráhkadit  evttohusaid  ja  ávžžuhusaid  mat  ovddidit    sámekultuvrra  ja  dasa  gullevaš  árbevirolaš ealáhusaid sajádaga.”</p>
  </body>
</document>
