<document xml:lang="sme" id="no_id"><header><title/><genre code="admin"/><author><unknown/></author><wordcount>239</wordcount><conversion_status type="standard"/><availability><license type="standard"/></availability><multilingual/><origFileName>Ášši 024-20 -Runar M. Balto sme.docx</origFileName><parallel_text xml:lang="nob" location="assi_024-20_-_runar_m._balto_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>FeFo lea lihttoláigguin addán ovddasvástádusa báikkálaš servviide, geain ulbmilin lea oktasaš guolásteami ovddidit, Finnmárkoopmodaga guollejogaid (anadroma čázádagaid) hálddašit. Dat leat dávjá báikkálaš bivdo- ja guolástansearvvit.</p>
<p>FeFo njuolggadusat anadroma čázádagaid lihttoláiggu birra regulerejit lihttoláigguid. Čuo. 2.1.c. mielde lea lihttoláigolačča ovddasvástádus galbet dan gaskka čázádagas mii lea lihttoláigohuvvon, muhto ii čuoččo mihkkege dan birra makkár báikenamaid galgá galbet. Danne sáhttet sámi báikenamat guđđojuvvot, eahpediđolaččat dahje diđolaččat, go árvevirolaš sámi guovlluin čázádagaid galbejit.</p>
<p>Dan lea Egil Utsi vásihan barggustis oažžut sámegiel galbbaid Bissojohkii. Son dovdá ahte Børselv jeger og fiskeforening (BJFF) eanetlohkomearrádus bisseha sámi báikenamaid oainnusmahttima galbbain, vaikke vel Porsáŋggu ja Kárášjoga sámesearvvit leat fállan váldit ovddasvástádusa ruhtadeamis.</p>
<p>Finnmárkolága ulbmilparagráfa nanne FeFo earenoamáš ovddasvástádusa eatnamiid ja luondduresurssaid hálddašeamis vuođđun atnit sámi kultuvrra, boazodoalu, meahcásteami, ealáhusbarggu ja servodateallima. Lága § 44 nanne ahte sámelága 3. kapihtal sámegiela birra regulere FeFo giellageavaheami.</p>
<p>Lea hui heajos ja duođalaš geavahus mii lea sivvan dasa ahte sámi báikenamat Finnmárkkuopmodaga čázádagain leat gitta das ahte báikkálaš bivdo- ja guolástansearvvi miellahtuin lea positiivvalaš oaidnu sámevuhtii. Dás lea veara jearrat leago FeFo, lága ektui, iežas mandáhta vanahan menddo guhkás go lihttoláigguin lea válddi earáide addán báikenamaid mearridit.</p>
<p>Sámi báikenamaid báikenammabálvalussan Lov om stadnamn § 13 mielde, lea dát ášši maid Sámediggi ferte dohppet. Sámedikki dievasčoahkkin dáhttu Sámediggeráđi gulahallagoahtit FeFo:in dan birra ahte rievdadit njuolggadusaid anadroma čázádagaid lihttoláiggu birra 2.1.c. nu ahte lihttoláigolaččas lea geatnegasvuohta maiddái sámi báikenamaiguin galbet Lov om stadnamn láidestemiid mielde.</p>
<p xml:lang="kal">Resurssat:</p>
<p>FeFo njuolggadusat:</p>
<p xml:lang="nno">Lov om stadnamn:</p>
<p>Finnmárkoláhka:</p>
</body></document>
