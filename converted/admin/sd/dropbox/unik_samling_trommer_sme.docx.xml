<document xml:lang="sme" id="no_id"><header><title/><genre code="admin"/><author><unknown/></author><wordcount>307</wordcount><conversion_status type="standard"/><availability><license type="standard"/></availability><multilingual/><origFileName>Unik_samling_trommer sme.docx</origFileName><parallel_text xml:lang="nob" location="unik_samling_trommer_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>PRD: Erenoamáš rumbočájáhus čájehuvvo Sámiid Vuorká-Dávviris</p>
<p><em type="italic">Sámiid Vuorká-Dávvirat ávvuda 50-jagi ávvudeami čájáhusain RUOKTOT - Sámi rumbbuid ruovttoluottafievrrideapmi, gos </em><em type="italic">Poala-Ánde </em><em type="italic">/Anders Poulsena ruovttoluottafievrriduvvon rumbu lea guovddážis čájáhusas. - Ruovttoluottafievrridemiin leat lávkeme rievttes guvlui, dadjá sámediggepresideanta Silje Karine Muotka (NSR). </em></p>
<p>Sullii 400 jagi boares rumbu mii gulai Poala-Ándii lea vuosttaš vuoiŋŋalaš kulturárbbi ruovttoluottafievrrideapmi olgoriikkas Sápmái obba lohkái. Lassin su rumbui, čájehuvvojit njealje eará sámi rumbbuin golmmadimenšunjala modeallat ávvočájáhusas.</p>
<p>- Ruovttoluottafievrrideapmi veahkeha min gaskkustit min árbevieruid ja gudnejahttit min máttuid. Dán rádjai mii leat šaddan šiehtadallat oažžun dihte biergasiid iežamet kulturárbbis, mat iešguđetlágan sivaid dihte leat dolvojuvvon museaide miehtá Norgga, Davviriikii dahje oassin museačoakkálmasaide olgoriikii. Dál vásihit ahte máhcaheapmi lea rievttamus dahkku. Dás mis lea buorre veahkki ON:a eamiálbmotjulggaštusas mii dadjá ahte eamiálbmogiin lea riekti min vuoiŋŋalaš biergasiidda, lohka sámediggepresideanta Silje Karine Muotka.</p>
<p>Sámiid Vuorká-Dávvirat/De Samiske Samlinger (SVD) ásahuvvui 1972:s vuosttaš sámi kulturinstitušuvdnan norgga beale Sámis. Sii leat rahčan badjel 40 jagi oažžun dihte Poala-Ándde rumbbu ruovttoluotta Sápmái. Maŋŋel go dalá sámediggepresideanta Aili Keskitalo válddi oktavuođa njuolga G.M. Dánmárkku Dronnet Margrethiin fuomášuhttit ášši sutnje, mearridii dánska kulturministtar ahte rumbu galgá bissut Sámis.</p>
<p>Sámiid Vuorká-Dávvira museajođiheaddji, Jelena Porsanger, lohka ahte ruovttoluottafievrrideamis lea stuora mearkkašupmi sámi kulturárbái.</p>
<p>- Min kulturárbbi ruovttoluottafievrrideapmi ovddida sámi identitehta ja nanne iešluohttámuša, ja seammás veahkeha min luovvanit jorggu ja bávččagahtti kolonisttalašjurddašemiin, lohka Porsanger.</p>
<p>Ávvodoalut ja čájáhusa rahpan lea cuoŋománu 12.b. dii. 17.00 RiddoDuottarMuseas (RDM) - Sámiid Vuorká-Dávvirat Kárášjogas. SVD lea bovden sámi vuorrasiid lágidit gudneseremoniija rumbbu ruovttoluottafievrrideapmái. Nu šaddá rumbu sámi vuogi mielde almmolaččat oassi museačoakkálmasas.</p>
<p>Čájálmasa rahpan sáddejuvvo njuolggosáttan Friluftsmuseai. Rahpandoalut musea siste lea bovdejuvvon gussiid váras. Dii. 19.00 rájes seamma beaivve lea ávvočájáhus rabas gussiide.</p>
<p><em type="italic">Oktavuođadieđut: </em></p>
<p><em type="italic">Sámediggepresideanta </em><em type="italic">Silje Karine Muotka (NSR) +47 984 87 576, </em>silje.karine.muotka@samediggi.no  , </p>
<p><em type="italic">Museajođiheaddji Sámiid vuorká-Dávviriin Jelena Porsanger, +47 406 12 117, </em><em type="italic">jelena@rdm.no </em> </p>
<p><em type="italic">RiddoDuottarMusea direktevra Anne May Olli, +47 406 01 986, </em><em type="italic">amo@rdm.no </em> </p>
<p><em type="italic">Preassaovddasvástideaddji </em><em type="italic">Paula Rauhala, </em><em type="italic">ávvodoaluid </em><em type="italic">koordináhtor, +47 4069394, </em><em type="italic">paula@rdm.no </em> </p>
</body></document>
