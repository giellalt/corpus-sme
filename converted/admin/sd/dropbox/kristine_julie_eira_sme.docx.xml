<document xml:lang="sme" id="no_id"><header><title/><genre code="admin"/><author><unknown/></author><wordcount>1007</wordcount><conversion_status type="standard"/><availability><license type="standard"/></availability><multilingual/><origFileName>Kristine Julie Eira sme.docx</origFileName><parallel_text xml:lang="nob" location="kristine_julie_eira_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Kristine Julie Eira (SD vuorasolmuidráđi jođiheaddji 2018-2021)</p>
<p>Guovdageaidnu 10.01.22</p>
<p xml:lang="vep"><em type="italic">VUORASOLBMUID RÁĐI ÁRVVOŠTALLAN 2018 – 2021 </em></p>
<p><em type="italic">Sámedikki vuorasolmuid ráđi mandahtta: </em></p>
<p><em type="italic">Vuorasolbmuidráđđi bovdejuvvo buktit cealkámušaid dieđuide, plánaide ja čilgehusaide ieš guđet fágasurggiin maid SD-ráđđi pláne ráhkadit. </em></p>
<p><em type="italic">VR-ráđđi sáhttá maid loktet áššiid SD-ráđđái. </em></p>
<p><em type="italic">Jus VR-ráđđi háliida buktit áššiid earáide go SD-ráđđái, dedat galgá dáhpáhuvvat dainna lágiin ahte čielgasit boahtá ovdan ahte dat lea VR-ráđi čealkámuš. </em></p>
<p><em type="italic">Vuorasolbmuideráđi čoahkkimat áigodagas </em></p>
<p>Vuostaš vuorasolbmuidráđi (VR) čoahkkimis Romssas/Tromsø;s guovvamánus 2018 beasaimet deaivvadit SD-nuoraidlávdegottiin ja SD-ráđđelahtuiguin Berit Marie Eirain ja Henrik Olseniin. Dan čoahkkimis ságastalaimet eanas Duohtavuođa ja soabadankommišuvnna boahttevaš barggu birra ja árvaleimmet lahtuid dasa.</p>
<p>Suohtas lea leamaš deaivvadit suohkaniid vuorasolbmuid ráđiiguin iešgudetge báikkiin gos leat doallan VR-čoahkkimiid. Mii leat doppe ožžon hui ollu dieđuid vuorasolbmuid dili birra ja maid dementaolbmuid dili birra. Buot báikkiin leat deattuhan oažžut dieđuid sámiid dili birra ja leatgo sámiid áirasat suohkaniid vuorasolbmuid ráđiin.</p>
<p>Nuppi VR-čoahkkima doalaimet Norgga lullisámi váldobáikkis Snåase;s/Snåsa;s miessemánus 2018;s. Doppe finadeimmet geahččame <span type="quote">“Dovddagárddi”</span>/Sansehage mii lei hui earenoamáš. Oassálasttiimet maid kulturdeaivvadeamis muhtin olgobáikkis (olgun).</p>
<p>Borgemánus 2018:s lei VR-čoahkkin Álttás. Doppe beasaimet finadit boarrásiidruovttus gos ságastalaimet ovttain áhkuin gii humai sámegiela vaikko hálddahusas eai doivon sámi gullevaš vuorrásiid doppe, ja dasto vel finaimet Sámi kulturguovddážis gos Sámi searvvi bargit muitaledje sin árbevirolaš, sàmi kulturfálaldagaid birra.</p>
<p>Vuosttaš VR-čoahkkin 2019;s lei guovvamánus Ájluovttas/Hápmiris gos maid beasaimet gullat suohkana vuorasolbmuid dili birra, muhto maid sin lossa <span type="quote">“dáhpáhusaid”</span> birra.</p>
<p>Nubbe VR-čoahkkin 2019;s lei Plassjes/Rørosas gos maid oassálasttii SD-ráđđelahttu Berit Marie Eira. Doppe aniimet olles beaivvi ságastallat Sámedikki plánejuvvon <span type="quote">“Sámi vuorrasiidstrategiija”</span> birra, muhto mii ii obba duohtandahkkojuvvon ge.</p>
<p>Goalmmát VR-čoahkkin 2019;s lei Guovdageainnus gos maiddái sátnejođiheaddji oassálasttii. Doppe beasaimet oahpásnuvvat suohkana demeantaolbmuid beaivefálaldagain.</p>
<p>Guovvamánus 2020;s doalaimet VR-čoahkkima Hárstták;as/Harstad;s. Mii beasaimet oassálastit kulturdeaivvadeamis go finadeimmet Borkeneas;as iehtavuonas gos Inge Anders Svonni muitalii sámi báikenamaid birra Lulli Romssas ja davvi Nordlanddas.</p>
<p>Nuppi VR-čoahkkima 2020;s doalaimet <em type="italic">teamssain </em>skábmamánus. </p>
<p>Teamssain doalaimet dan guokte vuosttaš VR-čoahkkima guovvamánus ja miessemánus 2021;s.</p>
<p>De čakčat, čakčamánus 2021;s manaimet doallat VR-čoahkkima Áhkanjárgii/Narvik;ii. Šattai veahá oaniduvvon čoahkkin suohkana vuorasolbmuidráđiin gulahallanváttisvuođaid geažil. Váldodiehtu Áhkanjárgga suohkanis lei ahte sii leat hukseme stuora <span type="quote">“Helsehus”</span><span type="quote">”/“Dearvvašvuođa viesu”</span><span type="quote">“Dearvvašvuođa viesu”</span> mii galgá gárvanit 2024;s. Muđui lei doppe okta suohtas dáhpáhus go beasaimet fitnat <span type="quote" xml:lang="nob">“Narvik krigsmuseum”</span>;as. Musea hoavda Ulf Eirik Torgersen, attii midjiide albma buori, guhkes logaldallama musea birra ja nuppi máilmmi soađi birra seammás go vácciimet olles musea čađa (moadde diimmu gal golihedje).</p>
<p><em type="italic">Muhtin eará čoahkkimat </em></p>
<p>Golggotmánus 2018;s leimme Ingrid Jåmain Stuoradikki dearvvašvuođa ja fuolahuskomiteas rabas gulaskuddamis <span type="quote" xml:lang="dan">“Leve hele livet”</span> (<span type="quote">”Eallit olles eallima”</span>)-stuoradiggedieđáhusa nr 15 (2017-2018) birra. Gulaskuddan bisttii 20 min ja munnuide lei várrejuvvon 5 min cealkináigin, seamma áigi go daidda earáide seamma joavkkus, muhto moai ean ožžon ovttage gažaldaga nugo dat eará joavkkut.</p>
<p>Geassemánus 2019;s dollui diehtojuohkinčoahkkin Sámedikkis Kárášjogas čuovvovaš ráđiin: <span type="quote" xml:lang="dan">“Rådet for et aldersvennlig Norge”</span> (<span type="quote">“Ahkeustitlaš-Norga-ráđđi”</span>). Ráđi jođiheddji Trude Drevland oassálasttii ja sus ledje moattis vel fárus. SD bealis oassálasttii SD-ráđđelahttu Berit Marie Eira, Laila Somby Sandvik, mun ja Sámedikki hálddáhusas moattis.</p>
<p>Njukčamánus 2020;s ledjen SD-ráđđelahtu Hans Ole Eira fárus polithkkalaš konsultašuvnnas Gieldda ja Ođasmahttinministariin teamssas. Áššin lei oažžut lága bokte nannejuvvot sámegiela ja sámi kulturgelbbolašvuođa Norgga vuorasolbmuid áittardeaddji hálddahussii. Ministár ii miehtan dán gáibádussii.</p>
<p>Mannan giđđageasi (geassemánus 2021;s) bovdii VR Sámi hálddašanguovllu suohkaniid vuorasolbmuidráđiid teamsčoahkkimii. Vaikko eai buot suohkanat oassálastán, de goikke lei miellagiddevaš gullat makkár áššiiguin sii barget ja seammás beasaimet sidjiide muitalit mo SD-vuorasolbmuidráđđi doaibmá ja hástaleimmet sin sáddet midjiide áššiid maid oidnet min dehelažžan meannudit.</p>
<p>Guovvamánus 2021;s ságastalaimet iežamet VR-teamsčoahkkima oktavuođas Norgga vuorasolbmuid áittadeddjiin Bente Lund Jakobseniin. Son lohpidii geahččalit háhkat bargi geas lea sámegiel dahje sámi kulturgelbbolašvuohta.</p>
<p><em type="italic">Veaháš negatiiva bealit </em></p>
<p>Ovdal go čálán daid veaháš negatiiva beliid birra, de háliidan muitalit ahte VR:s lea leamaš čeahpes ja viššalis čoahkkinčálli, Inga Margrethe Eira Bjørn gii lea láhččán bures min čoahkkimiid ja ráhkadan šiehtadusaid suohkaniiguin dahje earáiguin geaiguin leat galgan deaivvadit, diŋgot orrunsajiid midjiide ja ordnen buot praktihkkalaš beliid. Mun in mohttege sivahala su, muhto oaivvildan ahte mu veaháš duhtatmeahttunvuohta boahtá Sámedikki vuogádaga ja politihkkalaš organiserema geažil.</p>
<p>SD vuorasolbmuid ráđis lea leamaš veahá lossat bargat go ieža galgat fuobmát áššiid, meannudit daid ieža ja hábmet cealkámušaid, ja dávjá čállit daid maid moatti gillii.</p>
<p>Mii leat ollu cealkamušaid dahkan omd. ollu našunála gulaskuddamiidda, muhto buot VR-cealkámušat eai boađe ovdan beaivegirjjiin SD ruovttusiiddus.</p>
<p>VR-mandahtta: “ <em type="italic">Vuorasolbmuidráđđi bovdejuvvo buktit cealkámušaid dieđuide, plánaide ja čilgehusaide ieš guđet fágasurggiin maid SD-ráđđi pláne ráhkadit </em>”. </p>
<p>Lea leamaš váttis ovdagihtii diehtit makkár dieđáhusaid, plánaid ja čilgehusaid SD-ráđđi lea áiggesáigái pláneme ráhkadit go eat leat ožžon dieđuid sis dan birra ja eat ge bivdon buktit iežamet oainnu.</p>
<p>Go SD-ráđiin lea leamaš áibbas unnán gulahallan, de eat dieđe mo sii leat dulkon buot daid min ollu ceakámušaid ieš guđetge áššiin.</p>
<p>Mii leat ovdamearkka dihte bušeahttameannudeami oktavuođas árvalan SD-ráđđái cegget <span type="quote">”Sámi vuorasolbmuid vázzinsoappi”</span>, muhto eat leat gullan leatgo dan árvvoštallan.</p>
<p>Gávpogiid ja fylkkaid ovttasbargošiehtadusain leat gis árvalan ahte vuorasolbmuid politihkka galgá leat sierra oassin šiehtadusain. Eat dieđe mo dan lea SD-ráđđi vuostáváldán.</p>
<p>Muohtačalmmit julggaštusas (áigodat 2017-2021) čállui ná: <span type="quote">“Mii áigut bargat dan ala ahte buot sámit ja sámi vuorrasat erenoamážit ožžot árvugas dearvvašvuođa- ja fuolahusfálaldaga, já áigut ovttas Sámedikki vuorrasiidráđiin hábmet sámi vuorrasiidstrategiija”</span> (sitahtta). Nugo ovdalis lean čállán, de barggaimet ollu dáinna áššiin ja VR-čoahkkimis miessemánus 2019 bijaimet olles beaivvi áššái, muhto eat gullan šat maide SD-ráđis mo ášši galggái ovdánit.</p>
<p>Čuovvovaš ášši meannudemiin gal ferten lohkat lean oalle duhtatmeahttun:</p>
<p>2019-giđa sáddejuvvui ođđa láhkaásahus (forskrift) gulaskuddamii suohkaniid ja fylkesuohkaniid vuorasolbmuidráđi birra. VR árvalii ahte <span type="quote">”Vuorasolbmuidráđiin berre leat sámi áirras suohkaniin ja fylkkain gos orrot sápmelaččat”</span> (sitahtta). Dan oktavuođas livččemet vuordán SD-ráđđi bivdá politihkkalaš konsultašuvnnaid Gieldda ja ođasmáhttinministáriin, muhto nu ii dahkkon. Soaitá mannat obba guhkes áigi ovdal Sámediggái fas boahtá vejolašvuohta váikkuhit dien láhkaásahusa mii livčče guoskan sámi vuorasolbmuide miehtá Norgga.</p>
<p><em type="italic">Ovttasbargu gaskal SD-ráđi ja vuorasolbmuidráđi. </em></p>
<p>Jus SD-ráđđi fas áigu válljet vuorasolbmuidráđi, de árvalan ahte ovttasbargu gaskal SD-ráđi ja vuorasolmuidráđi fertešii buoriduvvot.</p>
<p>Go SD-ráđđi hutká ráhkadit dieđuid, plánaid dahje čilgehusaid, de fertešii SD-ráđđi muitalit maid sii plánejit ja bivdet vuorasolmuidráđi buktit cealkámušaid vai vuorasolbmuidráđđi ii dárbbaš meannudit dušše áššiid maid ieža fuobmát.</p>
<p>Vai ovttasbargu nannejuvvošii, de livčče sávaldat ahte SD-ráđđelahttu geas lea ovddasvástádus vuorasolmuidáššiide SD-ráđis, oassálasttašii vuoraolbmuidráđi čoahkkimiin.</p>
<p>Livčče maid sávaldat ahte vuorasolbmuidráđđi beasašii deaivvadit SD-ráđiin okte jagis ja dakko bokte nannet gulahallama ja ovttasbarggu.</p>
</body></document>
