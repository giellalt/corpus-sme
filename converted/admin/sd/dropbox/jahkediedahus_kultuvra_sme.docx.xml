<document xml:lang="sme" id="no_id"><header><title/><genre code="admin"/><author><unknown/></author><wordcount>3033</wordcount><conversion_status type="standard"/><availability><license type="standard"/></availability><multilingual/><origFileName>Jahkedieđáhus kultuvra sme.docx</origFileName><parallel_text xml:lang="nob" location="jahkediedahus_kultuvra_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">5 Kultuvra</p>
<p type="title">Kultuvrra váikkuhangaskaoamit</p>
<p type="title">Servodatmihttu</p>
<list><p type="listitem">Ealli ja girjás sámi dáidda- ja kultureallin mas lea buorre kvalitehta.</p>
</list><p>Ovttasbargu priváhta ja almmolaš oassálastiiguin lea dehálaš strategiija olahit áŋgiruššansuorggi váldoulbmila. Sámediggi bargá buoridit sámi kulturrámma eavttuid.Earet eará ovttasbargá guovddáš aktevrraiguin, dego kulturdepartemeanttain ja kulturráđiin Lágidit jeavddalaččat čoahkkimiid main ulbmil lea dieđuid lonohallat ja ságaškuššat áššiid main goappašat bealit beroštit. Sámediggi lea oaidnán ahte dán barggus leat bohtosat. Earet eará lea juolluduvvon ... miljovnna oastit sámi dálááiggedáidaga Lea maid juolluduvvon ruhta máhcahit dávviriid duiskka museain.</p>
<p>2021:s lea Sámediggi dasa lassin ovttasbargan Landsrådetiin oktasaš kulturpolitihkalaš áššiid čoavdit, Bådåddjåin Eurohpalaš kulturoaivegávpoga lágideami sámis sisdoalu birra, eará sámedikkiiguin ovttasbargan SPR ávnnaskeahtes kulturárbbiin , ja vel Davviriikkalaš ministtarráđiin lasihit davviriikkalaš ovttasbarggu eamiálbmogat ja vuoigŋaduodjevuoigatvuođaid birra.</p>
<p>Dáiddasuorggis lea dáiddáršiehtadus ja Sámedikki doarjjaortnegat leamaš guovddážis olahit ulbmila. Dasa lassin lea čalmmustahttit sámi dáidaga riikkaidgaskasaččat leamaš strategiija mainna Sámediggi lea bargan olahit servodatmihtu. Sámedikkis lea earet eará leamaš guovddáš rolla plánet sámi paviljonga Venezia-biennales, ja das lea Internášunála Sámi Filbmainstituhtta maid leamaš dehálaš ovttasbargoaktevra.</p>
<p>Vai šattašedje nanu sámi ásahusat mat hálddašit, gaskkustit ja ovddidit sámi dáidaga, kultuvrra ja historjjá, de juolluda Sámediggi njuolgadoarjaga ja ohcanvuđot doarjaga kulturorganisašuvnnaide. Sámediggi maid gulahallá bures daiguin geaidda lea juolludan njuolggadoarjaga ja bargá buoridit sin rámmaeavttuid dainna vugiin ahte ovddida sin beroštumiid guovddáš, regionálalaš ja báikkálaš eiseválddiide. Máŋga kulturásahusa leat dárbbašan ođđa lanjaid ja ođasmahttimiid vai sáhttet hálddašit ja gaskkustit sámi kultuvrra. Dát leat guhkes áiggi proseassat maiguin Sámediggi ja eará kulturásahusat guhkká leat rahčan. Vaikko proseassat njozet ovdánit, de oaidná Sámediggi ahte dain leat bohtosat. 2021:s fárrii earet eará Saemien Sijte ođđa lanjaide ja Stuorradiggi mearridii juovlamánus juolludit álgojuolludeami Beaivváš Sámi Našunálateáhtera ođđa vissui, ja dán huksegohtet 2022 giđa.</p>
<p>Girjjálašvuohta lea dehálaš sámegillii ja sámi kultuvrii. Čális fal prošeakta, mii lea bistán vihtta jagi, lea bures lihkostuvvan ja boađusin lea šaddan ođđa sámi almmuheamit.</p>
<p type="title">Oppalaččat kultursuorggi barggus</p>
<p>Sámediggi lea cealkámuša addán stuorradiggedieđáhussii Sd. Die Sd 18 18 (2020–2021)Oppleve, skape, dele — Kunst og kultur for, med og av barn og unge, ja leat váldán vuhtii ja lasihan dieđáhussii máŋga cealkámuša maid Sámediggi lei ovddidan. Maiddái ráđđehusa riikkaidgaskasaš kulturstrategiijai lea sámediggi ovddidan cealkámušaid, maid leat váldán vuhtii strategiijas.</p>
<p>Sámediggi lea ovttasbargan Landsdelrådetiin oktasaš kulturpolitihkalaš áššiiguin ja maiddái ođasmahttán Davvi-Norgga kulturšiehtadusa, mii mearriduvvui dán jagi. Juolludeamit sámi ásahusaide jotket, ja lea šihtton ahte Åarjelsaemien Teater galgá dán šiehtadussii 2024 rájes.</p>
<p>Bådåddjå Eurohpalaš kulturoaivegávpogin 2024 šaddá stuorra lágideapmin sihke Bådåddjå gávpogii, Nordlándii ja olles riikkaoassái. Ohcamušas/prošeavttas lea sámevuođa deattuhan ja sámevuohta šaddá prošeavttas guovddážin. 2021:s lea Sámediggi ovttasbargan Bådåddjåin Bådåddjå Eurohpalaš kulturoaivegávpoga 2024 prošektii oažžut sámi sisdoalu, ja lea maid bargan ovttasbargansoahpamuša ásahit.</p>
<p>Sámedikkiin lea jeavddalaš čoahkkimat ságaškuššat kultursuorggi oktasaš hástalusaid ja doaimmaid. Dát ovttasbargu vuolggahuvvui 2020:s danne go Sámediggi fuobmái ahte áššit dego ávnnaskeahtes kulturárbi leat áššit mat gusket olles sámi álbmogii. Disney filmma <span type="quote" xml:lang="fkv">"Jikŋon 2"</span> bargu čájehii ahte dárbbašat koordineret ja ovttas doaibmat muhtin dihto váttisvuođačuolmmaid čoavdit sámi kultuvrra hálddašeamis.</p>
<p>Ávnnaskeahtes kulturárbbi proseassa lea loktejuvvon Sámi parlamentáralaš ráđi dássái, ja doppe lea dat dál oassin SPR:a boahtte áigodaga doaibmaplánas. Norgga Sámediggi jođiha oktasaš sámi ávnnaskeahtes kulturárbbi prošeavtta. Sámedikki dievasčoahkkin meannudii geassemánus dievasčoahkkinášši mas raporta ja rávvagat mo joatkit bargguin mearriduvvui.</p>
<p>Sámediggi lea máŋga jagi bargan UNESCO-konvenšuvnnain ávnnaskeahtes kulturárbbi suodjaleami birra. Sámediggi nammadii Sandra Márjá West ávnnaskeahtes kulturárbbi fágalávdegotti lahttun. Lávdegotti hálddaša Norgga Kulturráđđi. Sámediggi lea gulahallan kulturráđiin mo implementeret konvenšuvnna, ja Kulturráđđi ja Sámediggi lágidedje digitálalaš cealkámuščoahkkima mas sámi aktevrrat oasálaste. Leat boahtán ollu buorit cealkámušat mat leat váldon mielde viidáseabbo proseassas.</p>
<p>Suopma jođiha dál Davviriikkalaš ministtarráđi jođihangotti. Doppe leat vuolggahan barggu kártet eavttuid lasihit davviriikkalaš ovttasbarggu álgoálbmogiid ja vuoiŋŋalaš vuoigatvuođaid suorggis. Earet eará de čađahuvvui oktasaš konferánsa ávnnaskeahtes sámi kulturárbbis skápmamánus, mas Norgga Sámedikkis leamaš guovddáš aktevran plánet ja čađahit konferánssa. Das oasálaste oasseváldit alla politihkalaš dásis buot riikkain.</p>
<p type="title">Buorit rámmaeavttut sámi dáiddáriidda</p>
<p type="title">Čoahkketabealla- buorit rámmaeavttut sámi dáiddáriidda</p>
<p type="title">Áŋgiruššansuorggi mihttomearri:</p>
<list><p type="listitem">Sámi dáiddárat ovdánahttet sin dáidaga, ja hástalit sin gehččiid ja sámi servodaga.</p>
</list><p>Sámedikkis lea leamaš guovddáš rolla plánet sámi paviljonga Venezia-biennalas, mas sámi dáiddárat Máret Ánne Sara, Anders Sunna ja Pauliina Feodoroff galget ovddastit Sámi. Biennala livččii galgan lágiduvvot 2021:s, muhto maŋiduvvui 2022:ii.</p>
<p type="title">Internášunála Sámi Filbmainstituhtta</p>
<p>Internášunála Sámi Filbmainstituhtta lea oasálasttán máŋgga stuora buvttadeamis ja máŋga sámi filmma almmuhuvvojit dál riikkaidgaskasaččat. ISFI lea maid guovddážis plánemin Venezia filbmafestivála, mii lágiduvvo 2022 borgemánu. Sii leat ovttasbargan Office of Contemporar Artiin ja Norsk Filminstituhtain ja singuin almmuhan prošeavtta ÁRRAN 360°, mii galgá almmuhit sámi oanehisfilmmaid, visuála ja digitála dáidaga ja eará lágan dáiddalaš ovdánbuktimiid. Sámediggi doarju dán prošeavtta. Dán lassin lea ISFI čalmmustahttán iežas riikkaidgaskasaččat ja beaggá sihke filbmabuvttadeaddjin ja maiddái dehálaš ságastallin almmolaš digaštallamis sámi kultuvrra gaskkusteami birra filbma- ja tv-buvttadeamis</p>
<p>ISFI lea maid stuoridan iežaset lanjaid ja ásahan Duottar studio. Lanjaid leat stuoridan ja huksen 2020:s ja 2021:s ja dál lea instituhtas vejolaš earet eará dubbet filmmaid sámegillii riikkaidgaskasaš gáibádusaid ja standárddaid mielde. Sámediggi lea ruhtadan huksenprošeavtta.</p>
<p type="title">Sámi dáiddáršiehtadus - šiehtadus</p>
<p>Dáiddáršiehtadusa mihttomearri</p>
<list><p type="listitem">Sámi kulturorganisašuvnnain ja sámi dáiddáriin leat buorit ja einnostanvejolaš rámmaeavttut doaibmaseaset.</p>
</list><p>Sámediggi ja Sámi dáiddárráđđi vuolláičálle 2020:s ođđa ovttasbargansoahpamuša mii gusto 2020 – 2024 áigodahkii. Sámedikkis leat jahkásaš čoahkkimat Kulturráđiin ságaškuššat kulturpolitihkalaš gažaldagaid ja proseassaid mat lea jođus. Doaibman váidudit sámi dáiddáriid korona dili váikkuhusaid, de lea Sámediggi juolludan reviderejuvvon bušeahtas lasihit 400 000 ruvnnu dáiddárstipeanddaide.</p>
<p>Guovddážis dán jagi šiehtadallamiin lea ođđa čálliidsearvvi laktit ovttasbargosoahpamuššii. Bealit eai soabadan šiehtadallamiin. Sámediggi lea dorjon ođđa čálliidsearvi eará doarjjaortnegiid bokte.</p>
<p type="title">Musihkkaalmmuheapmi ja musihkkaovddideapmi - ohcanvuođot doarjja</p>
<p>Doarjjaortnega mihttomearri - Musihkkaalmmuheapmi ja musihkkaovddideapmi:</p>
<list><p type="listitem">Sámi musihka ja luđiid buvttadeapmi.</p>
<p type="listitem">Sámi musihka ja luđiid buvttadeami oainnusmahttin riikkas ja olgoriikkas, maiddái árbevirolaš ja ođđaáigásaš sámi musihka.</p>
</list><p>Musihkkasuorggis dáhpáhuvvet ollu gelddolaš áššit ja sámi musihkkáriin lea alla dássi. 2021:s juolluduvvui oktiibuot 2 176 900,- ruvnna luđiid ja sámi musihka almmuheapmái.</p>
<p>2021 musihkkajahkái čuozai dieđusge korona dilli ja dát čilge manne dán ortnega ohcanhivvodat lea njiedjan. Ovddeš jagiid leat eanet ohcamat boahtán, muhto mannan jagi ledje dušše 22 ohcama. Ovddeš jagiid ektui lea dát sullii logi unnit ohcama.</p>
<p type="title">Doarjja kulturdoaimmaide - ohcanvuođot doarjja</p>
<p>Doarjjaortnega mihttomearri - Doarjja kulturdoaibmabijuide</p>
<list><p type="listitem">Geahččit besset oassálastit buori sámi dáiddaprodukšuvnnaide ja kulturvásáhusaide.</p>
</list><p>Kulturdoaibmabiju ortnet mas sáhttá ohcat ruđa čađahit stuorra ja smávva lágidemiid, dán ortnega ohcanhivvodatge lea njiedjan. Dása lea váldosivvan go ohpihii lea leamaš jahki mas ledje ollu Korona gáržžideamit ja dan dihte maiddái lea leamaš servodat belohahkii gitta. Smávva organisašuvnnat, ovttastusat ja searvvit eai arvva plánet konsearttaid ja lágidemiid, danne go eai háliit dan lasi risiko váldit mii čuovvu korona dili mielde. Liikká leat juolluduvvon muhtin doarjagat smávva lágidemiide. Doarjagat leamaš 10 000 ja 50 000 gaskka.</p>
<p>Liikká oaidnit ahte stuoribuš prošeavttaid ohcamiid hivvodat lea lassánan, earenoamáš ohcamat dáiddalaš buvttademiide ja earenoamážit lassánit filbmasuorggi ohcamat. Máŋga stuorra filbmaprošeakta lea ožžon doarjaga 2021:s. Earet eará oaččui Mer Film doarjaga neaktinfilbmii <span type="quote" xml:lang="nob">"La elva leve"</span>, mii lea Álttá ášši birra, ja Forrest people oaččui doarjaga ráhkadit sámi issorasfilmma mas lea bargonamahus <span type="quote" xml:lang="kmr">"Unborn-biru"</span>. Lassin oččui Manymore doarjaga dubbet HC Andersen <span type="quote">"Muohtadronnet"</span> filmma, mii čájehuvvui kinoin 2021 loahpas. <span type="quote">"Muohtadronnet"</span> dubbejuvvui davvisámegillii. Dán veršuvnnas lei vuosttaščájáhus seammás go dárogiela veršuvnnas, ja sámi mánát sáhtte de válljet filmma davvisámegillii.</p>
<p>Lea maid addon máŋga juolludeami institušuvnnaide ja organisašuvnnaide lágidit Sámi Álbmotbeaivvi.</p>
<p type="title">Sámi kulturásahusat sámi kultuvrra gaskkustan- ja vásihanarenan</p>
<p type="title">Čoahkketabealla - sámi kulturásahusat</p>
<p type="title">Áŋgiruššansuorggi mihttomearri:</p>
<list><p type="listitem">Nana sámi ásahusat mat hálddašit, gaskkustit ja ovddidit sámi dáidaga, kultuvrra ja historjjá.</p>
</list><p>Sámediggi gulahallá bures ja jeavddalaččat kulturásahusaiguin sihke stivrra ja hálddahuslaš dásis. Dát sihkkarastá buori diehtojuohkinjođu, ja ahte Sámedikkis lea ođđaseamos dieđut ja sáhttá de vuodjut sin hástalusaide.</p>
<p>Ráđđehus ovddidii St. dieđ. nr. 23 Musear i samfunnet – Tillit, ting og tid. Dieđáhus váldá ovdan ollu elemeanttaid čatnon sámi museadoibmii. Dieđáhusas almmuhit davvinorgalaš dáiddaloktema, mas Savio-musea ja Sámi Dáiddamusea loktejuvvojit áŋgiruššandoaibman.</p>
<p>Sámediggi lea buktán ollu cealkámušaid dieđáhussii.</p>
<p type="title">Sámi festiválat</p>
<p>Logi festivála ožžot njuolggadoarjaga Sámedikkis. Dat leat Riddu Riđđu Festivála, Sámi beassášfestivála Guovdageainnus, Márkomeannu, Kárášjoga Festiválat, Raasten Rastah, Julevsáme vahkko-Doajmmasiebrre Julevsábme, Sámi vahkku Romssas, Sámi musihkkavahkku Álttás, Beaskán Luossarock ja Tjaktjen Tjåanghkoe. Korona epidemiija lea maiddái 2021:s čuohcan festiválaid čađaheapmái. Muhtin festiválaid eai oba lágidange, ja eará festiválaid ges lágidedje gáržžidemiiguin. Festiválat maid leat muitalan ahte leamaš hástalus eaktodáhtolaš áŋgiruššamiin dán áigodagas.</p>
<p>Golbma sámi teáhtera ožžot doarjaga teáhter njuolggadoarjja ortnega bokte. Dat leat Beaivváš Sámi - Našunálateáhter, Åarjelhsaemien Teatere ja Sámi Mánáidteáhter. Buot golmma teáhterii lea Korona dilli čuohcan. Dilli lea dagahan ahte doaimmaid leat ferten gáržžidit, erenoamážit turneadoaimma. Ráđđehus attii 2020:s Sámediggái 1,6 miljon lassijuolludeami. Juolludus galggai geavahuvvot addit kulturásahusaide buhtadusa go sisaboađu leat manahan. Das 400 000 juolluduvvui ja máksojuvvui Beaivváš Sámi - Našunálateáhterii ja Åarjelhsaemien Teaterii 2021:s.</p>
<p><em type="italic">Beaivváš Sámi Našunálateáhteris </em>lei 40 jagi ávvudeapmi 2021:s ja ávvudeami čađahedje 2021 geasi. Stuorradiggi attii 2022 stáhtabušeahtas álgojuolludeami Beaivváš Sámi Našunálateáhtera ođđa vissui, ja dán huksegohtet 2022 giđa. </p>
<p type="title">Sámi museat</p>
<p>Ásahusat mat ožžo njuolggadoarjaga Sámedikki bušeahta 2021:s museaboasttas leat Saemien Sijte, Árran julevsámi guovddáš Várdobáiki, Davviálbmogiid guovddáš, RiddoDuottarMuseat, ja Deanu ja Várjjat museasiida, Sámi museasearvi ja Norsk Folkemuseum. 2021:s sirdojuvvui Álttá/Guovdageainnu-ášši dokumentašuvdnaguovddáža juolludeapmi RiddoDuottarMuseai njuolggadoarjjan. Ráđđehus attii 2020:s Sámediggái 1,6 miljon lassijuolludeami. Juolludus galgá geavahuvvot addit kulturásahusaide buhtadusa go sisaboađu leat manahan. 1, 2 miljon ruvnna juolluduvvui viidáseabbo ja máksojuvvui sámi museaide.</p>
<p>Sámediggi ovttasbargá Norgga Kulturráđiin ja árvvoštallá jahkásaččat sámi museasiiddaid. Árvvoštallan čájeha ahte sámi museat aktiivvalaččat gaskkustit sámi kultuvrra ja historjjá. Čájáhusaid lassin lea museain maid eará lágideamit, dego čoahkkimat ja logaldallamat. Muhtin museain váilu gaskkustanplána mii sáhtášii buoret ovdánahttit ja čalmmustahttit musea servodatrelevánssa ja áiccalmahttit ulbmiljoavkkuid ja gallededdjiid ovdáneami.</p>
<p>Sámi museaid čohkkehushálddašeamis vuhtto ahte gávdnojit unnán resurssat, ja ahte lea dárbu erenoamáš gelbui seailluhit sámi materiála. Museaid gaska lea stuorra erohus vurkendili dáfus, ja váilevaš juolludeamit magasiinnaide oktan reaidduiguin lea hehtten Bååstede prošeavtta máhcaheamis materiála sámi museaide, nu go lei eaktun prošeavttas.</p>
<p type="title">RiddoDuottarMuseat:</p>
<p>Lassin dasa mii boahtá ovdán rehketdoalus, de lea Sámediggi ožžon doarjaga oastit sámi dáidaga viđa miljovnna ruvnnu ovddas. Dán ruđa lea Sámediggi juolludan RddoDuottarMuseaide. Miljovdna dáid ruđain juhkkojuvvui reviderejuvvon bušeahtas. Sámediggi oaččui 2020:s guokte miljovnna oastit dálááiggedáidaga maid Sámediggi fas juolludii ja mávssii RiddoDuottarMuseaide. Oktiibuot leat RiddoDuottarMuseat ožžon čieža miljovnna lassin 2021:s oastit dálááiggedáidaga ja dáiddaduoji.</p>
<p>Go Poala-Andde goavdása luoikkasáigodat nogai, de vuolggahuvvui proseassa máhcahit goavdása sámi servodahkii. Goavddis leamaš RiddoDuottarMuseain luoikkasdávvirin maŋimuš 40 jagi. Sámediggi lea čállán reivve dánskalaš dronnegii ášši birra. Vuhtto ahte Dánska nášunalmusea orru miehtamin bisuhit goavdása RiddoDuottarMuseain.</p>
<p>Stáhta huksendoaimmahat lea 2021:s gergen Sámi dáiddamusea konseaptačielggadeami. Dás leat čielggadan iešguđetge musea molssaeavttuid, ođasmahttit dálá huksehusa, lassihuksehusa dahje ođđa huksehusa. Sámediggi lea dievasčoahkkinmearrádusas guorrasan ođđa sámi dáiddamusea prinsihpaide ja rámmaide.</p>
<p>RiddoDuottarMuseat leat maid ožžon lassejuolludeami bargat Álttá/Guovdageainnu-ášši dokumentašuvdnaguovddážiin. Lea ásahan referánsajoavkku mii 2021:s lea joatkán bargat proseassain.</p>
<p type="title" xml:lang="sma">Bååstede</p>
<p>Bååstede prošeakta, maid Norsk Folkemuseum lea jođihan ja mas lea ulbmilin máhcahit dávviriid Norsk Folkemuseas ja Kulturhistorisk Museas sámi museaide, lea buorre vuolggasadjin máŋgga eará máhcahanprošektii Norggas ja riikkaidgaskasaččat. Ráđđehus attii Sámediggái guokte miljovnna lassidoarjaga čuovvulit Bååstede. Sámediggi juolludii ja mávssii dán ruđa Várdobáikái. Dán juolludii Várdobáikái vai Várdobáikki lanjaid sáhttá heivehit dustet Bååstede dávviriid.</p>
<p type="title">Sámi museasearvi</p>
<p>Sámediggi lea oktan Kulturdepartemeanttain 2020:s ásahan prošeaktaovttasbarggu mii lea čatnon sámi čoakkáldagaide Duiskka museain. Kulturdepartemeanta lea vuolggahan viđa jagi prošeaktaovttasbarggu, ráđđehus lea juolludan guovtti miljovdnasaš doarjaga Sámediggái 2021:s. Juolludeapmi lea viidáseabbo juolluduvvon ja mákson Sámi museasearvái 2021:s, ja Sámediggi lea soahpamuša šiehttan Sámi museaservviin čađahit prošeavtta. Prošeakta lea vuolggahuvvon ja prošeaktajođiheaddji lea virgáduvvon.</p>
<p>2021:s nannii Sámediggi juolludeami Sámi Museasearvái nu ahte searvi sáhtii ásahit virggi mas lea ovddasvástádus nannet fágalaš ovttasbarggu sámi museaid gaskkas.</p>
<p type="title" xml:lang="sma">Saemien Sijte</p>
<p>Saemien Sijte lea fárren ođđa huksehussii 2021:s. Huksehusa almmolaš rahpan lea plánejuvvon geassemánus 2022.</p>
<p>Deanu ja Várjjat museasiida</p>
<p>Sámediggi lea sávvan háhkat bistevaš čovdosa Savio čoakkáldahkii. Sámediggi lea 2021:s Statsbygga dáhtton árvvoštallat sáhtášii go dálá huksehusa Girkonjárggas boahtteáiggis geavahit Savio čoakkáldaga museain.</p>
<p type="title">Sámi kulturviesut</p>
<p>Sámediggi lea 2021:s addán njuolggadoarjaga sámi kulturviesuide ja kulturgaskkustanásahusaide. Dat mat ožžo njuolggadoarjaga kulturviesu ortnega bokte ledje: Árran julevsáme guovdasj, Davviálbmogiid guovddáš, Mearrasiida, Sijti Jarnge, Várdobáiki Sámi Guovddáš/Várdobáiki samisk senter, Duoddara Ráfe, Sámi viessu Oslo/Samisk hus i Oslo, Lásságámmi, Dållågádden,Tollådal, Saemien Sijte, Álttá Siida, Sjeltie – Samisk Kulturpark, Deanu ja Várjjaga museasiida, Sjøsamisk tun/Mearrasámi siida, ja Aajege Saemien giele &amp; maahtoejarnge. Dát leat ferten belohahkii gitta atnit ásahusaid ja fálaldagaid ja doaimmaid hivvodaga unnidit pandemiija geažil. Máŋga ásahusa leat gaskkustan neahttasiidduin ja sosiála vuođđolávddis dieđuid ja heivehan smávva joavkkuide gaskkusteami.</p>
<p>Sámi viesus Romssas leat 2021:s vuolggahan proseassa ja suokkardallet Fylkkagielddain, gielddain ja Sámedikkiin málle sisdoalu dáfus, ruhtadeami ja eaiggátvuođa. Prošeavtta jođiha sierra stivrenjoavku, mas leat Romssa sámi organisašuvnnaid ovddasteaddjit.</p>
<p>Sámediggi vuolggahii dutkama mas galget čielggadit ekonomalaš dilálašvuođa Sámi Viesus Oslos. Raporta lea čállon, ovddeš stivra fertii loahpat ja leat nammaduvvon ođđa stivrra ja stivrrajođiheaddji.</p>
<p type="title">Ásahusovddideapmi - ohcanvuođot doarjja</p>
<p>Doarjjaortnega mihttomearri - Ásahusovddideapmi:</p>
<list><p type="listitem">Sámi kulturásahusat mat ovdánit fágalaččat ja institušuvnnalaččat.</p>
</list><p>2021:s vuhttojedje bures korona pandemiija gáržžideamit. Earenoamážit sámi festiválaide čuzii dát dan láhkai ahte fertejedje šluhttet ollásit čađaheami dahje čađahit lágideami unniduvvon prográmmain. Ortnegii Sámi kulturásahusat mat ovdánit fágalaččat ja institušuvnnalaččat, dasa ledje ollu ohcamat main lei sisdoallun ásahusaid ovddidit fágalaččat. Earet eará addui doarjja Sámi musihkkafestivála vuođđudussii ovdánahttit ođđa visuála profiilla Sámi beassášfestiválii. Dasa lassin addojedje máŋga juolludeami ásahusaide mat háliidit buoridit ja ovdánahttit iežaset lanjaid. RiddoDuottarMuseat oaččui juolludeami buoridit huksehusa klimáhtalaččat vai sáhttet vurkkodit sámi dáiddačoakkáldaga dohkálaš láhkai. Várdobáiki oččui ruđa ovdánahttit musea bistevaš čájáhusa.</p>
<p type="title">Sámi girjjálašvuohta ja mediat</p>
<p type="title">Čoahkketabealla - sámi girjjálašvuohta ja mediat</p>
<p type="title">Áŋgiruššansuorggi mihttomearri:</p>
<list><p type="listitem">Sámi kvalitatiiva girjjálašvuođa almmuhuvvo, gaskkustuvvo aktiivvalaččat ja buktojuvvo olámuddui</p>
</list><p>Sámediggi geavaha ollu resurssaid girjjálašvuhtii ja áŋgiruššá buohkanassii girjjálašvuođa ovddidit. Prošeavttaiguin Čális fal ja Loga munnje ja njuolggadoarjagiin lágádusaide, ja dasa lassin Lohkanguovddážiin, lea Sámediggi nagodan olles árvogeavlli fátmmastit. Dán áŋgiruššama boađusin leat eanet almmuheamit. Máŋga sámi girjji leat nominerejuvvon ja vuoitán bálkkašumiid.</p>
<p xml:lang="nob">(Kommer inn statistikk om Samisk spesialbibliotek)</p>
<p type="title">Čális fal</p>
<p>Sámediggi, Sámi Girječálliid Searvi ja Sámi dáiddárráđi álggahedje goalmmát gearddi Čális Fal 2020:s ja prošeakta mii lei guovttejahkásaš prošeakta loahpahuvvui 2021:s. Prošeavtta ulbmilin lea oččodit eanet čáppagirjjálašvuođa girjealmmuhemiid main leat dálááiggi fáttát, ja rekrutteret eanet girječálliid mat sámegillii čállet. Dan viđa jagis go Čális Fal lea čađahuvvon, de lea boađusin leamaš čieža almmuheami maid ođđa sámi čálli leat čállán, ja nu leage prošeakta lihkostuvvan hirbmat bures. Okta oasseváldiin gii čađahii prošeavtta, Sara Kristine Vuolab, oččui maŋŋá prošeavtta 2021 tabubálkkašumi maid Rådet for psykisk helse geige. Dan bálkkašumi oččui almmuhusa <span type="quote">"Gárži"</span> diktačoakkáldaga ovddas.</p>
<p>Sámediggi gulahallá dál Allaskuvllain ásahit čállinoahpu. Eai leat vel ovttaoaivilis dán dahkat, muhto jus oahppu duohtan dahkko de árvvoštallá Sámediggi ahte oahppu álgá 2023:s.</p>
<p type="title">Sámi girjjálašvuođabeaivvit</p>
<p>2021:s de čađahuvvojedje Sámi girjjálašvuođabeivviid guovtte gearddi, ovtta lágidedje Guovdageainnus, nuppi ges Bådåddjås, ja goappašiid lágidemiin ledje mealgat oasseváldit. Ođđa sámi girjjálašvuohta ovdanbuktui. Vuosttaš gearddi lea lágiduvvon guokte dákkár konferánssa. Girjjálašvuođabeaivvit lea ovttasbargu Sámi Girječálliidservviin.</p>
<p type="title">Nannet gaskkusteami davvisámegiela guovllus</p>
<p>Sámediggi ja Romssa ja Finnmárkku fylkkagielda lea vuolggahan ovttasbarggu gaskkustit sámi girjjálašvuođa davvisámegiela guovllus. Bealit áigot ovttasbargat nannet ja ovdánahttit ođđa gaskkustandoaibmabijuid lasihan dihte dieđu sámi girjjálašvuođas davvisámegiela guovllus. Ovttasbarggu oktavuođas lea sáhka ođđa doaibmavuogi geahččaleamis mii čatná beliid lagabuidda oktii oktasaš sámi bibliotehkabálvalusas. Leat čađahuvvon máŋga doaimma 2021:s.</p>
<p type="title" xml:lang="nno">Loga munnje! Les for meg!</p>
<p>Searvi !les oaččui 2019 stáhtabušeahtas ruđa prošektii <span type="quote" xml:lang="nno">"Bokstart"</span>, mii lea prošeakta mii lea čađahuvvon máŋgga eurohpalaš riikkas. Sámedikkis lea Bokstart leamaš inspirašuvdnan, ja lea ožžon veahki !les searvvis vuolggahit sierra prošeavtta mas lea namma <span type="quote">"Loga munnje"</span>. Prošeavtta ulbmilin lea nuvttá juohkit girjjiid ja diehtojuohkinávdnasiid smávva mánáid ja sin váhnemiid giellaovdánahttima birra. Dát dáhpáhuvvá dearvvasvuođastašuvnna ja girjerádjosa vehkiin ja ovttasbargguin. Dát galgá nannet sámegielaid, lasihit beroštumi sámegiela girjjálašvuhtii ja láhčit dili nu ahte mánáin šaddá lohkanmokta. Sámediggi lea ovdánahttán girjepáhkaid ja diehtojuohkinávdnasiid ja sádde daid daidda geat leat dieđihan ahte servet. Prošeakta lea ovttasbargu gielddaid dearvvasvuođastašuvnnaiguin ja girjerádjosiiguin. Sullii logi gildii lea sáddejuvvon ávdnasat ja dat leat álggahan prošeavtta.</p>
<p><em type="italic">Ovddidit ja ovdánahttit sámi girjjálašvuođa </em></p>
<p>2021 ožžo dát fitnodagat njuolggadoarjaga dán ortnega bokte: Davvi Girji AS, ČálliidLágádus AS, Iđut AS, ABC-Company E-skuvla AS, DAT AS, ja Girjjálašvuođaguovddáš. Dát ortnet álggahuvvui 2018:s golmma jagá geahččalanortnegin ja das lei ulbmilin addit lágádusaide stuorát ovddasvástádusa ja sámi čáppa- ja fágagirjjálašvuođa almmuheami bargui eanet einnostahttivuođa Dát ortnet livččii galgan árvvoštallojuvvot 2021:s, muhto árvvoštallan lea maŋiduvvon 2022:ii ja ortnega lea gaskaboddasaččat guhkidan.</p>
<p type="title">Girjjálašvuođa gaskkusteapmi girjebussiin</p>
<p>2021 ožžo čuovvovaš girjebusse njuolggadoarjaga dán ortnega bokte: Guovdageaidnu, Deatnu/Unjárgga, Lulli-Romsa, ja Lulli-Trøndelága.</p>
<p type="title">Sámi mediar</p>
<p>2021 ožžo čuovvovaš sámi mediat njuolggadoarjaga dán ortnega bokte: Nuorttanaste, Nuoraidbláđđi Š, Sámis, Dearpies Dierie sørsamisk kirkeblad, Bårjås, GLR Guovdageainnu Lagasradio, NuorajTV ja Bamse bláđđi. Giellaseailuhan ja giellaovdánahttinperspektiivvas lea sámi median earenoamáš potensiála čalmmustahttit sámegielaid sihke čálalaš mediain, áibmomedian ja go geavahit daid vejolašvuođaid maid interneahtta addá. Doarjjavuostáiváldit veahkehit iešguđege láhkai, ja iešguđegelágan geavahanvuogádagain, ovddidit sámegielaid, dáidaga ja kultuvrra iešguđege ulbmiljovkui ja iešguđetge ahkásaččaide.</p>
<p type="title">Doarjja sámi girjjálašvuođa prošeaktadoarjagii - ohcanvuođot doarjja</p>
<p>Doarjjaortnega mihttomearri : Doarjja sámi girjjálašvuođa prošeaktadoarjja</p>
<list><p type="listitem">Buorre girjjálašvuohta olámuttus sámegillii</p>
</list><p>2021:s addui doarjja máŋgga digitála almmuheapmái, máŋgga prošektii main lea leamaš dakkár hápmi mas leat leamaš elemeanttat girjjálašvuođahámis, muhto maiddái filmma ja musihka hámis. Digitála almmuhemiid gaskkas namuhastit Guldal Rec almmuheami, mii lea digitála jietnagirjeráidu smávvamánáide podkasta hámis. Dasa lassin sáhttá namuhit juolludemiid julevsámegiela ja máttasámi jorgalemiide, juolludeami diktačoakkáldahkii maid ođđa sámi čálli Čális Fal prošeavttas lea almmuhan, ja doarjja mánáid ja nuoraid girjjálašvuođa digitaliseremii mii galgá bidjot Lesemester bálvalussii.</p>
<p type="title">Sámi valáštallan Ásahusovddideapmi - ohcanvuođot doarjj</p>
<p type="title">Sámi valáštallan Ásahusovddideapmi - ohcanvuođot doarjj</p>
<p type="title">Áŋgiruššansuorggi mihttomearri:</p>
<list><p type="listitem">Juohkelágan valáštallandoaimmat.</p>
</list><p>Sámediggái lea dehálaš ahte gávdnojit valástallandoaimmat main lea sámi gullevašvuohta, sámi duogáš, ja mas sámegiella lea vuođđun lunddolaš láhkai, ja danne háliida sámediggi láhčit dili báikkálaš, regionála ja riikkaidgaskasaš valástallandoaimmaide. Dehálaš riikkaidgaskasaš eamiálbmot valáštallandoalut leat Arctic Winter Games ( AWG). AWG livččii galgan lágiduvvot 2021:s Canadas, muhto maŋiduvvui 2023 rádjai korona pandemiija geažil.</p>
<p>Sámediggi lea 2021:s šiehttan ovttasbarggu Tromsø Idrettslagain ja juolludan doarjaga TIL:ii. TIL galgá earet eará veahkkin eastadit cielaheami sápmelaččaid vuostá.</p>
<p type="title">Sámi valáštallan Ásahusovddideapmi - ohcanvuođot doarjj</p>
<p>Sámediggi addá dán doarjjaortnega bokte njuolga doarjaga Sámiid Válaštallan Lihttui - Norga (SVL-N). Maŋŋil ođđasisorganiserenproseassa lei goavdeorganisašuvdna Sámiid Valáštallanlihttu/Samisk Idrettsforbund (SVL) golmmain vuollásaš erenoamáš serviin sajis. o SVL valáštallandikkis 2021:s mearriduvvui formálalaččat ásahit ođđa oktii goallostuvvon organisašuvnna. Sámediggi juolluduvvui 2021 1 500 000 ruvnnu speallanruđain mat ledje merkejuvvon sámi valáštallamii. Juolludeapmi lea ollásit juolluduvvon viidáseabbo SVL:ii.</p>
<p>SVL organisašuvdnii lea korona dilli čuohcan ja boađusin lea earet eará ahte leat ferten maŋidit iežaset jahkečoahkkima.</p>
<p type="title">Kultur- ja valáštallanstipeanda</p>
<p>Sámediggi juolluda jahkásaččat Kultur- ja valáštallanstipeandda sámi nuoraide . Njeallje stipeandda juolluduvvojit, juohke stipeanda 25 0000, guovtti nuorra kulturbargái ja guovtti nuorra valáštallái, oktiibuot 100 000 ruvnna. Sámedikki kultur- ja valáštallanstipeanda galgá movttiidahttit sámi nuoraid áŋggirdit dáidaga, kultuvrra ja valáštallama siskkobealde. Sámediggi oaččui 16 ohcama, 10 ohcama valáštallanstipendii, ja guhtta ohcama kulturstipendii. Buohkat geat ožžo stipeandda devde gáibádusaid.</p>
<p>Dán jagi ohcciin vuhtto ahte gávdno buorre ja máŋggabealálaš valáštallan ja girjás kulturvalljivuohta. Dat njealjis geat ožžo stipeandda čájehit buohkat ahte duođalaččat áŋgiruššet dan suorggis maid leat válljen. Buohkain orru mokta iežaset doaimma ovddidit ja orrot maid buorit ovdagovat eará nuoraide ja ánssášit danne stipeandda.</p>
</body></document>
