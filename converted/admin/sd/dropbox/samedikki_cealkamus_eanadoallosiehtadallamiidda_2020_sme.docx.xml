<document xml:lang="sme" id="no_id"><header><title/><genre code="admin"/><author><unknown/></author><wordcount>1720</wordcount><conversion_status type="standard"/><availability><license type="standard"/></availability><multilingual/><origFileName>Sámedikki_cealkámuš_eanadoallošiehtadallamiidda_2020 sme.docx</origFileName><parallel_text xml:lang="nob" location="samedikki_cealkamus_eanadoallosiehtadallamiidda_2020_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="nob">Ášši/Sak &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="vep"><em type="italic">Arkivsaknr. </em></p>
<p xml:lang="vep">19/4977</p>
<p xml:lang="nob"><em type="italic">Sámedikki cealkámuš 2020 eanadoallošiehtadallamiidda </em><em type="italic">Sametingets innspill til jordbruksforhandlingene 2020 </em></p>
<p>Mielddus/Vedlegg</p>
<p>Cealkámuš eanadoallošiehtadallamiidda 2020</p>
<p>Cealkámuš eanadoallošiehtadallamiidda 2020</p>
<p>Norlándda Cealkámuš eanadoallošiehtadussii 2020</p>
<p>Romssa boanddaid ja smávvadálolaččaid cealkámuš eanadoallošiehtadussii 2020</p>
<p type="title">Áššeovddidus</p>
<p>Sámediggi bovdii Norlándda, Romssa ja Finnmárkku boanddaidservviid buktit cealkámuša eanadoallošiehtadallamii 2020. Romssa ja Finnmárkku boanddaidsearvvit, Norlándda ja Romssa boanddaid- ja smávvadálolaččaide searvvit bukte čálalaš cealkámuša. Sámediggeráđis leat leamaš čoahkkimat sihke Finnmárkku boanddaidservviin ja Romssa boanddaidservviin ja Norlándda, Romssa ja Finnmárkku boanddaid ja smávvadálolaččaid servviiguin šiehtadallamiid birra 2020:s.</p>
<p type="title">Árvvoštallan</p>
<p>Mearrádusárvalusas leat váldojuvvon mielde oasit main lea njuolga oktavuohta eanadoallošiehtadussii, earret go kapihttala boraspiriid birra. Duogážin dasa lea dat go boraspiriin lea njuolgga mearkkašupmi sávzadoalu ekonomiijai. Cealkámuš galgá ovddiduvvot Eanadoallo- ja biebmodepartementii.</p>
<p>Muhtun oassi cealkámušain mat leat boahtán ovdan čoahkkimiin organisašuvnnaiguin ja čálalaš cealkámušat leat biddjojuvvon tekstii.</p>
<p type="title">Mearrádusárvalus</p>
<p><em type="italic">Sámediggeráđi mearrádusárvalus: </em></p>
<p>Eanadoalus lea dehálaš rolla vuođđun barggolašvuhtii, árvoháhkamii, borramušgálvvuid buvttadeapmái ja vuođđun ássamii sámi guovlluin. Eanadoallu lea deaŧalaš maiddái sámi giela ja kulturárbevieruid viidásat fievrrideapmái. Sámediggái lea deaŧalaš ahte eanadoalus leat buorit rámmaeavttut sin doibmii ja ahtanuššamii.</p>
<p>Ealli gilit dáhkidit buoremusat sámi kultuvrra ja giela sihkkaris boahtteáiggi. Dáláš doallostruktuvrra sihkkarastin ja barggolašvuođa bisuheapmi eanadoalus ja gánnáhahttivuođa buorideapmi leat vealtameahttun deaŧalaččat ealli giliid bisuheapmái. Danne lea Sámediggái deaŧalaš nannet eanadoalu doaibmavuođu sámi guovlluin. Sámedikki guhkes áiggi mihttomearrin lea buoridit barggolašvuođa ja buvttadeami ealáhusas.</p>
<p>Sámediggái lea deaŧalaš ahte dat váikkuhangaskaoamit mat dál leat eanadoallošiehtadusas bisuhuvvojit ja nannejuvvojit. Eanadoallopolitihkka ferte leat einnostahtti danne go investeremat mat dahkkojuvvot eanadoalus gustojit ollu logijagiid ovddasguvlui. Stuorra rievdadusat eanadoallopolitihkas eai sihkkaraste dán einnostahttivuođa, ja dagahit eahpesihkkaris dili daidda guovlluide maidda dakkár rievdadusat gusket.</p>
<p>Doallolohku sámi guovlluin lea njiedjan jagis jahkái. Doallologu njiedjan addá siva fuolastuvvat vel eanet danne go eanadoallobirrasat juo leat unnit go buohtastahttá eanadoaluin riikadásis. Njiedjamis leat fuones váikkuhusat biebmobuvttadeapmái, meieriijaide, njuovahagaide, viidáset nállašuhttin rusttegiidda ja gávpejasaide sámi ássanguovlluin. Eanadoalu eanet njiedjan buktá danne hástalusaid sámi ealáhuseallimii ja áitá ealáhusa mearkkašahtti kultur- ja giellaarenan. Ain leat eanet dievddut eanadoalus. Nissonolbmuid bargu lea viđát oassi barggus eanadoalus. Earret eará lea čálgoortnegiin mearkkašupmi dasa ahte nissonolbmot válljejit bargat eanadoalus. Eará bealit mat leat deaŧalaččat dásseárvui eanadoalus lea ahte lasihit nissonolbmuid searvama eanadoalus ja sihkkarastit ahte eanet nissonolbmot váldet badjelasaset giddodagaid eanadoalus. Muđui ferte dásseárvodoaibmabijuid eanadoallošiehtadusas ain bisuhit. Guovloođastus lea čađahuvvon ja fylkkat ovttastahttojuvvon, de dat ii galgga dagahit heajut eavttuid bargat eanadoaluin dáin fylkkain. Ráđđehusas leat leamaš ovddit jagiin máŋga evttohusa avádagaid ovttastahttimis eanadoalu iešguđege doarjjaortnegiid várás. Sámediggi eaktuda ahte ávádagaid ii galgga ovttastahttit nu ahte dat čuohcá sámi guovlluid eanadollui. Eanadoallu heajos dálkkádatguovlluin ii nagot gilvalit guovlluiguin main leat buoret dálkkádagat. Eanaš sámi eanandoallu lea juste guovlluin mat leat fuonit dálkkádagaid dáfus. Máilmmiviidosaš dálkkádatrievdamat čuhcet eanemusat davviguovlluide, man geažil eanadoallu lea rašši. Eanadoalu oppalaš stáhtus ferte buoriduvvot ja nannejuvvot mealgat, vai dat šaddá eanet miellagiddevažžan nuorra boanddaide. Mii fertet sáhttit hui garrasit loktet eanadoalu árvvu davvin vai dan stáhtus buorránivččii ja dat šattašii eanet miellagiddevažžan. Ekonomalaš ortnegiid mat dál leat, ferte bisuhit ja áinnas buoridit sámi eanadoalu várás. Jos galggaš bissehit dan negatiivvalaš ahtanuššama sámi eanadoalus, dan geažil go doalut heaittihuvvojit, de ferte háhkat ortnegiid maid bokte movttiidahttit ja bisuhit eanadoalu sámi guovlluin. Smávva sámi gielddain fertešii leat vejolašvuohta fállat ovddidanarenaid eanadollui oažžun dihtii stuorát beroštumi ealáhussii.</p>
<p>1. Sámedikki rolla eanadoallopolitihkas</p>
<p>Sámediggi háliida leat deaŧalaš eavttuidbiddjin eanadoalu rámmaeavttuid sihkkarastimis ja nannemis sámi guovlluin. Sámediggi háliida eanet searvat iešguđege proseassaide nugo dieđáhusbargui, gulaskuddamiidda ja stuorát prinsihpalaš áššiide. Konsultašuvdnašiehtadus lea deaŧalaš váikkuhangaskaoapmi dán oktavuođas. Konsulterengeatnegasvuohta Konsultašuvdnašiehtadusa mielde guoská doaibmabijuide mat sáhttet guoskat sámi álbmogii. Sámediggi háliida oažžut vejolašvuođa váikkuhit dasa ahte eanadoalu rámmaeavttut sihkkarastojuvvojit ja nannejuvvojit. Dainna lágiin sáhttá Sámediggi čuovvulit iežas geatnegasvuođaid ealáhussii, earret eará dan ovddasvástádusa mii Sámedikkis lea ealli sámi giliid ektui.</p>
<p>2. Gánnáhahttivuohta</p>
<p>Sámedikkis lea beroštupmi bisuhit doarjagiid otná dásis. Vuođđoeaktun eanadoalu bissumii ja ovddideapmái lea ahte gánnáhahttivuohta eanadoalus lea buorre ja ahte dat nagoda gilvalit eará ámmátjoavkkuiguin nu bures go lea vejolaš. Nie ii leat dál dađi bahábut. Dan geažil oaidnit ahte ealáhusas heitet oppa áiggi doalut ja rekrutteren váilu. Jos boandan galggašii leat árjjalaš ja miellagiddevaš álgit, de dat eaktuda ekonomalaš gánnáhahttivuođa. Danne ferte stuorra dienaserohus eanandoalu ja eará ealáhusaid gaskka unniduvvot. Ráđđehusjulggaštusas boahtá ovdan ahte eanandolliin galgá leat duohta vejolašvuohta buoridit dietnasa nu go earáinge servodagas.</p>
<p>Sadjásašdoarjjaortnet luomu ja asttuáiggi várás ferte bisuhuvvot. Dálá ortnet sihkkarastá bondii luomu ja astoáiggi mii lea erenoamáš deaŧalaš nuoraid rekrutteremis eanadollui. Seammás lea sadjásašortnet deaŧalaš dásseárvvu vuhtiiváldimis, vai šaddá eanadoallu váldofidnun eanet geasuheaddji nissonolbmuide. Eandollui rekrutteren ferte sihkkarastojuvvot. Nuorat geat váldet badjelasaset doalu fertejit bargat vuosttaš jagiid almmá áktánas dietnasa haga. Eanadoallošiehtadussii ferte biddjojuvvot rekrutterendoarjja ođđa dolliide vuosttaš jagi. Doarjja rehkenastojuvvo dohkkehuvvon doaibmaplána vuođul.</p>
<p>Doalut sturrot jagis jahkái. Sámi guovlluid eanadoalus leat lávda areálat ja ollu eatnamat leat smávvát. Leat maiddái eanet láigoeatnamat dáin guovlluin go buohtastahttá eará guovlluiguin riikkas. Dat dagaha váttisin lasihit dálu buvttadeami. Sámediggi háliida eanet buvttadandoarjaga uhcimus doaluide sihkkarastin dihtii sin gánnáhahttivuođa ovddideami. Sámedikki mielas lea hui deaŧalaš bisuhit oktasaš fidnuid (samvirkeforetak) lávdaeanadoalu dihte ja dan dihte ahte mis lea eanadoallu miehtá riikka. Oktasaš fidnuid márkanmuddejeaddji rolla geahnohuhttin váttásmahttá boaittobealguovllu eanadoalu birgema. Fitnuin lea dál vuostáiváldingeatnegasvuohta mii dieinna lágiin sihkkarastá ovttaskas dálolačča buktagiid jođu, beroškeahttá das man guhkki lea nállašuhttinrusttegiidda. Boanddat ožžot eanet dássidis ja einnostanvejolaš rámmaeavttuid. Ovttasdoaibmaorganiseren dagaha ahte boanddat ožžot dáhkiduvvon hatti iežaset buktagiin. Dat sihkkarastá maiddái seamma kvalitehta buot buvttadeddjiide beroškeahttá sturrodagas ja gaskkain njuovahagaide ja meieriijaide. Eahpelihkostuvvan boraspirepolitihka geažil leat muhtun sávzaboanddat álgán meahccesávzadoaluin amaset gillát nu stuorra vahágiid sávzzaid guođodettiin. Dát lea lihkostuvvan ollu guovlluin ja leat nagodan bisuhit dohkálaš sávzadoalu. Meahccesávzadoallu lea dađistaga šaddan deaŧalaš molssaeaktun sámi guovlluin ja bidjá vuođu barggolašvuhtii eanadoalus. Dáláš biergoluohká vuogádat ja sávzzaid njuovvandoarjagat olgguštit meahccesávzabuhtadeami, go ii váldojuvvo vuhtii ahte meahccesávzzat lea sierra nálli – sávzzat main lea mealgat unnit njuovvandeaddu go norgga vilgessávzzain. Sámediggi bivdá ahte villasávzzaide biddjojuvvošii sierra biergoluohká, nu ahte meahccesávzzain oččošii stuorát buvttadandoarjaga. Guhkes gaskkat buvttihit liigegoluid šibitdoavttirbálvalusa ektui, maid ovttaskas doallit fertejit máksit. Doaluide mat leat guhkkin eret šibitdoaktára luhtte šaddet stuorát golut. Mátkejevdenortnet berre rievdaduvvot nu ahte buohkat mákset seamma sáhttogoluid šibirdoavttirbálvalusaid oktavuođas.</p>
<p>3. Roavvafuođđarbuvttadeamit</p>
<p>Sámediggi vuohttá ahte kanaliserenpolitihkka, mii lea guston máŋggaid logenar jagiid, lea rievdame. Roavvafuođđarbuvttadeamit, nugo mielke-, sávza-, gáicca- ja njamaheaddji gusa doalut galge doaimmahuvvot boaittobeale báikkiin, muhto lasáhus lea dahkkojuvvon buoremus eanadoalloguovlluin riikkas. Sávzadoalut leat maiddái geahppánan Romssas ja Finnmárkkus jagi 2010 rájes. Sámediggi ii leat duhtavaš dán ovdáneapmái. Ráđđehusjulggaštusas lea daddjon ahte suoidnevuođđuduvvon šibitealáhusat galget leat doaresbealguovlluin ja ahte eanandoallu galgá miehtá riikka. Sámi guovlluin leat unnán eará vejolašvuođat go doaimmahit eará eanandoallovuogi earret go suoidnefuođđardoalu. Roavvafuođđardoalut fertejit vuoruhuvvot. Mielkebuvttadandoalut, sávzadoalut ja gáicadoalut guddet eanandoalu sámi guovlluin. Buvttadandoarjja gáibiduvvo gánnihahttivuođa dihte. Vaikko Romssa ja Finnmárkku guovlluin lea alit máksomearri go reasta riikkas, de heaittihuvvojit eanet ja eanet doalut. Buorre gánnihahttivuohta dahká eanandoalu eanet bivnnuhiin. Go vuoruha fuođđarvuđot bierggu ja mielkki, de ovddiduvvo maiddái báikkis buvttaduvvon groavvafuođđariid geavaheapmi. Areála- ja kultureanadatdoarjja ferte lasihuvvot viđain proseanttain sámi guovlluin. Sámi eanandoalloguovllu lea marginála šaddoguovllus. Šaddoáigodat lea oanehaš, ja šaddu rievddada unnit eanet dálkkádaga mielde. Doarjjaortnegat fertejit bisuhuvvot, ja unna ja gaskastuoru doalut fertejit oažžut lassi doarjaga 2020:s maid.</p>
<p>4. Mielkebuvttadeapmi</p>
<p>Jagi 2034 rájes ii leat hiŋggalnávet šat lobálaš. Lagabui goalmmátoassi návehiin lea luovosdoallu, Finnmárkkus lea bealli luovosdoallu. Lea hoahppu rievdadit hiŋggalnávehis luovosdoallonávehii. Dat eaktuda erenoamáš áŋgiruššama luovosdoallonávehiid huksemiin. Dálá investerenrámmaiguin ii leat doarvái ruhta rievdadit doalu. Stuorát huksengolut davvin dagahit maiddái ahte vistehuksenrámmaid ferte lasihit. Regionála váikkuhangaskaomiid ferte lasihit vai Innovašuvdna Norga nákce ruhtadit návehiid stuoridemiid sámi guovlluin. Sámediggi háliida nugo Romssa boanddaid- ja smávvadálolaččaid searvi bisuhit ortnega mii luvve Romssa ja Finnmárkku bajimuš rájis Innovašuvdna Norgga investerendoarjagis. Rekrutterema vuhtiiváldima dihte eanandollui ferte investerendoarjjaoasi nuoraide bajidit nu ahte dat lea 10 % stuorát sámi guovlluin dan ektui mii dál lea. Das lea erenoamáš mearkkašupmi nuorra ásaheddjiide geat dávjá eai leat nagodan gártadit iežas kapitála.</p>
<p>5. Sávzadoallu</p>
<p>Sávzadoallu lea lassin mielkebuvttadeapmái okta sámi guovlluid vuođđoealáhus eanadoalus. Meahci geavaheapmi lea áibbas vealtameahttun ealáhusa ekonomalaš bohtosii. Guohtundoarjaga lasiheapmi sihkkarasttášii sihke sávzadoalu ekonomiija ja lasihivččii meahcceguohtuma. Lábbábierggu badjelmearebuvttadeapmi Norggas bukta bondii heajut biergohatti. Sihke Finnmárkkus ja Romssas lea vánis lábbábiergu. Sámedikki mielas ii leat riekta ahte dát fylka galgá leat mielde gokčamin badjelmearebuvttadeami goluid mii geavai eará osiin riikkas. Sámediggi registrere ahte sávzadoalu ovdáneami mihtilmasvuohtan lea ahte boraspiret vahágahttet sávzadoalu hui ollu. Sámediggi jáhkká ahte go muhtumat válljejit heaitit sávzzaiguin, de leat boraspirevahágat váikkuhan dán válljemii. Vaikke vel boraspiret eai leat ge mielde šiehtadallanfáddán dán oktavuođas, de lea boraspirepolitihkas stuorra mearkkašupmi sávzadoalu ekonomiijii. Boraspiresoahpamuš lea ain fámus. Guohtunguovlluin galgá guohtunelliin leat ovdasadji ii ge galgga leat nu váttis oažžut lobi báhčit boraspiriid. Ullu lea birasádjás buvtta guhkes árbevieruiguin. Ullohattit leat dál nu unni eaige movttiidahte áŋgiruššat sávzaealáhusas ullu buvttademiin. Ulloáŋgiruššama dálkkádat- ja birasádjás buvttan, berre nannejuvvot ja doarjjaortnet ullobuvttadeapmái berre nannejuvvot. Deaŧalaš lea maiddái buoridit áŋgiruššama ulluid márkanfievrrideames birasádjás buvttan Norggas.</p>
<p>6. Dálkkádatdoaibmabijut</p>
<p>Eanadoalu oassi lei 8 % ollislaš dálkkádatgássaluoitimiin riikkas. Dálkkádatlávdegoddi lea evttohan doaibmabijuid maiguin sáhtášii unnidit luoitimiid eanadoalus. Doaibmabijut dálkkádatgássaid luoitimiid unnideames eai galgga čuohcat biebmobuvttadeapmái sámi guovlluin. Ruhtadanortnegiid dálkkádatinvesteremiidda ferte buoridit. Buoret doarjjaortnegat dreneremii ja muhkkiid duohtadeapmái leat doaibmabijut mat sáhttet unnidahttit luoitimiid áiggi mielde. Biebmu bálkáseami unnideapmi sihke geavaheddjiid, biebmoindustriija ja borramušgávppiid beales leat doaibmabijut maid lea álkimus čađahit almmá ahte dat čuohcá biebmobuvttadeapmái. Dasa gullá maiddái gáibádusaid rievdadeapmi earret eará šattuid, murjjiid ja ruotnasiid sturrodaga ektui.</p>
<p>Badjedálvevahátortnet lea heaittihuvvon ja biddjon areáladoarjagii. Nu go odne doaibmá de lea dát unnán ulbmillaš. Sidjiide geain leat stuora badjedálvevahágat lea otnáš ortnet heittot. Ortnega berre bidjat ruovttoluotta nu go lei ovdal. Das lea oktavuohta dálkkádatrievdamiidda, mii dál dáhpáhuvvá davvin dávjjibut ja dávjjibut, ja máizin ja galbmin dagaha eanet vahága gittiide go ovdal.</p>
<p>7. Sámedikki doarjjaortnegat ealáhusovddideami várás</p>
<p>Eanandoalu šiehtadusoasálaččat heite addimis 2,0 miljon ru Sámediggái jagi 2015 rájes. Dáid ruđaid ferte ođđasis oažžut geavahussii, ja seammás lasihit daid ovddidan dihtii árktalaš eanadoalu ja addit vejolašvuođa ráhkkanit dálkkádatrievdademiide. Dáiguin ruđaiguin galgat maiddái sáhttit buhtadit vejolaš negatiiva váikkuhusaid ealáhussii dálkkádatrievdamiid geažil. Árktalaš eanadoalu buktagiin lea stuorra vejolašvuohta sihke go jurddašit kvalitehta ja árktalaš guovlluid mearkagálvun. Árktalaš dálkkádat lea sihke heittot ja buorre. Buorre lea dat go árktalaš buktagat máistojit buorebut go buktagat mat leat buvttaduvvon máddelis. Dát guoská erenoamážit ruotnasiidda ja lábbábirgui. Ferte láhčit diliid nu ahte árktalaš eanadoalu sáhttá profileret ja vuovdalit. Ruđaiguin sáhtášii nannet báikkálaš biebmobuvttadusa sámi guovlluin. Dat buoridivččii doaluid árvoháhkama, ja dieinna lágiin sihkkarastojuvvošii barggolašvuohta eanadoalus ja sámi kultuvrra avnnaslaš vuođđu. Dáiguin ruđaiguin sáhtášii Sámediggi áŋgiruššat ain báikkálaš biepmu nállašuhttima hárrái. Sámedikki ruhta lea ollu áššiin leamaš vealtameahttun dasa go boanddat válljejedje stuoridit návehiid. Dát ruđat leat dávjá luvven eará ruhtadeami návehiidda. Dán ortnega fas geavahišgoahtin lea maiddái oassi áŋgiruššamis davviguovlluin.</p>
</body></document>
