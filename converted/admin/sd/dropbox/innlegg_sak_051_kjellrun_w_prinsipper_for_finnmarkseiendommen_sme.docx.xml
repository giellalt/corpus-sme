<document xml:lang="sme" id="no_id"><header><title/><genre code="admin"/><author><unknown/></author><wordcount>183</wordcount><conversion_status type="standard"/><availability><license type="standard"/></availability><multilingual/><origFileName>innlegg sak 051 Kjellrun W Prinsipper for Finnmarkseiendommen sme.docx</origFileName><parallel_text xml:lang="nob" location="innlegg_sak_051_kjellrun_w_prinsipper_for_finnmarkseiendommen_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Finnmárkkuopmodaga prinsihpat </em>Go Finnmárkkuopmodat ja Finnmárkoláhka bohte, de oaččuimet maŋŋil ollu šiehtadallamiid ja konklušuvnnain, ahte oaččuimet eatnamiid ruovttoluotta Finnmárkulaččaide, ja ahte dat galget doaimmahuvvot nu ahte lea earenoamáš fokus sámi kultuvrii, ealáhusaide ja servodahkii. Seammás ásahuvvui Finnmárkokommišuvdna, sihkkarastin dihte ahte vuoigatvuođat mat olbmuin sáhttet leat, vuhtiiváldojuvvojit go vuoigatvuođaid čielggadeapmi Finnmárkkuopmodaga hárrái guorahallojuvvojit. Sámediggi lei aktiivvalaččat mielde šiehtadallamiin, ja mieđai Finnmárkoláhkii. Muhtin ráje ákkas ahte miehtat dasa, lei dat ahte guovllus leat sápmelaččat ássan guhkit áigge. Dehálaš álgoálbmotprinsihppa lea ahte eatnamat gullet midjiide buohkaide oktasaččat, ja maiddái boahtteáigge buolvvaide. Dát lea maid juste nu go evttohuvvui Smith-lávdegottis vuotnaresurssaid olis: Resurssat gullet oktasaš álbmogii geat ásset rittuin, eai ge stáhtii dahje ovttaskas olbmui. Kommišuvdna orru botnjame vuoigatvuođabarggu privatiserema guvlui Finnmárkkuopmodagas oasi oasi maŋis, almmá ahte dat leat čadnon ovttaskas olbmuid, bearrašiid dahje giliolbmuid ásahuvvon vuoigatvuođaid mielde. Dan ovdii lea kommišuvdna geahččan geográfalaš ovttadahkan, ja gohčodan ovtta oasi gillin. Sámediggi nanne ahte sápmelaččat álbmogin oidnet Finnmárkkuopmodaga leat oktasaš opmodahkan maid mii buohkat ovttas eaiggáduššat ovttas boahtteáiggi buolvvaiguin, dohkkehemiin ja doahttalemiin min sajáiduvvan vuoigatvuođain maid ovttaskas olbmot, bearrašat dahje gilit sáhttet alcceset háhkan áiggi mielde geavaheami bokte. </p>
</body></document>
