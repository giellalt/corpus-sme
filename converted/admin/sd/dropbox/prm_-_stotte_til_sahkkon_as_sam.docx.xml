<document xml:lang="sme" id="no_id"><header><title/><genre code="admin"/><author><unknown/></author><wordcount>262</wordcount><conversion_status type="standard"/><availability><license type="standard"/></availability><multilingual/><origFileName>PRM_-_Støtte_til_Sahkkon_AS_sam.docx</origFileName><parallel_text xml:lang="nob" location="prm_-_stotte_til_sahkkon_as.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sámediggeráđđi lea juolludan 200 000 ruvnno Sahkkon AS:i buvttadit Eallu girdnu – Reindeer Corral nammasaš 360/VR-filmma. Prošeakta lea ÁRRAN 360° oassi, mii fas lea oassin 2022 Veneziabiennálas. </em></p>
<p>Lea dáiddár ja artista Elle Márjá Eira guhte buvttada filmma. Prošeakta lea guovtti oasis.</p>
<p>Vuosttaš oasis čuovvut giđđajohtimis nuorra boazovázzi, guhte áiggi mielde galgá váldit bearraša ealu badjelasas. Mii čuovvut giđđajohtima VR bokte. VR lea oanádus Virtual Reality, mii mearkkaša virtuála duohtavuođa. Virtuála duohtavuođa ulbmilin lea hábmet illušuvnna das, ahte leat dihto máilmmis mii lea juogo programmerejuvvon dihtoris, dahje man vuođđun lea 360° govva/videobádden.</p>
<p>Prošeavtta nuppi oasis ráhkaduvvo 360° oanehisfilbma mas lea dáiddaleabbo hápmi, muhto mii čatnasa dokumentáralaš VR-filbmii.</p>
<p>- Dát formáhta, mas 360° ja VR-filbmen geavahuvvo, lea ođas sámi dáidagis ja filmmas, ja fállá áibbas ođđa vuogi čájehit sámi filbmadahkkiid ja sámi filmmaid. Mii leat illosat go beassat doarjut iežamet filbmadahkkiid nu, ahte besset čađahit diekkár buvttademiid, dadjá sámediggeráđđi Maja Kristine Jåma (NSR).</p>
<p>ÁRRAN 360° lea Internašunála Sámi Filbmainstituhta (ISFI) buvtta Veneziabiennála sámi paviljongii. Prošeavttain ISFI ovttasbargá Office of Contemporary Artain (OCA) ja Norsk Filminstituttain. ÁRRAN 360° filmmat čájehuvvojit spesiálaráhkaduvvon lávus mii lea 10 mehtera alu ja mas lea 360-gráda šearbma. Eira lea okta guđa filbmabuvttadeaddjis dán prošeavttas.</p>
<p>– Lea illudahtti go eanet sámi filbmadahkkit oainnusmahttojuvvojit Veneziabiennálas jagi 2022 áigge. Dasa lassin lea dehálaš ahte mii ieža beassat muitalit historjámet, ja mearridit mii min kultuvrras ja servvodagas ovdanbuktojuvvo, ja maiddái mo mii ovdanbuktojuvvot. Illudan oaidnit gárvvistuvvon buktaga, dadjá Jåma.</p>
<p>200 000 ruvdnosaš doarjja lea juolluduvvon kulturdoaimmaid doarjjaortnegis.</p>
<p><em type="italic">Gažaldagaid ja jearahallama oktavuođas, váldde oktavuođa sámediggeráđiin Maja Kristine Jåmain (NSR), tlf. +47 472 42 366, maja.kristine.jama@samediggi.no </em></p>
</body></document>
