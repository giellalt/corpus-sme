<document xml:lang="sme" id="no_id"><header><title/><genre code="admin"/><author><unknown/></author><wordcount>349</wordcount><conversion_status type="standard"/><availability><license type="standard"/></availability><multilingual/><origFileName>sak 12-22, merknad 3, Ann Finnbog sme.docx</origFileName><parallel_text xml:lang="nob" location="sak_12-22_merknad_3_ann_finnbog_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámi oahpponeavvobuvttadeapmi. Sámeálbmot bellodat čujuha NetSam:i mii lea riikaviidosaš fierpmádat sámi pedagogaide ja man ulbmil lea buvttadit ja ovddidit sámegieloahpahusa gustovaš sámi oahppoplánaid mielde Norggas. NetSam illustrere buriin vugiin makkár bargodilis sámi oahpaheaddjit barget, earenoamážit maŋŋil 2020 Fágaođasteami sisafievrrideami.</p>
<p>2020 Fágaođasteapmi lea ollislaš oahppoplánabuvttus, man mielde oahpahusa ferte geahččat fágaid rasttildeaddji oktavuođas. Dát oahppoplánabuvttus lea áibbas ođđa jurddašanmálle oahpahusa birra, mas fokus lea earret eará bajitdásis fágaidrasttildeaddji fáttát ja čiekŋalisoahppan. Oahppit galget oahpahusas bures láddat vuostáiváldit boahtteáiggi hástalusaid. Sámi oahppit galget, seamma ládje go dáža oahppit, bargat stuora ja dehálaš fáttáiguin nu go álbmotdearvvašvuođain ja eallimis birgemiin, ceavzilvuođain, demokratiija ja mielborgárvuođa birra.</p>
<p>Ođđa fágaođastus lea mielddisbuktán stuora gáibádusaid ja lassi barggu sámi oahpaheddjiide. Leat hui unnán oahppanresursat mat leat buvttaduvvon LK-20 mielde, jus oba gávdnojit ge. Dát mielddisbuktá ahte sámi oahpaheaddjit ieža fertejit hutkat oahppomateriálaid seammás go čađahit oahpahusa. Muhtin fágain barget sámi oahpaheaddjit ain oahppogirjjiiguin mat leat ráhkaduvvon 1990-logus. Oahppomateriálaid váilun lea dávjá fáddán sámi skuvllain, ja nu lea leamaš guhká. Sámi oahpaheaddjit leat maid guhká bargan nu ahte eai leat beassan loktet gelbbolašvuođa dahje ožžon eará kursema, aŋkke vurdojuvvo ahte sii galget áimmahuššat sámi ohppiid oahpahusa dohkálaččat. Sámediggi lea dat mas lea ovddasvástádus sámi oahpponeavvobuvttadeami ovdánahttimis, sihke davvi-, julev- ja lullisámegillii. Dálá ortnegiin mii lea oahpponeavvobuvttadeamis ii leat doaibman.</p>
<p>Sámi oahpaheaddjit ja sámi oahppit dárbbašit nanu ja oktasaš ražasteami! Dákkár dilis eai sáhte sámi oahpaheaddjit eai ge sámi oahppit šat doaibmat. Vuosttažettiin, de ferte heaitit jurddašeame dološ málliin, dan ahte buvttadit assás oahppogirjjiid maid ádjána menddo guhká ráhkadit. Dan ovdii berre buvttadit oanehis fáddágihppagiid ja digitála reaidduid maid ii ádján nu guhká ráhkadit ja maid lea álki ođasmahttit. Mii dárbbašit oahppanresurssaid main fágaidrasttildeapmi ja čiekŋalisoahppan leat vuođđun oahppanprosessii.</p>
<p>Servodagas dáhpáhuvvet rievdamat čađat áiggi. Oahppanmateriálat fertejit danin ráhkaduvvon dađistaga dynámalaš njuovžilvuođain ja oahpponeavvobuvttadeapmi ferte dahkkot beaktileabbon otná dili ektui. Mis váilot hui ládje sámegieloahpaheaddjit. Jus galgat ain bisuhit sámegiel oahpaheddjiid bargguin ja seammás maid rekruteret ođđa oahpaheddjiid, de fertejit sidjiide fállojuvvot bargoreaiddut ja veahkkeneavvut nu go dáža oahpaheddjiin leat. Sámi mánáin lea riekti oažžut dohkálaš oahpahusfálaldaga sámegillii ja sámegielas.</p>
<p>Sámeálbmotbellodaga mielas ferte dálá oahpponeavvobuvttadeami ortnega revideret ja rievdadit.</p>
</body></document>
