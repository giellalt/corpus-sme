<document xml:lang="sme" id="no_id"><header><title/><genre code="admin"/><author><unknown/></author><wordcount>1504</wordcount><conversion_status type="standard"/><availability><license type="standard"/></availability><multilingual/><origFileName>Regelverk for etablerertilskudd - søkerbasert tilskudd 2021 sme.docx</origFileName><parallel_text xml:lang="nob" location="regelverk_for_etablerertilskudd_-_sokerbasert_tilskudd_2021nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Njuolggadusat álggahandoarjagii – ohcanvuđot doarjja 2021 Sámegillii</p>
<p>1.1 Doarjjaortnega mihttomearri ja vuoruheamit 1.1.1 Doarjjaortnega mihttomearri</p>
<list><p type="listitem">Fitnodagaid lassáneapmi lahkona 2 % sámi guovlluin.</p>
<p type="listitem">Máŋga sámi birrajagi mátkeealáhusa.</p>
<p type="listitem">Eambbo hutkásealáhusaktevrra geat sámi kulturovdanbuktima vuođul ásahit nanu ja gánnáhahtti fitnodagaid, main ceavzilis ovdánahttin.</p>
<p type="listitem">Duodjefitnodagaid ámmátlašvuohta ja dienas stuorru.</p>
</list><p>1.1.2 Vuoruheamit Lotnolas- ja meahcástanealáhusat:</p>
<list><p type="listitem">Doaibmabijut mat loktejit ođđahutkama ja fitnodatovdáneami.</p>
<p type="listitem">Doaibmabijut mat nannejit ealáhusaid potensiála stuorrut ja barggahit, mii ábuha olmmošlassáneapmái/sisafárremii.</p>
<p type="listitem">Doaibmabijut mat buoridit sámi guovlluid báikkálaš biepmu ja eará biebmobuktagiid gávpejođu.</p>
<p type="listitem">Doaibmabijut mat addet gánnáhahtti álggahemiid mátkeealáhusas ja lotnolasdoaimmain.</p>
</list><p>Sámi mátkeealáhusat:</p>
<list><p type="listitem">Ovdánahttin- ja investerenprošeavttat mat čujuhit ođđafuomášeapmái ja ođđaárvalusaide.</p>
<p type="listitem">Doaibmabijut/prošeavttat mat addet fitnodahkii ollesjagi bargamuša.</p>
</list><p>Hutkásealáhusat:</p>
<list><p type="listitem">Sámi kultur- ja hutkásealáhusaktevrrat geat álggahit ovdánahttinprošeavttaid mat buktet ođđa buktagiid/bálvalusaid dahje ođđa/innovatiiva buvttadanvugiid.</p>
<p type="listitem">Prošeavttat/doaibmabijut mat veahkehit sámi kulturvuđot buktagiid ja bálvalusaid ollit ođđa ja stuorát márkaniidda.</p>
</list><p>Duodji:</p>
<list><p type="listitem">Fitnodagat main lea fokus fitnodatovdánahttimii.</p>
</list><p>1.1.3 Ulbmilolahusa eavttut</p>
<list><p type="listitem">Priváhtta fitnodagat lassánit</p>
<p type="listitem">Eambbo geasuheaddji bargobáikkit</p>
<p type="listitem">Sámi guovlluid biepmuid buoret gávpejohtu</p>
<p type="listitem">Eambbo fitnodagat/doallit geain lea meahccegeavaheapmi oassin lotnolasealáhusas</p>
<p type="listitem">Eambbo gánnáhahttivuohta</p>
<p type="listitem">Eambbo sámi mátkeealáhusfitnodaga</p>
<p type="listitem">Man ollu ođđaásaheamit hutkásealáhusain</p>
<p type="listitem">Iežas duddjon duoji buoret gávpejohtu</p>
<p type="listitem">Man ollu ođđa duodjefitnodagat leat ásahuvvon</p>
<p type="listitem">Ollit stuorát márkanii (duodji)</p>
</list><p>1.2 Ohcama hápmi ja sisdoallu 1.2.1 Doarjjaoažžu / Gii sáhttá ohcat</p>
<list><p type="listitem">Fitnodagat ja ásaheaddjit geat barget: -Lotnolas- ja meahcástanealáhusain -Sámi mátkeealáhusain - Hutkásealáhusain -Duodjeealáhusain</p>
<p type="listitem">Fitnodagat, ásahusat ja organisašuvnnat mat ožžot doarjaga galget leat registrerejuvvon Norgga Ovttadatregistarii.</p>
</list><p>1.2.2 Ohcanáigemearri</p>
<list><p type="listitem">Rabas ohcanáigemearri</p>
</list><p>1.2.3 Gáibádusat ohcamii</p>
<list><p type="listitem">Sámedikki digitála ohcanskovvi galgá geavahuvvot</p>
<p type="listitem">Ohcamat mat eai ollašuhte ohcaneavttuid, sáhttet hilgojuvvot</p>
<p type="listitem">Ollislaš gollogeahčastat ja ruhtadanplána prošektii, ja maiddái fitnodaga doaibmabušeahtta.</p>
<p type="listitem">Prošeaktačilgehus mii čilge prošeavtta ulbmila, boađusulbmila, fágalaš sisdoalu, kundariid ja ovdánanplána.</p>
<p type="listitem">Sus guhte vuolláičállá doarjjaeavttuid, ferte leat fápmudus geatnegahttit fitnodaga/ ásahusa.</p>
</list><p>1.2.4 Eavttut ohccái</p>
<list><p type="listitem">Ohcci doaibma galgá dávistit gustovaš lágaide ja njuolggadusaide, dát guoská maiddái vearro-, divat- ja rehketdoalloláhkaaddimii.</p>
<p type="listitem">Doaibmabidju masa doarjja ohccojuvvo ii sáhte leat čađahuvvon dahje álggahuvvon ovdal go Sámediggi lea ožžon ohcama.</p>
<p type="listitem">Ohcci galgá addit Sámediggái buot dieđuid mat leat dárbbašlaččat ohcamuša meannudeamis, maiddái dieđuid dan birra jus oažžu eará almmolaš doarjagiid.</p>
</list><p>1.3 Meroštallannjuolggadusat, definišuvnnat ja EEO- njuolggadusat 1.3.1 Meroštallannjuolggadusat</p>
<list><p type="listitem">Sámediggi ii searvva prošeavttaid ruhtadeapmái maid gollogeahčastat lea badjel 8 000 000 ru.</p>
<p type="listitem">Almmolaš doarjja oktiibuot ii sáhte leat badjel 75 % prošeavtta/doaibmabiju rehketdollui fievrriduvvon goluin.</p>
</list><p><em type="italic">Álggahandoarjja </em></p>
<list><p type="listitem">Sámediggi sáhttá juolludit doarjaga gitta 75 % dohkkehuvvon gollorámmas. Doarjaga bajimuš rádji lea gitta 400 000 ru rádjai oktiibuot goappaš fásaide.</p>
<p type="listitem">Ii sáhte ohcat doarjaga goappaš fásaide oktanaga. Álggahandoarjaga ii sáhte kombineret eará doarjagiiguin Sámedikkis.</p>
<p type="listitem">Álggahandoarjja sáhttá juolluduvvot gokčat omd. birgengoluid (iežas bálká), konsuleantaveahki omd. oasti- ja márkanguorahallama oktavuođas, buktagiid ja/dahje bálvalusaid iskamiid márkaniid oktavuođas, mátkegoluid, unnibuš investeremiid ja eará goluid mat leat álggahanfásas.</p>
<p type="listitem">Ii govčča bálvalusmáksogoluid jna. almmolaš instánssaide.</p>
</list><p><em type="italic">Fása 1 Geavaheaddji- ja buvtta-/bálvalusfokusii gustojit dát: </em></p>
<list><p type="listitem">Fitnodat lea registrerejuvvon fitnodahkan vuollel jagi áigi.</p>
<p type="listitem">Alccet bálká sáhttá leat gitta 15 000 ruvnno mánnui. Jus dus lea olles- dahje bealleáiggevirgi, de sáhttá alccet bálká vuoliduvvot. Geavaheaddjifokusfásii sáhttá addot doarjja alccet bálkán eanemusat 9 mánnui.</p>
<p type="listitem">Dán fásas galgá ohcci earret eará leat čielggadan geavaheaddji- ja márkandilálašvuođa.</p>
</list><p><em type="italic">Fása 2 Ovdánahttin- ja stuorrunfásii gustojit dát: </em></p>
<list><p type="listitem">Fitnodat lea registrerejuvvon fitnodahkan vuollel 3 jagi áigi.</p>
<p type="listitem">Alccet bálká sáhttá leat gitta 15 000 ruvnno mánnui. Jus dus lea olles- dahje bealleáiggevirgi, de sáhttá alccet bálká vuoliduvvot. Geavaheaddjifokusfásii sáhttá addot doarjja alccet bálkán eanemusat 9 mánnui.</p>
<p type="listitem">Ohcci sáhttá ohcat njuolga dán fásii.</p>
</list><p xml:lang="kal">1.3.2 Definišuvnnat</p>
<list><p type="listitem">Sámi mátkeealáhusa definišuvdna: sámi mátkeealáhus lea ealáhus mas sámi kulturoasit leat doaimma váldooassin.</p>
<p type="listitem">Sámi hutkásealáhus: sámi hutkásealáhus lea ealáhus mas sámi kulturoasit leat doaimma váldooassin.</p>
<p type="listitem">Doaibmagollun lohkkojuvvojit: rehketdoallo- ja revišuvdnabálkkážat, reantogolut, divadat, eará finánsagolut, vearro- ja divatgolut, elrávdnji, vistegolut, dáhkádusat, penšuvdnagolut, sosiálagolut, eará gargiidgolut, stivrabálkkážat, stivragolut, fitnodatčoahkkin- ja váldočoahkkingolut, árvonjeaidimat ja -geahpedeamit.</p>
<p type="listitem">Sosiálagollun lohkkojuvvojit: bargiid skeaŋkkat, bargiid kurssat, friija kantiidna ja eará sullasaš ovddut.</p>
<p type="listitem">Vuodjinfievrun lohkkojuvvo: vuodjinfievru FOR-1994-10-04-918 láhkaásahusa nuppi kapihttala mielde vuodjinfievrruid, osiid ja biergasiid teknihkalaš gáibádusaid ja dohkkeheami birra (vuodjinfievroláhkaásahus).</p>
<p type="listitem">Doarjja ii addojuvvo vuođđoinvesteremiidda, mohtorfievrruide, eanadoalloreaidduide, gálvogoluide, bajásdoallamii, doaibmavuđot goluide, sosiála goluide, doaibmabijuide mat botnjet gilvvu, láigohanvisttiide, vuorkávisttiide ja reaidovisttiide, giddodagaid oastimii, leasemii, sieiva lonuhemiide, geavahuvvon mašiinnaide ja reaidduide, bálkágoluide, vuođđoohppui ja doaibmabijuide mat ruhtaduvvojit almmolaš bušeahttapoasttaid bokte. Doarjja ii addojuvvo kurssaide, semináraide ja konferánssaide searvamii, iige daid lágideapmái.</p>
</list><p>1.3.3 EEO- njuolggadusat</p>
<list><p type="listitem">Sámedikki doarjjaortnegat fertejit leat EEO-šiehtadusa njuolggadusaid rámmaid siskkobealde stáhta doarjaga ektui. Sámediggái gusket EEO-šiehtadusa mearrádusat seamma láhkai go stáhta- gieldda- ja fylkkahálddašeapmái dan ektui movt almmolaš doarjagat galget juolluduvvot.</p>
<p type="listitem">Muhtun diliin sáhttá doarjja juolluduvvot EEO-šiehtadusa mearkkašmeahttun doarjaga njuolggadusaid mielde. Njuolggadusat unnibuš doarjagiid birra čuvvot skábmamánu 14. b. 2008 láhkaásahusa nr 1213. Dáid njuolggadusaid mielde ii sáhte doarjjaoažžu vuostáiváldit unnibuš doarjaga eanet go oktiibuot 200 000 Euro 3 rehketdoallojagi áigodagas.</p>
<p type="listitem">Ovdalgo doarjaga sáhttá máksit ferte doarjjaoažžu duođaštit Sámediggái ahte ii oaččo unnibuš doarjaga eará sajis máksinjagi dahje guovtti ovddit jagiin mat oktiibuot Sámedikki doarjagiin gaskamearálaččat eai leat eanet go 600 000 Norgga ruvnnu. Vejolaš ođđa almmolaš doarjjaohcamiid oktavuođas (beroškeahttá gos oažžu doarjaga) lea doarjjaoažžus geatnegasvuohta dieđihit dán doarjaga birra. Dieđihangeasku gusto 3 rehketdoallojagi fálaldatáigemeari rájes.</p>
<p type="listitem">ESA sáhttá geatnegahttit Sámedikki gáibidit doarjaga ruovttoluotta doarjjaoažžus, jos doarjja ii leat geavahuvvon njuolggadusaid mielde dahje doarjjaoažžu ii geavat doarjaga dan ulbmilii masa lea addojuvvon.</p>
</list><p>1.4 Ohcamiid meannudeapmi 1.4.1 Ohcamiid meannudeapmi</p>
<list><p type="listitem">Ohcamat árvvoštallojuvvojit ekonomalaš, márkaniidguoski, teknihkalaš, servodatlaš ávkki, dáiddalaš, fágalaš ja eará guoskevaš beliid vuođul. Earret eará árvvoštallojuvvo ahte leago prošeavtta geavahusas vejolaš čađahit.</p>
<p type="listitem">Ohcamiid árvvoštallamis deattuhuvvo ahte gullá go Sámedikki vuoruhemiide fágalaš sisdoalu, ámmátlašvuođa ja kvalitehta ektui.</p>
<p type="listitem">Ohcamiid meannudeami oktavuođas sáhttá Sámediggi árvvoštallat ohcci/doaimma guhkes áiggi birgenlági, stabilitehta, nanusvuođa ja čađahannávccaid.</p>
<p type="listitem">Sámediggi sáhttá viežžat kredihttadieđuid ohcci birra.</p>
<p type="listitem">Deattuhuvvo raporteremiid váilun ja gárvvisteami maŋŋoneapmi ovddeš doarjjaáššiin.</p>
<p type="listitem">Ohcamat mat eai deavdde ohcaneavttuid hilgojuvvojit.</p>
<p type="listitem">Ohcamat meannuduvvojit dađistaga ja golmma mánu sisa dan rájes go ohcan lea joavdan.</p>
<p type="listitem">Sámediggi sáhttá jearrat eanet duođaštusa dahje gohččut čielggadanságastallamii.</p>
<p type="listitem">Sámediggi váldá várašumi das ahte prošeavtta ohcansubmi ja viidodat sáhttá muddejuvvot oassin doarjjaruđaid ollislaš rámma árvvoštallamis.</p>
</list><p>1.4.2 Mearrádus ja dohkkeheapmi</p>
<list><p type="listitem">Doarjjaoažžu galgá ovdal go lea gollan 5 vahku doarjjareivve dáhtona rájes čálalaččat dohkkehit doarjjaeavttuid. Jos Sámediggi ii oaččo eavttuid dohkkeheami, sihkkojuvvo doarjja duođi eanet dieđitkeahttá.</p>
<p type="listitem">Sus guhte vuolláičállá doarjjaeavttuid, ferte leat fápmudus geatnegahttit fitnodaga/ásahusa jna.</p>
</list><p>1.4.3 Eavttut doarjjaožžui</p>
<list><p type="listitem">Doarjjaoažžu galgá almmuhit ahte Sámediggi lea dorjon doaibmabiju/prošeavtta.</p>
<p type="listitem">Maŋŋá doarjjamearrádusa sáhttá leat váldonjuolggadus ahte ii addojuvvo eanet doarjja seamma doaibmabidjui/prošektii.</p>
<p type="listitem">Doarjjaoažžus galgá leat dásseárvo- ja máŋggabealatvuođa perspektiiva doaimmastis ja bálvalusainnis ja buktagiin.</p>
</list><p>1.4.4 Gárvvistanáigemearri</p>
<list><p type="listitem">Gárvvistanáigemearri lea 1 jahki, muhto sáhttá addojuvvot maŋimuštá 2 jagi maŋŋá doarjjareivedáhtona.</p>
<p type="listitem">Erenoamáš ákkaid vuođul sáhttá doarjjaoažžu čálalaččat ohcat maŋidit prošeavtta/doaibmabiju gárvvistanáigemeari. Ohcan galgá vuođustuvvot. Prošeavtta gárvvisteapmi ii sáhte maŋiduvvot eanet go 2 jagi doarjjareivve dáhtona rájes. Erenoamáš oktavuođain sáhttá maŋidit áigemeari vel eanet, muhto dan ferte ohcat.</p>
</list><p>1.4.5 Rievdadusat doarjjaeavttuin</p>
<list><p type="listitem">Doarjjaoažžu ii sáhte dahkat stuorábuš rievdadusaid guoskevaš prošeavttas dahje doaibmabijus almmá ahte čálalaččat lea ohcan dohkkeheami Sámedikkis. Dohkkehuvvon ruhtadanplána ja investerenplána rievdadusat lohkkojuvvojit álo stuorábuš rievdadussan.</p>
</list><p>1.4.6 Máksineavttut</p>
<list><p type="listitem">Máksojuvvo 50 % go prošeakta/doaibmabidju álgá, ja 50 % go prošeakta lea gárvvis, ja Sámediggi lea dohkkehan rehketdoalu ja raportta.</p>
<p type="listitem">Jos ohcci ovdal lea ožžon doarjaga Sámedikkis ja doarjjaoažžu lea rihkkon doarjjaeavttuid, de sáhttá dat dagahit dan ahte máksimat bissehuvvojit dassážiigo eavttuid rihkkun lea nohkan.</p>
</list><p>1.5 Raporteren 1.5.1 Raporteren ulbmilolahusa hárrái</p>
<list><p type="listitem">Doarjjaoažžu galgá raporteret ruđaid geavaheami ja geavahit dasa Sámedikki raporterenmála. Raporttas galget oidnot bohtosat prošeavtta mihttomeari ja doaibmabijuid gaskka. -Priváhtta fitnodagaid lassáneapmi. -Eambbo bargit bálvalus- ja smávvaindustriijasuorggis. -Eambbo geasuheaddji bargobáikkit máŋggalágan ealáhusdoaibmasuorggis. -Sámi guovlluid biepmuid buoret gávpejohtu. -Doaibmabijut maid ealáhusorganisašuvnnat leat dahkan ovddidit ealáhusovdáneami sámi guovlluin. -Eambbo fitnodagain/dolliin lea meahccegeavaheapmi oassin lotnolasealáhusas.</p>
</list><p>1.5.2 Rehketdoalu raporteren</p>
<list><p type="listitem">Rehketdoallu ruđaid geavaheamis galgá čájehit ollislaš goluid ja dietnasa. Dasa gullet prošeavtta/ doaibmabiju eará vejolaš doarjagat ja dietnasat. Rehketdollui sáhttá váldit mielde dušše dakkár goluid ja dietnasiid mat njuolga leat čadnojuvvon prošeavtta/doaibmabiju čađaheapmái. Dalle go lea dohkkehuvvon gollomeroštus, galgá rehketdoallu leat bardojuvvon nu ahte dan sáhttá buohtastahttit gollomeroštusain. Stuorra spiehkastagaid dohkkehuvvon gollomeroštusa ja rehketdoalu gaskka galgá kommenteret.</p>
<p type="listitem">Stáhtaautoriserejuvvon rehketdoalli galgá duođaštit ruđaid geavaheami prošeaktarehketdoalus. Sámediggi sáhttá bivdit eanet duođaštusa rehketdoalus. Revišuvdnagáibádus ii guoskka fitnodagaide maid gielddarevišuvdna ja Riikkarevišuvdna revidereba.</p>
<p type="listitem">Doarjjaoažžu gii lea registrerejuvvon momsaregistaris, galgá rehketdoalus čájehit goluid ja dietnasiid momssa haga. Dát ii guoskka sidjiide geat leat luvvejuvvon momsadivadis dahje ožžot spiehkastit momsadivada rehkenastimis.</p>
<p type="listitem">Jos loahpalaš golut prošeavtta/doaibmabiju rehketdoalus leat unnit go dat dohkkehuvvon gollomeroštus mii boahtá ovdan mearrádusas, de sáhttá Sámediggi oanidit doarjaga vásttolaččat.</p>
</list><p>1.5.3 Čuovvuleapmi ja evalueren</p>
<list><p type="listitem">Sámediggi sáhttá dárkkistit geavahuvvojit go ruđat eavttuid mielde, gč. juolludusnjuolggadusaid § 10 nuppi lađđasa ja riikarevišuvdnalága § 12 goalmmát lađđasa.</p>
<p type="listitem">Sámediggi sáhttá bivdit eanet dieđuid maid ohcci lea geatnegas buktit. Dát guoská dieđuide mat galget geavahuvvot statistihkkii ja eará raporteremii.</p>
</list><p>1.5.4 Doarjaga ruovttoluotta máksin ja sihkkun</p>
<list><p type="listitem">Prošeavtta gárvvisteami oktavuođas galget geavatkeahtes doarjjaruđat máksojuvvot ruovttoluotta Sámediggái.</p>
<p type="listitem">Sámediggi gáibida doarjaga ruovttoluotta máksojuvvot jos dat lea máksojuvvon menddo ollu.</p>
<p type="listitem">Sámediggi sáhttá geassit doarjjalohpádusa ruovttoluotta dahje gáibidit ahte doarjja máksojuvvo ruovttoluotta jos:</p>
</list><p>- Doarjjaoažžu lea rihkkon dieđihangeaskku -Doarjja ii geavahuvvo daid eavttuid mielde mat leat mearriduvvon doarjjareivves. -Lea gáibiduvvon heaittiheapmi, ovddiduvvon reastaluvvangohčus, priváhta dahje almmolaš vealgešiehtadallamat leat rahppojuvvon doarjjaoažžu ektui dahje doarjjaoažžu heaitá máksimis máksámušaidis -Doarjjaoažžu lea rihkkon dáid njuolggadusaid mearrádusaid. -Investerenobjeakta vuvdojuvvo ovdal vihtta jagi leat gollan dan rájes go doarjja juolluduvvui. Doarjja sáhttá unniduvvot sakka.</p>
<list><p type="listitem">Jos doarjjaoažžu dákkár oktavuođain ii mávsse ruovttoluotta, de sáhttá Sámediggi rievtti bokte gáibidit máksojuvvot dan mii lea buorrin. Jos ruđat eai máksojuvvo ruovttoluotta dan áigemeari sisa mii lea biddjojuvvon, de sáhttá gáibidit maŋŋoneami ovddas reanttuid vel lassin, gč. juovlamánu 17. b. 1976 mannosaš lága nr. 100 reanttuid birra maŋŋonan máksima oktavuođas jna.</p>
</list></body></document>
