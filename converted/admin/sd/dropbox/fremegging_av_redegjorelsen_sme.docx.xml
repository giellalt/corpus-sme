<document xml:lang="sme" id="no_id"><header><title/><genre code="admin"/><author><unknown/></author><wordcount>1099</wordcount><conversion_status type="standard"/><availability><license type="standard"/></availability><multilingual/><origFileName>Fremegging_av_redegjørelsen sme.docx</origFileName><parallel_text xml:lang="nob" location="fremegging_av_redegjorelsen_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámediggeráđi čilgehus areálagáhttema birra Sámis - ovddideapmi</p>
<p>Sámedikki dievasčoahkkin, 14.6.2021</p>
<p>Čoahkkinjođiheaddji, áirasat</p>
<p>Go Sámediggeráđđi dál ovdanbuktá iežas čilgehusa areálagáhttema birra Sámis, dat ii leat danne go lea dárbu eanet gáhttemii, muhto danin go dárbbašuvvo čielga politihkalaš bargu olahan dihtii eanet dohkkeheami das ahte sámi árbevirolaš luonddugeavaheapmi lea buoremus vuohki suodjalit luonddu valljodagaid ja duovdagiid. Mii leat máŋggaid duháhiid jagiid geavahan iežamet árktalaš duovdagiid, oahppan birgejumi viežžat luonddus ja resursaguovlluid guođđit seamma buorren iežamet maŋisbohttiide, go dakkárin go dat ledje go oaččuimet daid iežamet máttuin. Sámi eallinoaidnu, árbevirolaš ealáhusheiveheapmi ja kulturdoaimmaheapmi lea eallit ovttas luondduin.</p>
<p>Dárbu areálagáhttemii, álbmotmehciide, suodjemeahcceguovlluide ja luonddureserváhtaide ii boađe sámi servvodagas. Mii fertet liikká dohkkehit ja vuhtiiváldit suodjalanguovlluid ásaheami ja hálddašeami. Danne lea dárbu viiddis politihkalaš digaštallamii areálagáhttema birra Sámis.</p>
<p xml:lang="vep">***</p>
<p>Váldomihttomearri Sámediggeráđi čilgehusas areálagáhttema birra árbevirolaš sámi guovlluin, lea čilget Sámediggeráđi politihkkii sámi guovlluid areálagáhttema birra ja deattuhit dárbbu viidásit bargui, maid Sámediggeráđđi oaidná dárbbašlažžan vuoruhit boahtteáiggis.</p>
<p>Sámediggeráđđi lea 2020-21 čavčča ja dálvvi mielde deaivvadan suodjalanguovlostivrraiguin iešguđet guovlluin Sámis, oahpásnuvvan dihtii hástalusaide ja čuolmmaide mat leat áigeguovdilat suodjaluvvon guovlluid ásaheami ja hálddašeami dáfus árbevirolaš sámi ássanguovllus. Mii leat gullan movt suodjaleapmi sáhttá sihke váttisin dahkat, muhto maiddái suodjalit sámi kulturdoaimmaheami vejolašvuođaid. Suddjen sáhttá hehttet billisteaddji sisabahkkemiid, nu go bieggamillohuksemiid ja ruvkedoaimmaid. Seammás ráddjejit suddjenláhkaásahusat sámi árbevirolaš geavaheami ja sámi ealáhusaid ovdáneami. Mii leat gullan hástalusaid birra suodjalusguovlluid ásaheami ja hálddašeami dáfus, ja maiddái dan dili birra go galledeaddjit lassánit eanet ja eanet. Dát vásáhusat vuođđudit čilgehusa vuolggasaji.</p>
<p xml:lang="vep">***</p>
<p>Muhto álggos geahččat ášši viidábut: Norgga suodjalanpolitihkas leat čanastagat daidda stuora riikkaidgaskasaš treanddaide, sihke historjjálaččat ja dálá áiggis. ON biologalaš valljodaga konvenšuvnna (CBD) bokte leat stáhtat geatnegahtton fuolahit luonddu valljodaga. Dál leat ráhkadeame ođđa bargoprográmma konvenšuvdnii, nu gohčoduvvon Global Biodiversity Framework (GBF). Bargoprográmma galgá boahtit ovddeš Aihci 2011-2020 -mihttomeriid sadjái ja galgá stivret konvenšuvnna barggu luondduvalljodaga seailluheamis 2050 guvlui. Mearriduvvon bargoprográmma váikkuha sápmelaččaide njuolgut, nationála implementerema bokte. Danne lea dehálaš ahte Sámediggi goziha barggu ovdáneami dárkilit. Mii leat oaidnán ahte Norga bargá dan ovdii ahte boahttevaš bargoplánas galgá leat mihttun ahte 30% eatnamat ja čázit globálalaččat galget suodjaluvvot. Sámediggeráđđi oaivvilda ahte ii sáhte suddjet eanet areálaid jus álgoálbmogiid vuoigatvuođat eatnamiidda ja čáziide eai dohkkehuvvo. Dasa lassin galget álgoálbmogiid iežaset guoddevaš luondduhálddašanpráksisat dohkkehuvvot, ja ráhkadit vuođu hálddašeapmái mii lea ovttadássásaččat stuoraservodaga hálddašanpráksisiiguin.</p>
<p xml:lang="vep">***</p>
<p>Sámediggeráđi mielas lea dehálaš čalmmustahttit mo suodjalandoaimmat váikkuhit sámi vuoigatvuođaguddiide, ealáhusbargiide ja báikkálaš servvodagaide. Olu dain árvvuin maid stuoraservvodat atná gáhttenárvosažžan lea árbevirolaš sámi geavaheami ja luondduhálddašeami boađus, ja dan árbevirolaš máhtu mii dasa guoská. Dárbbašit ahte sihke stuoraservvodat ja stáhtalaš biraseiseválddit háhket eanet ipmárdusa sámi árbevirolaš luonddugeavaheami ja árbevirolaš máhtu birra. Min boahtteáigái lea mearrideaddji ahte beassat ain árbevirolaččat geavahit iežamet lagasbirrasiid.</p>
<p>Hástalusat maid Sámediggeráđđi oaidná gusket earret eará mohtorjohtolahkii suodjalanguovlluin. Suddjenláhkaásahusat bidjet mohtorjohtalusa rámmaid suodjalanguovlluin. Dát hehttehusat váikkuhit dasa mii lea nannejuvvon boazodoallolágas boazodoalu mohtorjohtolatrivttiid birra. Mohtorjohtolaga gieldin hehtte maiddái eará sámi meahcásteami, go šaddá váttisin fievrridit ovdamearkka dihtii guliid ja murjjiid.</p>
<p>Sámediggeráđđi oaivvilda ahte sámi boazodollui galgá sihkkarastojuvvot vejolašvuohta vánddardit maiddái suodjaluvvon guovlluin. Lea dárbu systemáhtaleappot bargui kártet hehttehusaid maid johtolatráddjejumit dagahit. Mii oaidnit maid dárbbu eanet dohkkehit sámi meahcásteami suodjalanguovlluin vai meahcásteapmi ain ovdána min ođđaáigásaš máilmmis.</p>
<p xml:lang="vep">***</p>
<p>Sámediggi maid oaidná ahte ođđa geavaheaddjijoavkkut bovdejuvvojit suodjalanguovlluide jámma. Mu oainnu mielde lea dárbu guorahallat mearkagálvostrategiija ja dan váikkuhusaid. Mii oaidnit dan fámu mii suodjalanguovlluid márkanfievrrideamis lea, mii historjjáid muitaluvvo, gean orrun dohkkehuvvo ja gean orrun ii dohkkehuvvo. Sámediggeráđđi oaidná ahte lea dárbu árvvoštallat mearkagálvostrategiija ja deattuhit guovllu dálá sámi geavaheddjiid vuhtiiváldima.</p>
<p>Lea maiddái dárbu árvvoštallat movt stáhtalaš politihkka, mii lea dorjon suodjalanguovlluid eanet geavaheami ja árvoháhkama, lea čuohcan sámi geavaheapmái ja luonddu dillái suodjalanguovlluin. Dát guoská maiddái suodjalanguovlluid rávdaavádagaide.</p>
<p xml:lang="vep">***</p>
<p>Čilgehusas maiddái čilgejuvvo lagabuidda movt dálá lágas ja práksisis nu go ovdamearkka dihte boares suddjenláhkaásahusat mielddisbuktet hehttehusaid das ahte ain lea sámi geavaheapmi suodjalanguovlluin. Mii leat váldán ovdan boares suddjenláhkaásahusaid ođasteami KLD:in, muhto Departemeanta ii leat čuovvulan ášši. Mun oaivvildan ahte dál fertejit maiddái birashálddašeaddjit dohkkehit riikkaidgaskasaš álgoálbmotrievtti ovdáneami ja ahte 70- ja 80-logu láhkaásahusat fertejit ođastuvvot.</p>
<p>Sámediggi áigu aktiivvalaččat čuovvulit evttohusa ođđa suddjema birra mii ovddiduvvo Sámis. Sámi báikkálaš dohkkeheapmi, vejolašvuohta fievrridit sámi kultur- ja ealáhusdoaimmaheami viidáseappot ja oassálastit suodjaluvvon guovlluid viidásit hálddašeapmái, galget leat vuođđun jus Sámediggi galgá sáhttit guorrasit boahttevaš suddjemii.</p>
<p>Sámediggi lea juo Birasdirektoráhttii ovddidan ahte lea dárbu guorahallat leago suodjaleapmi dálá Norgga suodjalankategoriijaid mielde rievttes vuohki sihkkarastit ahte luondduvalljodat fuolahuvvo árbevirolaš sámi guovlluin. Mii diehtit ahte riikkaidgaskasaččat hábmejuvvojit areálahálddašanvuogit main álgoálbmogiid dárbbut, árbevirolaš geavaheapmi ja hálddašanpráksis, mat luondduvalljodaga fuolahit beaktilis vugiin, leat vuolggasadjin. Dál soaitá áigi leat láddan dasa ahte Norggas maiddái jurddašišgoahtit eará ládje, vai sámi árbevirolaš geavaheapmi ja hálddašeapmi leat mielde mearrideame hálddašeami man boađusin lea ahte luonddu valljodat, min duovdagat ja árvvut mat daidda gullet maiddái seailluhuvvojit boahttevaš buolvvaide?</p>
<p xml:lang="vep">***</p>
<p>Sámediggeráđđi lea maiddái erenoamážit fuomášahttán gáhttenguovlluid báikkálaš hálddašanortnega ja mo dat doaibmá dál. Báikkálaš gáhttenguovlostivrraid sámi oassálastima vuođđun lea álbmotriekti. Máhcahagat maid mii gullat ja mat govvidit fámohisvuođa ja fuolastumi goittotge čájehit ahte lea dárbu systemáhtalaččat geahčadit doaibmágo ortnet áigumuša mielde.</p>
<p>Sámedikki kandidáhttaevttohusat álbmotmeahccestivrraide leat leamaš politihkalaš proseassas. Lea doaibman nu, ahte sámediggeráđđi lea bivdán kandidáhttaevttohusaid iešguđetge politihkalaš joavkkuin Sámedikkis. Sámediggeráđđi lea dasto árvalan kandidáhtaid Birasdirektoráhttii nu, ahte lea árvvoštallan politihkalaš bellodagaid, sohkabeali, geografiija ja ealáhusčanastagaid. Birasdirektoráhtta lea čuvvon Sámedikki evttohusaid earretgo ovtta áššis, mas fástalahtu sadjái nammaduvvui várrelahttu vai vuhtiiváldá stivrra sohkabealbalánssa.</p>
<p>Sámediggeráđi mielas nammadanvuohki lea máŋgga láhkái problemáhtalaš. Sámediggeráđđi evttoha kandidáhtaid Birasdirektoráhttii, mii fas de formálalaččat nammada sin. Sámedikkis ii lea maiddái njuolgut nammadanváldi stivralahtuid hárrái. Sámediggeráđi nammadanpráksis lea leamaš ahte sihke posišuvnna ja opposišuvnna evttohusat sáddejuvvojit Birasdirektoráhttii. Almmolaš debáhtain stivrra mearrádusaid birra guoddá sámediggeráđđi ovddasvástádusa dain mearrádusain maid stivralahtut dahket, vaikke vel dat eai vealttakeahttá ovddas sámediggeráđi politihkalaš oainnuid.</p>
<p>Sámediggeráđđi oaivvilda danin ahte lea dárbu rievdadit nammadanpráksisa. Sámediggeráđđi evttoha ahte juohke sámediggeáigodaga álggus mearrida Sámediggi vuođđodokumeantta, mii sisttisdoallá prinsihpaid mat bidjet vuođu sámi guovlluid gáhttenguovlostivrraid bargguide.</p>
<p>Sámediggeráđis háliida maiddái rahpat vejolašvuođa ahte orohagat, sámi gilisearvvit ja guohtunsearvvit, geaidda áššit gusket, sáhttet evttohit vejolaš kandidáhtaid stivrii, lassin daidda evttohusaide maid iešguđetge joavkkut Sámedikkis ovddidit juohke sámediggeáigodaga álggus.</p>
<p>Válddahallamis digaštallojuvvojit maiddái geahččalanortnegat stivrraide main leat mielde iešguđet áššebealit. Sámi ovddasteddjiin eai leat ovttačilggolaš máhcahagat stivrraid birra main leat mielde iešguđet áššebealit. Vuosttažettiin leat stivrrat sakka sturron. Dál leat ollu eambbo beroštupmejoavkkut mielde stivrrain go ovdal. Seammás vásihit dan, ahte eanaeaiggádiid oassálastin sáhttá leat váikkuhan ahte dialoga lea buoret.</p>
<p>Sámediggi lea eahpidan stivrenvuogi rievdadeami mii deattuha ovttaskas beroštumiid. Sámediggi lea oaivvildan ahte sámi jienat šaddet vel eanet unnitlohkui viiddiduvvon stivrras. Máŋga orohaga ja maiddái dálonat main iešguđet lágan ealáhusberoštumit sáhttet geavahit suodjalanguovlluid. Jus ortnet viiddiduvvo guoskat olles riikii, de ii leat beare jáhkehahtti ahte lea sadji buot iešguđet lágan sámi beroštumiide beliid gaskka čohkkejuvvon stivrrain.</p>
<p xml:lang="vep">***</p>
<p>Sámediggeráđđi illuda viiddis ja vuđolaš digaštallamii čilgehusa birra!</p>
</body></document>
