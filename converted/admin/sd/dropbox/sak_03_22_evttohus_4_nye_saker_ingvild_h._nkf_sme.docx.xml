<document xml:lang="sme" id="no_id"><header><title/><genre code="admin"/><author><unknown/></author><wordcount>164</wordcount><conversion_status type="standard"/><availability><license type="standard"/></availability><multilingual/><origFileName>sak 03 22 evttohus 4 nye saker Ingvild H. NKF sme.docx</origFileName><parallel_text xml:lang="nob" location="sak_03_22_evttohus_4_nye_saker_ingvild_h._nkf_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Eanet nissonolbmuid guolástussii Sámediggi lea doarjjaortnegiid bokte leamaš mielde ođasmahttime riddoguolásteami. Ollu jagiid áŋgiruššamiin leat doarjagat unnimus fatnasiidda buktán eanet bargosajiid riddoguovlluide, ja leat váikkuhan dasa ahte fárren eret guovlluin ii leat leamaš nu olu, muhto riddoguovllut rahčet ain fárremiin ja guoros viesuiguin. Buot servodagat dárbbašit sihke dievdduid ja nissoniid, muhto statistihkka čájeha dađi bahábut ahte leat eanas dievddut geat ávkkástallet vejolašvuođa ásahišgoahtit iežas fatnasiin. Seammás oaidnit mii ahte eanet nissoniin livččii miella álgit guolástemiin.</p>
<p>Nordkalottfolket mielas ferte Sámediggi geahčadit ortnegiid mat sáhttet movttiidahttit eanet nissoniid guolásteapmái, ja dan bokte váikkuhit dasa ahte mis lea sohkabealedásseárvu riddoguovlluid stuorát ja smávit servodagain.</p>
<p>Buot buoremus livččii jus Sámediggi ruhtadivččii lihka ollu nissonolbmuid ásaheami go dievdoolbmuid ásaheami guolástussii. Jus dakkár mihtu galgá olahit, de ferte Sámediggi árvvoštallat earret eará stuoridit ruhtadanoasi nisson-guolásteddjiide ja dan bokte movttiidahttit eanet nissoniid álggahit guolástemiin.</p>
<p>Nordkalottfolket bivdá Sámediggeráđi boahtit ruovttoluotta dievasčoahkkimii doaibmaplánain mii válddaha iešguđetlágan doaibmabijuid mat váikkuhit dasa ahte nissoniid lohku lassána guolásteamis, ja movt nannet sin rolla dán dehálaš ealáhusas.</p>
</body></document>
