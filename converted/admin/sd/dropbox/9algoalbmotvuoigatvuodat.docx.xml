<document xml:lang="sme" id="no_id"><header><title/><genre code="admin"/><author><unknown/></author><wordcount>243</wordcount><conversion_status type="standard"/><availability><license type="standard"/></availability><multilingual/><origFileName>9Álgoálbmotvuoigatvuođat.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">9Álgoálbmotvuoigatvuođat, riikkaidgaskasaš ovttasbargu ja dásseárvu</p>
<p type="title">Servodatmihttu:</p>
<p>Ahte vuoigatvuođat mat leat dohkkehuvvon ON álgoálbmotvuoigatvuođaid julggaštusas leat implementerejuvvon láhkaortnegis ja geavatlaš politihkas</p>
<p type="title">Duohtavuođa ja seanadanproseassa- prošeakta</p>
<p><em type="italic">Čoahkkin duohtavuođa ja seanadankommišuvnna jođiheddjiin </em></p>
<p><em type="italic">D </em>uohtavuođa- ja seanadankommišuvnna jođiheaddji Dagfinn Høybråten bovdii sámediggepresideanta Aili Keskitalo čoahkkimii ja Keskitalo searvvai de čoahkkimii suoidnemánu 13. Beaivvi. Kommišuvdna galgá gerget barggus čakčamánu 1. beaivvi 2020:s ja geiget raporttas Stuorradikki presideantagoddái. Sámediggepresideanta Aili Keskitalo logai dán dehálaš kulturrestitušuvdna arenan, ja berošta earenoamážit barggu legitimitehtas. Čoahkkimis digaštalle vejolaš arenaid gos sáhtášii deaivvadit iešguđetge Norggabeale sámi joavkkuid, earenoamážit máttasámiid, nuortalaččaid, ja bihtánsámiid. </p>
<p>Sámediggepresideanta maid ohcalii fásta deaivvademiid Sámedikkiid kommišuvnna barggu áigodagas. Jođiheaddji háliida deaivvadit Sámedikkiin go heive.</p>
<p>Dásseárvu</p>
<p type="title">Mihttun áŋgiruššansuorgái</p>
<p>Dásseárvosaš sámi servodat mas buohkain leat seammá vuoigatvuođat ja vejolašvuođat</p>
<p>Sámediggi lágidii oktan vealahan- ja dásseárvoáittardeaddjin dialogačoahkkima Kárášjogas miessemánu 20.beaivvi, man fáddán lei veahkaválddi lagaš oktavuođain. Sihke almmolaš veahkkeapparáhtta, siviila servodat ja dutkanbiras serve.</p>
<p>Čoahkkima ulbmilin lei sihkkarastit diehtovuođu go jotket bargguin oččodit nationála doaibmaplána veahkaválddi vuostá lagaš oktavuođain, mas maiddái sámi servodat lea fátmmastuvvon sierra ulbmiljoavkun earenoamáš heivehuvvon doaimmaiguin. Lea dehálaš oažžut árvaluvvot konkrehta doaimmaid maid sáhttá ávžžuhit eiseválddiid álggahit.</p>
<p>Sámediggeráđđi deaivvadii justisministariin Jøran Kallmyrain geassemánu 24. beaivvi. Čoahkkima fáddán lei veahkaváldi lagaš oktavuođain sámi servodagas. Sámediggeráđđi lea guhkkit áiggi, oktan eará aktevrraiguin, dáhtton ráđđehusa ráhkadišgoahtit doaibmaplána veahkaválddi vuosttá lagaš oktavuođain sámi servodagain. Čoahkkimis čilgii justisministtar ahte galgá álggahuvvot bargu ráhkadit ođđa nationála doaibmaplána veahkaválddi vuostá lagaš oktavuođain, mas fuomášahttet earenoamážit veahkaváldi ja illasteami sámi servodagas. Sámediggeráđđi doalaha lagaš dialoga ráđđehusain dán barggus.</p>
</body></document>
