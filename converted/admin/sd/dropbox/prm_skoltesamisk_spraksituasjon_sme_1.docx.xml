<document xml:lang="sme" id="no_id"><header><title/><genre code="admin"/><author><unknown/></author><wordcount>309</wordcount><conversion_status type="standard"/><availability><license type="standard"/></availability><multilingual/><origFileName>PRM skoltesamisk språksituasjon sme.docx</origFileName><parallel_text xml:lang="nob" location="prm_skoltesamisk_spraksituasjon_nob_1.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sámediggi galgá digaštallat nuortalašgiela ealáskahttima vuolggasaji/geaidnoválljema dievasčoahkkimis boahtte vahku. – Lea dehálaš čuovvulit nuortalašgiela guorahallama mii čájeha ahte nuortalašgiella lea ain ealas giella Norggas ja ahte skoaltasápmelaččat háliidit nannet ja čalmmustahttit iežaset giela, lohka sámediggeráđđi Mikkel Eskil Mikkelsen (NSR). </em></p>
<p>2021:s čađahii dutkii Torkel Rasmussen guorahallama Sámedikki ovddas, <em type="italic">Nuortalašgiela dilálašvuohta Norggas – strategiijat ja doaibmabijut ealáskahttit giela </em>, mii lea addán Sámediggái dehálaš vuođđodieđuid ja oppalašgova barggus mii lea dáhkon nuortalašgillii sihke Norggas, Suomas ja Ruoššas, ja makkár giellafálaldagat dat gávdnojit. Guorahallamis evttohuvvo doaibmabiju bidjat giela ealáskahttimii earenoamážiid Norgga bealde, muhto ovttasbargguin nuortalaččaiguin Suomas ja Ruoššas. </p>
<list><p type="listitem">Guorahallan lea addán Sámediggái buoret vuođu bidjat johtui gielladoaibmabiju nuortalašgilli, ja lea addán oppalašgova makkár bargovejolašvuođat leat ovddasguvlui ealáskahttit nuortalašgiela norgga bealde Sámis, lohka Mikkelsen.</p>
</list><p>Guorahallan čájeha ahte gávdnojit badjelaš 300 olbmo geat hálddašit nuortalašgiela ja Norggas gávdnojit birrasiid 10 olbmo geat hálddašit nuortalašgiela. Muhttimat oahpahit mánáide nuortalašgiela. Guorahallamis deattuhuvvo ahte deháleamos maid Sámediggi sáhttá dáhkat lea láhčet dili nu ahte nuortalaččat norgga bealde sáhttet ealáskahttit sin identitehta, kultuvrra ja dasto vel nuortalašgiela sin iežaset vuogi mielde.</p>
<p>Sámedikkis lea leamašan álbmotčoahkkin nuortalašgiela dilálašvuođa birra, ja das čájehuvvui ahte lea beroštupmi seailluhit ja váldit nuortalašgiela ruovttoluotta skoaltasápmelaččaid birrasiin norgga bealde Sámis.</p>
<p>Sámediggeráđi evttohus dievasčoahkkimii lea ahte Sámediggi dohkkeha nuortalašgiela sámi giellan Norggas. Sámediggi háliida váikkuhit ahte láhččojuvvo dilli nu ahte šaddá aktiivvalaš nuortalašgiela giellabiras norgga bealde Sámis. Sámediggi háliida ráhkadit iežas vuoruhemiid bušehttii nannet ja ealáskahttet nuortalašgiela, ja bargat dán ala ahte oaččut ovttasbarggu riikkarájiin ealáskahttit nuortalašgiela norgga bealde. Háliidit maid bargat dan ala ahte eambbo nuortalaččaid báikenamat registrerejuvvot Guovddáš báikenammaregisterii nu ahte dat sáhttet geavahuvvot almmolaččat, ovdamearkka dihtii šilttain ja kárttas. Doaibmabiju čuovvoleapmi lea jahkásaš bušeahtas.</p>
<p>Ášši 39/22 Nuortalašgiela ealáskahttin - čuovvulit raporta nuortalašgiela dili birra Norggas meannuduvvo dievasčoahkkimis duorastaga 13.beaivvi Golggotmánus.</p>
<p><em type="italic">Jus áiggut jearahallat dahje jus leat gažaldagat, váldde oktavuođa sámediggeráđiin Mikkel Eskil Mikkelsen (NSR), tlf. +47 917 42 161, mikkel.eskil.mikkelsen@samediggi.no </em></p>
<p>Áššebáhpirat:</p>
<p xml:lang="nob">https://innsyn.onacos.no/sametinget/mote/norsk/wfinnsyn.ashx?response=journalpost_detaljer&amp;journalpostid=2021067668&amp;</p>
</body></document>
