<document xml:lang="sme" id="no_id"><header><title/><genre code="admin"/><author><unknown/></author><wordcount>1160</wordcount><conversion_status type="standard"/><availability><license type="standard"/></availability><multilingual/><origFileName>Sáhkavuorru senter for samisk helseforskning jubileum sme.docx</origFileName><parallel_text xml:lang="nob" location="sahkavuorru_senter_for_samisk_helseforskning_jubileum_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sámi dearvvašvuođa dutkama guovddáža 20 jagi ávvokonferánsa</p>
<p>Buorit lágideaddjit ja konferánssa oasseváldit!</p>
<p>Buot ovddemus háliidan giitit bovdejumi ovddas dáidda ávvodoaluide, ja Sámedikki bealis háliidan sávvat hui olu lihkku 20-jagi ávvudemiin.</p>
<p>20-jahkásažžan gal sáhttá din gohčodit nuorra institušuvdnan, muhto dii lehpet aŋkke čalmmusin beassan dutkanmáilmmis. Dat lea hávski oaidnit maid dii lehpet nagodan bargat dán guovttilot jagis, sihke dieđuid ja máhtu háhkamis, muhto maiddái dáid dieđuid gaskkusteamis min álbmogii.</p>
<p>Sámi dearvvašvuođadutkama guovddáš lea dán guovttilot jagis bidjan johtui ja čađahan ollu dutkamiid sápmelaččaid dearvvašvuođa birra, ja dainna lágiin buktán dutkanvuđot máhtu sámi álbmoga dearvvašvuođa ja eallinlágiid birra. Dat ii leat unnán maid dii lehpet nákcen dán guovttilot jagis, sihke máhtu ja dieđuid háhkamis, muhto maiddái oažžut daid dieđuid álbmogii.</p>
<p>Dalle go dát guovddáš ásahuvvui, de lei mis unnán máhttu sámi álbmoga dearvvašvuođadili birra. Ja dat mii mis lei, ii lean mohttege systematiserejuvvon, muhto ovttaskas dutkanprošeavttat maid áŋgiris fágaolbmot ledje čađahan. Sámi dearvvašvuođadutkama guovddáš lea mielddisbuktán ahte eanet áŋgiruššan sámi dearvvašvuođa, min dearvvašvuođadili ja eallinlágiid birra lea šaddan eanet systemáhtalaš.</p>
<p>Dat ahte mis lea máhttu iežamet dearvvašvuođa birra, ja máhttu min álbmoga dearvvašvuođadili birra lea sihke dehálaš ja dárbbašlaš. Sámediggái lea dát máhttu man dii ovddidehpet, sihke vuođđun min politihkkaovddideapmái ja maid dasa ahte movt mii háliidit ahte boahtteáigi galgá šaddat. Go galget dahkkot politihkalaš mearrádusat ja go dat galget čađahuvvot, de álo ohcaluvvo dokumenterejuvvon máhttovuođđu dan suorggis. Dokumenterejuvvon máhttu lea vealtameahttun doaibmabijuide mat galget biddjot johtui.</p>
<p>Sámi dearvvašvuođadutkama guovddáš lea buot ovddemus dahkan earenoamáš buori barggu álbmotdearvvašvuođaguorahallamiin SAMINOR. Saminor 1 ja 2 leat buktán midjiide ollu ođđa ja lassi máhtu. Mii oaidnit maid ahte dáin álbmotguorahallamiin lea ávki maiddái dieđuin mat bohtet lassin fáktáloguide maid dát guorahallamat addet.</p>
<p>Iešguđet lágan oktavuođain čujuhuvvo dávjá SAMINOR- bohtosiidda, maiddái Stuoradiggedieđáhusain ja eará almmolaš dokumeanttain. Din bargu adno máhttovuođđun guovddáš eiseválddiin go galget mearrádusaid dahkat. Dat čájeha ahte dat bargu maid dii dahkabehtet ja dat máhttu man dii buvttahehpet, lea hui dehálaš min sámi servodagaid ovdánahttimis  . Dokumenterejuvvon máhttu lea buorre vuođđun rievttes válljemiid dahkamii.</p>
<p>Álgoálbmogin lea mis vuoigatvuohta oažžut máhtu iežamet servodaga birra, dat mearkkaša maid rievtti identifiseret iežamet máhttodárbbu ja midjiide ferte alccemet addot vejolašvuohta háhkat dan máhtu. Dutkan maid Sámi dearvvašvuođadutkama guovddáš čađaha, lea hui dehálaš Sámedikki barggus dearvvašvuođaáššiiguin. Go mii ohcalit guovddáš eiseválddiin makkár áŋgiruššamat leat sámi dearvvašvuođa birra, de leat fáktát ja dutkanbohtosat hui ávkkálaččat.</p>
<p>Sámediggái lea maid dehálaš ahte máhttu ja dutkan mii buvttaduvvo, leat ávkkálaččat boahtteáigái ja dovddusin dahkkojuvvojit almmolažžan. Dat lea maid dehálaš ahte dutkanbohtosat leat olahanmuttus maiddái sidjiide geat leat leamaš mielde dutkamiin. Mii diehtit ahte dutkan sápmelaččain lea dahkkon iešguđet ládje áiggiid čađa, eai ge leat álo lihka gudnevuollegašvuođain čađahuvvon. Dat lea diehttelasat buktán eahpádusaid dutkamiidda ja dutkiide.</p>
<p>Mii leat danin hui ilus go Guovddáš rahčá almmuhit dutkanbohtosiid sámi álbmogii iežaset ávvogirjjis masa leat čohkken dutkanbohtosiid. Go dát girjjáš čállojuvvo sihke sámegillii ja dárogillii, de dat seammás nanne sámegiela fágagiellan dearvvašvuođadiehtagis.</p>
<p>Sidjiide geat galget hábmet bálvalusfálaldagaid sámi álbmogii ja sidjiide geat galget dahkat mearrádusaid, lea dehálaš ahte dutkamiid bohtosat leat gávdnamis.</p>
<p>Dutkama rolla</p>
<p>Eaktun dutkamii leat áigi ja resurssat, ja dutkamat leat dehálaččat sámi servodaga ovdánahttimis. Dutkama ulbmil ferte leat ahte <em type="italic">háhkat máhtu mii sáhttá veahkehit nannet, seailluhit ja ovddidit sámi servodaga. </em></p>
<p><em type="italic">Dearvvašvuođasuorggis </em>leat máhttu sámi servodatdiliid, ja sámi gielaid ja kultuvrra birra áibbas dárbbašlaččat álbmotdearvvašvuođaperspektiivvas. Dat leat maid eaktun jus galgá oažžut buori kvalitehta bálvalusfálaldagain sámi álbmogii. </p>
<p>Maid mii dasto dárbbašit viidásit sámi dearvvašvuođadutkamiin?</p>
<p>Sámi dearvvašvuođadutkama guovddáš lea institušuvdna mii lea čohkken ollu dieđuid ja buvttahan vearditmeahttun máhtu sámi dearvvašvuođa birra vaikko ain lea hui nuorra. Go mii oažžut ovdanbuktojuvvot sin dieđuid, de jurddaša olmmoš meastta automáhtalaččat, ahte dán birra mii gal fertet oažžut eanet dieđuid, dahje ahte dáid dieđuid mii ferte atnit ávkin maŋit guorahallamiin.</p>
<p>Dáinna áigut mii dadjat:</p>
<p>Vaikko lea ollu dutkan čađahuvvon dássážii, de leat mii vuos áibbas álggus ovddidit dutkanvuđot máhtu sámi servodaga ja sámi dearvvašvuođa birra. Mis lea stuora dárbu ja máŋgga lágan dárbu dáidda dieđuide. Maiddái sámi servodagat rievddadit, ja dat dieđut mat mis ledje ikte, eai dárbbaš leat ávkkálaččat ihttin.</p>
<p>Lea hui dehálaš ahte sámi dearvvašvuođadutkama vuođđun leat sámi servodaga dárbbut, ja ahte mihttun lea buoridit dearvvašvuođa ja eallinlági min álbmogii. Dasa lassin lea dehálaš ahte go sámi servodagaid dutket, de ferte vuođđomáhttu sámi servodagaid birra leat guovddážis.</p>
<p>Dearvvašvuođa ja eallinlági ferte geahččat sihke kultuvrralaš perspektiivvas ja historjjálaš oktavuođas. Earret eará orru čájeheame čielgaseappot ja čielgaseappot ahte dáruiduhttimis lea leamaš earenoamáš ollu váikkuhus sámi servodahkii.</p>
<p>Dáruiduhttinpolitihkka lea mielddisbuktán ahte sápmelaččat leat rievidahtton iežaset sámi identitehta ja leat dulbmojuvvon dan dihte, ja maid massán vejolašvuođa beassat oahppat sámegiela. Muhtin guovlluin lea dáruiduhttin leamaš garraseabbo go eará guovlluin. Dát lea buktán sámi servodahkii stuora hástalusaid, sihke olmmošgaskavuođa perspektiivvas ja maid oktavuođain stuoraservodagain.</p>
<p>Diehttelasat dát lea čuohcan midjiide, muhto seammás lea mis unnán dokumenterejuvvon máhttu dan birra ahte movt dát lea čuohcan  sámi álbmoga sihke fysalaš ja psyhkalaš dearvvašvuhtii.</p>
<p>Sámedikki bealis oaidnit mii ahte mii dárbbašit eanet máhtu das movt dáruiduhttin, stigmatiseren ja duolbman leat čuohcan midjiide álbmogin, sihke fysalaččat ja psyhkalaččat, vai mii máhttit dustet min hástalusaid buoremus lági mielde. Dokumenterejuvvon máhttu lea maid dárbbašlaš jus galgá nagodit rievdadit guottuid ja lasihit gelbbolašvuođa servodagas min birrasis.</p>
<p>Muhto mii dárbbašit maid dokumenterejuvvon máhtu das movt hástalusat čuhcet min dearvvašvuhtii, hástalusat danin go mii leat sápmelaččat. Mis leat dákkár hástalusat:</p>
<list><p type="listitem">Neahttavašši, cielaheapmi, nállevealaheapmi ja eará vealahahtti dáhpáhusat.</p>
<p type="listitem">Gárrenmirkogeavaheapmi ja iešsorbmen</p>
<p type="listitem">Seksuálalaš veagalváldin, veahkaválddálašvuohta ja eará loavkašuhti dáhpáhusat,</p>
<p type="listitem">Váilevaš vejolašvuohta geavahit iežamet giela</p>
<p type="listitem">Áitta sámi árbevirolaš ealáhusaid vuostá ja nu ain</p>
</list><p>Mii vásihit dávjá stuora hástalusaid, ja garra gáibádusaid sihke iežamet servodagas ja stuoraservodagas. Dat sáhttet leat areálariiddut, dávjá rievdadusat rámmaeavttuin ja vealaheaddji guottut.</p>
<p>Dát čuhcet sihke rávisolbmuide ja mánáide, ja dain sáhttet leat mearkkašahtti váikkuhusat dearvvašvuhtii. Muhto dákkár dieđuid eai ohcal álbmotdearvvašvuođa eiseválddit, eai ge vuhtiiváldojuvvo álbmotdearvvašvuođa bargguin muđui ge.</p>
<p>Sámediggi lea earenoamáš fuolas mánáin ja nuorain dán oktavuođas. Mii eat dieđe doarvái olu das movt dákkár áššit váikkuhit sin bajásšaddamii, dearvvašvuhtii ja eallinláhkái. Danin dárbbašit mii čalmmustahttit dan dokumenterejuvvon dutkama bokte.</p>
<p>Mii leat earenoamáš fuolas mánáin geat leat dahje leat leamaš mánáidsuodjalusa fuolahusa vuolde. Sámi mánát mánáidsuodjalusa fuolahusas leat oaidnemeahttumat, ja oallugiin sis leat vásihan iežaset identitehta massima, ja giela ja kultuvrra massima.</p>
<p>Máhttodárbu lea viiddis, ja mis livčče áinnas galgan eanet dutkit ja stuorát resurssat. Seammás oaidnit mii ahte jus min hástalusat galget váldot duođas, de fertejit dát hástalusat dokumenterejuvvot.</p>
<p>Loahpas - Sámediggái lea maid dehálaš ahte máhttu mii buvttaduvvo sáhttá geavahuvvot viidáset dutkamiidda. Nu go ovdal ge namuhuvvon, de oaidnit mii ahte Saminor- guorahallamat dávjá leat buvttahan vel eanet ođđa dutkanprošeavttaid. Dan mii dárbbašit ge!</p>
<p>Mii dárbbašit maid čuovvoleami bohtosiin mat leat boahtán Saminor 1 ja Saminor 2 guorahallamiin. Mis lea riekti oažžut máhtu sámi álbmotdearvvašvuođa birra, seamma dásis go álbmot muđui oažžu. Mii sávvat danin Saminor 3 Buresboahtima. Mii vuordit ahte guovddáš eiseválddit vuhtiiváldet iežaset geatnegasvuođa láhčit máhtu sámi álbmotdearvvašvuođa birra, ja dorjot Saminor 3.</p>
<p>Sámediggi goit boahtá doarjut Saminor 3, gokko fal lea vejolaš ja lunddolaš. Mii sávvat Sámi dearvvašvuođadutkama guovddážii lihku Saminor golmmain, ja vuordit mielas eanet máhtu sámi dearvvašvuođa birra.</p>
<p>Giitu</p>
<p xml:lang="nno">Takk for oppmerksomheten.</p>
</body></document>
