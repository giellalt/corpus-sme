<document xml:lang="sme" id="no_id"><header><title/><genre code="admin"/><author><unknown/></author><wordcount>236</wordcount><conversion_status type="standard"/><availability><license type="standard"/></availability><multilingual/><origFileName>Løftebrudd sme.docx</origFileName><parallel_text xml:lang="nob" location="loftebrudd_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sámedikki lohpádusrihkkun ja goarideapmi </em></p>
<p>Ráđđehus evttoha oktiibuot lassáneami 2,35% Sámediggái 2023:s. Stáhtabušeahta haddegoargŋun lea meroštallon 3,5% mii mearkkaša ahte Sámediggi ii oaččo bálká ja haddegoargŋuma. Dat mearkkaša sullii 6 miljovnna ruvnno vuollegokčama.</p>
<list><p type="listitem">Lean behtohallan stáhtabušeahtain go oainnán ahte ráđđehus áigu duođas vuolidit juolludeami Sámediggái. Biehttalit Sámediggái measta ollásit bálká- ja haddegoargŋuma, mearkkaša biehttalit measta buot dábálaš sápmelaččaide geat barget sámi gielain ja kultuvrrain bálkálassáneami 2023:s. Dát lea vealaheapmi, dadjá sámediggeráđđi Runar Myrnes Balto (NSR).</p>
</list><p>Myrnes Baltos lea ovddasvástádus Sámedikki bušehttii. Sámedikki ekonomalaš dilli šaddá gáibideaddji ovddasguvlui, erenoamážit go Sámediggi juohká 2/3 bušeahtas sámi institušuvnnaide ja servodahkii.</p>
<list><p type="listitem">Ollugat eai ipmir ahte measta buot sámi kultur- ja giellabargu lea Sámedikki bušeahta duohken. Sámedikki bušeahta njiedjan váikkuha olles sámi servodahkii, ja bargu cegget fas dan maid stuorraservodat rivvii mis dáruiduhttinpolitihka bokte, dadjá Myrnes Balto.</p>
</list><p>Okta dain sajiin gos ráđđehus čuohppá lea sámi oahponeavvuin, čuohppá 9 miljovnna ruvnno.</p>
<list><p type="listitem">Ráđđehus govahallá dego livččii lasiheame bušeahta 4 proseanttain Sámediggái, muhto dát gal dušše dájuha go seammás čuohppá 9 miljovnnain oahpponeavvuin. Mearkkaša ahte sámi mánát eai oaččo seamma vejolašvuođa go dárogielat mánát, ja dat čuohcá erenoamážit digitála oahpponeavvuid buvttadeapmái.</p>
</list><p>Myrnes Balto muittuha ahte dát ráđđehus lea lohpidan fápmorahčama sámi giela ovddas ja sámi kulturloktema.</p>
<list><p type="listitem">Ráđđehus rihkku iežas lohpádusaid sámiide, ja sámit eai duđa dasa. Govvideaddjin dasa lea go Sámedikkis lea 2023:s bušeahttarámma 590 miljovnna ruvnno, buohtastahtton Norgga Operain ja Baleahtain mii oažžu 705 miljovnna ruvnno. Dat gal berre buohkaid hehppehit, loahpaha Myrnes Balto.</p>
</list></body></document>
