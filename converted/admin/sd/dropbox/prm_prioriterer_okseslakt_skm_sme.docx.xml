<document xml:lang="sme" id="no_id"><header><title/><genre code="admin"/><author><unknown/></author><wordcount>244</wordcount><conversion_status type="standard"/><availability><license type="standard"/></availability><multilingual/><origFileName>PRM_Prioriterer_okseslakt_SKM sme.docx</origFileName><parallel_text xml:lang="nob" location="prm_prioriterer_okseslakt_skm_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">PRD: Sámediggi vuoruha vuoksánjuovvama</p>
<p><em type="italic">Sámediggeráđđi juolluda 300.000 ruvnno boares doaibmavistti rievdadeapmái </em><em type="italic">vai heivehuvvo vuovssáid biebmamii maid maŋŋil áigu njuovahit, Kárášjogas. Sámediggeráđđi Silje </em><em type="italic">Karine Muotka (NSR) </em><em type="italic">lea ilus go Sámediggi sáhttá doarjut dákkár buriid eanadoalloprošeavttaid davvin. </em></p>
<p>Boanda Anne May Olli Kárášjogas háliida rievdadit boares doaibmavistti nu ahte lea heivehuvvon biebmat vuovssáid maid njuovaha, ja bargá danin viidáseappot iežas bearašdálu ovddidemiin. 2020:s huksii son doaibmavistti 50 gussii ja dál áigu divodit boares náveha vuoksábiergobuvttadeami várás.</p>
<p>- Mun lean duođas hirpmástuvvan áŋgirvuođas mii Anne May Ollis lea, go geahččá su doalloviiddideami, lohká sámediggeráđđi Silje Karine Muotka (NSR).</p>
<p>Boanda beassá ávkkástallat vejolašvuođain mat čuožžilit go biebmá vuovssáid gitta leat njuovvanagis, go rievdada boares doallovistti dan ulbmilii. Finnmárkkus leat olu boanddat mat sáddejit smávva vuokságálbbiid njuovahahkii.</p>
<p>- Lea vejolaš dinet eanet vuokságálbbiin go biebmá daid gitta leat njuovvanmuttus, ja dát lea danin buorre doaibmabidju eanadollui davvin, lohká Muotka. Sámediggi lea 2020:s ruhtadan 3-jagá prošeavtta mii galgá movttiidahttit eanet boanddaid biebmat vuokságálbbiid stuorisin. Lassin dasa ahte visti ferte heivehuvvot vuoksábiebmamii, de čađahuvvo maid vuoksábiebman luovosdoaimmahusas. Dát čuovvu maid eanadoalloeiseválddiid gáibádusaid mas gáibiduvvo ahte návehiin eai galgga šat leat hiŋgalat maŋŋil 2034.</p>
<p>- Eallit ožžot buoret elliiddearvvašvuođa, ja mun oainnán maid ahte šaddá álkit nuorat olbmuide váldit badjelasaset dákkár oapmedáluid. Luovosdoaimmahatnávehis lea maid álkit bargat go dábálaš hiŋggalnávehis, loahpaha sámediggeráđđi Silje Karine Muotka.</p>
<p><em type="italic">Jus dus leat gažaldagat ášši birra, de váldde oktavuođa sámediggeráđiin </em><em type="italic">Silje Karine Muotka (NSR) </em><em type="italic">Telefo </em><em type="italic">vdna </em><em type="italic">: +47 984 87 576, </em><em type="italic">dahje </em><em type="italic">e-po </em><em type="italic">a </em><em type="italic">st </em><em type="italic">a </em><em type="italic">: </em><em type="italic">silje.karine.muotka@samediggi.no </em></p>
</body></document>
