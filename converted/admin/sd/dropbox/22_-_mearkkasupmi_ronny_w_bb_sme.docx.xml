<document xml:lang="sme" id="no_id"><header><title/><genre code="admin"/><author><unknown/></author><wordcount>216</wordcount><conversion_status type="standard"/><availability><license type="standard"/></availability><multilingual/><origFileName>22 - Mearkkašupmi, Ronny W, BB sme.docx</origFileName><parallel_text xml:lang="nob" location="22_-_mearkkasupmi_ronny_w_bb_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámediggi lea fuolas sámi ohppiid ja oahpaheddjiid dili geažil. Dávjá dieđihuvvo oahpponeavvuid váiluma birra dahje ahte oahpponeavvut eai leat áigeguovdilat. Seammás oaidnit ahte olbmot heitet oahpaheaddjeámmáhis. Dat oktan dainna ahte rekrutterejuvvojit unnán sámi oahpaheaddjit mielddisbuktá dohkketmeahttun dili, mas sámi mánát šaddet gillát politihkalaš boasttuvuoruhemiid dihte. Riikarevišuvdna, NAČ 2016:18 Váibmogiella ja Sámedikki iežas raporttat maiddái duođaštit buori muddui ahte váilot sámegieloahpaheaddjit ja sámi oahpponeavvut. Sámedikki jahkedieđáhusa mielde čájeha oahpponeavvodoarjaga evalueren ahte doarjjaortnet lea oalle bures hábmejuvvon ja hálddašuvvon, muhto politihkalaš vuoruheamit, go ii guoskka čielga fágalaš juolludemiide, sáhttet čuohcat oahpponeavvobuvttadeami kvalitehtii ja bevttolašvuhtii. Sámediggi moaitá iežas dás, ja ferte ođđasit árvvoštallat politihkalaš vuoruhemiid, vai sámi mánát eai dárbbat gillát politihka geažil mii ii leat lihkostuvvon. Sámediggi lea ilus go oažžu vejolašvuođa váikkuhit dasa ahte nationála kvalitehtaovddidandoaibmabijut maiddái fátmmastit sámi ohppiid skuvlafálaldaga (oahpahus sámegielas ja sámegillii). Sámediggi maiddái háliida čujuhit dasa, ahte nationála eiseválddit leat addán dieđuid ja searvvahan Sámedikki árrat plánaproseassain. Sámediggi ferte liikká rievdadit vuogi, ja hoahpuhit/intensiveret barggu oahpponeavvuid ráhkademiin ja oahpaheddjiid rekrutteremiin. Sámediggi lea ovtta oaivilis das ahte lea dárbu buvttadit eanet digitála sámi veahkke- ja oahpponeavvuid, maid lea álki revideret ja ođasmahttit. Dasto ferte Sámediggi ovttas oahpaheaddjeorganisašuvnnaiguin álggahit ulbmillaš barggu bisuhan dihte oahpaheddjiid mat mis dál leat. Dá leat deháleamos kvalitehtaovddidandoaibmabijut mat oanehis áiggis buoridivčče sámi mánáid dili, ja dát bures gullá Sámedikki ovddasvástádussuorgái.</p>
</body></document>
