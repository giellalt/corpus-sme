<document xml:lang="sme" id="no_id"><header><title/><genre code="admin"/><author><unknown/></author><wordcount>2354</wordcount><conversion_status type="standard"/><availability><license type="standard"/></availability><multilingual/><origFileName>Osvald sme.docx</origFileName><parallel_text xml:lang="nob" location="osvald_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ášši &lt;Saksnr&gt;</p>
<p xml:lang="fkv">&lt;Tittel&gt;</p>
<p xml:lang="isl"><em type="italic">Árkiivaáššenummir </em></p>
<p xml:lang="vep">21/5579</p>
<p type="title">Sámedikki cealkámuš 2022 eanadoallošiehtadallamiidda</p>
<p>Mildosat</p>
<p xml:lang="dan">Uttalelse vedrørende jordbruksforhandlingene 2022</p>
<p xml:lang="nno">Innspill til jordbruksforhandlingene i 2022 - Finnmark Bondelag</p>
<p xml:lang="nno">Innspill til jordbruksforhandlingene i 2022 fra Troms Bondelag</p>
<p xml:lang="nob">Innspill JF22 fra NoBS</p>
<p xml:lang="nob">Innspill til jordbruksforhandlingene 2022</p>
<p type="title">Áššeovddidus</p>
<p>Sámediggi bovdii Norlándda, Romssa ja Finnmárkku boanddaidservviid buktit cealkámuša 2022 eanadoallošiehtadussii. Norlándda, Romssa ja Finnmárkku boanddaidsearvi ja Romssa boanddaid- ja smávvadálolaččaid searvvit bukte čálalaš cealkámuša. Sámediggeráđis leat leamaš digitála čoahkkimat sihke Finnmárkku boanddaidservviin ja Romssa boanddaidservviin ja Romssa ja Finnmárkku boanddaid ja smávvadálolaččaid servviiguin jagi 2022 šiehtadallamiid birra.</p>
<p type="title">Árvvoštallan</p>
<p>Čoahkkimat eanadoalloealáhusain leat deaŧalaččat vai Sámediggi ja ealáhus sáhttiba ovttaráđálaš cealkámušaid buktit mat leat sámi guovlluide ávkin. Leat árvvoštallan organisašuvnnaid cealkámušaid ja muhtimat dain leat mielde Sámedikki cealkámušas.</p>
<p>Cealkámuššii eanadoallošiehtadussii lea Sámediggeráđđi váldán mielde maiddái dakkár beliid main lea mearkkašupmi sámi guovlluid eanadollui, muhto mat eai guoskka njuolga eanadoallošiehtadussii. Dat guoská boraspiriide.</p>
<p>Eanadoallošiehtadusa oasálaččat eai soabadan čállit šiehtadusa 2021:s. Dat mielddisbuvttii ahte Stuoradiggi fertii mearridit šiehtadusa. Šiehtadallamiid boatkaneami duogáš leai go organisašuvnnat háliidedje unnidit bálkáerohusaid eanadoalu ja eará servvodaga joavkkuid gaskka, juoga maid stáda ii dohkkehan. Stáda ii mieđihan investerenpáhkkii mii galgá geahpidit molsuma luovosdoallonávehii ja iige lasihit bálkkáid smávva ja gaskastuora doaluide. Šiehtadallamiid boađus šattai ahte stáda fálaldat bisuhuvvui.</p>
<p type="title">Sámediggeráđi mearrádusárvalus:</p>
<p>Eanadoalus lea dehálaš rolla vuođđun barggolašvuhtii, árvoháhkamii, borramušgálvvuid buvttadeapmái ja vuođđun ássamii sámi guovlluin. Eanadoallu lea deaŧalaš maiddái sámi giela ja kulturárbevieruid viidásat fievrrideapmái. Sámediggái lea deaŧalaš ahte eanadoalus leat buorit rámmaeavttut sin doibmii ja ahtanuššamii.</p>
<p>Ealli gilit dáhkidit buoremusat sámi kultuvrra ja giela sihkkaris boahtteáiggi. Dáláš doallostruktuvrra sihkkarastin ja barggolašvuođa bisuheapmi eanadoalus ja gánnáhahttivuođa buorideapmi leat vealtameahttun deaŧalaččat ealli giliid bisuheapmái. Danne lea Sámediggái deaŧalaš nannet eanadoalu doaibmavuođu sámi guovlluin. Biebmosihkarvuohta báikkálaš perspektiivvas ferte ain bisuhuvvot. Koronadávda lea čájehan man deaŧalaš lea go alddis leat borramušgálvvut ja eará buvttadanfáktorat mat leat dárbbašlaččat eanadoalus.Sámi guovlluid eanadoallu galgá leat ceavzil ja das galgá leat máŋggalágan doallostruktuvra láhččojuvvon infrastruktuvrrain ja doaibmavuođuin. Sámedikki guhkes áiggi mihttomearrin lea buoridit barggolašvuođa ja buvttadeami ealáhusas.</p>
<p>Sámi árbevierru <span type="quote">“birgejupmi”</span> lea árbevirolaččat leamaš sorjavaš ealli báikkálaš eanadoalus ovttas guovllu eará vuođđoealáhusaiguin. Dás maiddái lea sáhka ceavzilis eanadoalus mii buktá govttolaš dietnasa bearrašii. Jus eanadoallu ii leat gánnáhahtti de ii leat vuođđu bargat dainna. Vuolábealde čujuhuvvo mainna lágiin doaluid heaittiheapmi čuohcá sámi guovlluide. Birgejupmi maiddái addá oadjebasvuođa gearggusvuođa dáfus. Eanadoallobuvttadeapmi sámi guovlluin muhtun muddui sihkkarastá borramušgearggusvuođa. Servvodat mii lea sorjavaš importeremis gártá rašes dillái jus ovdamearkka dihte biddjojuvvojit gáržžideamit mat gusket borramušgálvvuid importeremii. Sámi oktavuohta, <span type="quote">“verddevuohta”</span>, lotnolasealáhusaiguin ja synergiijaiguin ássiid gaskka sámi guovlluin berre ain bisuhuvvot ođđaáigásaš servodagas.</p>
<p>Sámediggái lea deaŧalaš ahte dat váikkuhangaskaoamit mat dál leat eanadoallošiehtadusas bisuhuvvojit ja nannejuvvojit. Eanadoallopolitihkka ferte leat einnostahtti danne go investeremat mat dahkkojuvvot eanadoalus gustojit ollu logijagiid ovddasguvlui. Stuorra rievdadusat eanadoallopolitihkas eai sihkkaraste dán einnostahttivuođa, ja dagahit eahpesihkkaris dili daidda guovlluide maidda dakkár rievdadusat gusket.</p>
<p>Doallolohku sámi guovlluin lea jeavddalaččat njiedjan jagis jahkái. Doallologu njiedjan addá siva fuolastuvvat vel eanet danne go eanadoallobirrasat juo leat unnit go buohtastahttá eanadoaluin riikadásis. Njiedjamis leat fuones váikkuhusat biebmobuvttadeapmái, meieriijaide, njuovahagaide, viidáset reidenrusttegiidda ja gávpejasaide sámi ássanguovlluin. Eanadoalu eanet njiedjan buktá danne hástalusaid sámi ealáhuseallimii ja áitá ealáhusa mearkkašahtti kultur- ja giellaarenan.</p>
<p>Ain leat eanet dievddut eanadoalus. Nissonolbmuid bargu lea viđát oassi barggus eanadoalus. Earret eará lea čálgoortnegiin mearkkašupmi dasa ahte nissonolbmot válljejit bargat eanadoalus. Eará bealit mat leat deaŧalaččat dásseárvui eanadoalus lea ahte lasihit nissonolbmuid searvama eanadoalus ja sihkkarastit ahte eanet nissonolbmot váldet badjelasaset giddodagaid eanadoalus. Muđui ferte dásseárvodoaibmabijuid eanadoallošiehtadusas ain bisuhit.</p>
<p>Eanadoalu oppalaš stáhtus ferte buoriduvvot ja nannejuvvot mealgat, vai dat šaddá eanet miellagiddevažžan nuorra boanddaide. Mii fertet sáhttit hui garrasit loktet eanadoalu árvvu davvin vai dan stáhtus buorránivččii ja dat šattašii eanet miellagiddevažžan. Daid ekonomalaš ortnegiid mat dál leat, ferte bisuhit ja áinnas buoridit sámi eanadoalu várás.</p>
<p>ON ceavzilvuođamihttomearrin lea jávkadit geafivuođa ja nealggi, dáistalit sierraláganvuođa vuostá ja bissehit dálkkádatrievdamiid ovdal jagi 2030. Dan sáhttá dahkat go sihkkarastá ahte areálat geavahuvvojit ceavzilis vuogi mielde ja ahte dát geavahuvvojit buoremus vuogi mielde. Dat bealli go mis lea eanadoallu maiddái sámi guovlluin ja go šibihat guhtot mehciin, sihkkarastá luondduvalljivuođa kultureanadaga áimmahuššama bokte. Dát dávista ON ceavzilvuođamihttomearrái, Eallima eatnama alde birra, mas okta mihttomearri lea jorgalahttit šládjavalljivuođa maŋosmannama.</p>
<p>Go ieš buvttada borramuša de unnida dat dárbbu oastit borramušgálvvuid. Mii áigut dieinna lágiin sihkkarastit ahte sámi guovlluin eanet buvttadivčče borramuša iežaset álbmoga várás. Dálkasiid geavaheapmi elliide ja šattuid suodjalanávdnasiid geavaheapmi lea unni sámi guovlluin. Dát sihkkarastá ge buori dearvvašvuođa sihke elliide ja olbmuide.</p>
<p>1. Sámedikki rolla eanadoallopolitihkas</p>
<p>Sámediggi háliida leat deaŧalaš eavttuidbiddjin eanadoalu rámmaeavttuid sihkkarastimis ja nannemis sámi guovlluin. Sámediggi háliida eanet searvat iešguđege proseassaide nugo dieđáhusbargui, gulaskuddamiidda ja stuorát prinsihpalaš áššiide. Vai sámi beroštumit vuhtiiváldojuvvojit eanadoallopolitihkas buoret vuogi mielde go dál, de ferte Sámediggi searvvahuvvot earret eará eanadoallošiehtadallamiidda. Sámedikkis lea áicisadji boazodoallošiehtadallamiin, ja seammá ferte leat eanadoallošiehtadallamiin.</p>
<p>Konsultašuvdnašiehtadus lea deaŧalaš váikkuhangaskaoapmi dán oktavuođas. Konsulterengeatnegasvuohta Konsultašuvdnašiehtadusa mielde guoská doaibmabijuide mat sáhttet guoskat sámi álbmogii. Sámediggi háliida oažžut vejolašvuođa váikkuhit dasa ahte eanadoalu rámmaeavttut sihkkarastojuvvojit ja nannejuvvojit. Dainna lágiin sáhttá Sámediggi čuovvulit iežas geatnegasvuođaid ealáhussii, earret eará dan ovddasvástádusa ektui mii Sámedikkis lea ealli sámi giliid ektui.</p>
<p>2. Gánnáhahttivuohta</p>
<p>NIBIO logut čájehit ahte eanadoallosisaboahtu (buhtadus visot bargguide ja iežaskapitálii) riikkas lei 327 600 ruvnno jahkebarggus 2020:s – mii lea 9 % lassáneapmi 2019 rájes. Davvi-Norggas lassánii sisaboahtu 339 300 ruvdnui – mii lea 7 % lassáneapmi. Stuorimus lassáneapmi Davvi-Norggas lei gusamielkebuvttadeamis ja gáiccamielkebuvttadeamis namalassii 11 % ja 14 %, ja sávzadoalu gánnáhahttivuohta njiejai 2020:s 226 700 ruvdnui jahkebarggus dahje lei 2 % njiedjan. Vaikke muhtin buvttademiin lassánii dienas 2020:s, de lei eanadoalus riikkas 2015:s, 2016:s ja 2017:s stuorát sisaboahtu go 2018:s, 2019:s ja 2020:s. Erohus eanadolliid ja eará virgejoavkkuid sisaboađus lea sturron vel eambbo 2017 rájes. Bálkáoažžuid gaskamearálaš bálká lei 587 600 ruvnno 2020:s, ja eanadolliid ges 327 600 ruvnno jahkebarggus – 260 000 ruvnno erohus. (SGD/SSB 2021 ja NIBIO loguid čohkkehus).</p>
<p>2021 logut eai leat čállon vel, muhto árvideames šaddá eanadoalus mearkkašahtti heajut sisaboahtu maiddái sámi guovlluin. Goanstaduvtta, el-rávnnji, fuođđariid ja muhtin muddui muorraávdnasiid hattit leat arvat gorgŋon 2021:s. Oassi goanstaduvtta ja huksengálvvuid haddegoargŋumis lea buhtaduvvon sierra šiehtadallamiid bokte 2021 golggotmánus – earret eará lasihuvvui kultureanadaga lasáhus 64 ruvnnuin juohke dekára nammii. 2021:s divro huksenávdnasat 26 proseanttain ja ollislaš huksendoaibmagolut lassánedje 13 proseanttain.</p>
<p>Sámi guovlluide lea dienas kritihkalaš dásis. Vaikke doarjjaoassi lea stuorát davvin go lullelis riikkas de lea doaibmagoluid dáfus davvin jo eanet hástaleaddjin stuorát huksengoluid geažil. Dát lea erenoamáš hástaleaddjin go rievdadeapmi luovosdoallonávehii galgá intensiverejuvvot jagi 2034 guvlui. Bálkkáid lokten eanadoalus lea áibbas mearrideaddjin dasa ahte mis ain lea eanadoallu sámi guovlluin. Hurdal-julggaštusas boahtá ovdan ahte Ráđđehus galgá unnidit bálkáerohusaid eanadoalu ja eará servvodaga joavkkuid gaskka. Sámediggi vuordá dán guoskat maiddái sámi guovlluide.</p>
<p>Guhkes gaskkat mielddisbuktet liigegoluid mátkkošteami oktavuođas šibitdoavttirbálvalussii. Dat dagaha stuora goluid eanadolliide guđet orrot guhkkin eret šibitdoaktáris. Ferte ásahit ortnega eanadoallošiehtadusa bokte dákkár goluid gokčama várás. Dákkár ortnet seammás sihkkarastá buori elliidčálggu doaluin mat leat boaittobealguovlluin.</p>
<p xml:lang="nob">3. Rekrutteren</p>
<p>Nuorat geat váldet badjelasaset doalu fertejit bargat vuosttaš jagiid almmá áktánas dietnasa haga. Eanadoallošiehtadussii ferte biddjojuvvot rekrutterendoarjja ođđa dolliide vuosttaš jagi. Investerendoarjjaoasi nuoraide ferte bajiduvvot nu ahte dat lea 10 % stuorát sámi guovlluin dan ektui mii dál lea. Das lea erenoamáš mearkkašupmi nuorra ásaheddjiide geat dávjá eai leat nagodan gártadit iežas kapitála.</p>
<p>Nubbi eará doaibmabidju rekrutterema sihkkarastimii lea vuoruhit ođđavisttiid. Nuoraide lea eanet geasuheaddji álgit eanadoaluin jos visttit leat ođđaáigásaččat ja gos lea álkit bargat. Dalle šaddá maiddái álkit oažžut sadjásašveahki. Nuoraid rekrutteren dáhkida buoremusat eanadoalu bisuheami sámi guovlluin. Sii maid sihkkarastet aktiivvalaš eanadoallobirrasiid giliin.</p>
<p>Nuoraid rekrutteren lea maiddái dehálaš seailluhan ja ovddidan dihtii sámegiela eanadoalus. Ollu gerddiid bissu váhnenbuolva dálus ja dát resurssa lea dehálaš ovddidan dihtii sámegiela dan seammás go árbevirolaš diehtu sámi eanadoalu birra bisuhuvvo.</p>
<p>4. Roavvafuođarbuvttadeamit</p>
<p>Hurdal-julggaštusas daddjo ahte eanadoallu galgá leat miehtá riikka. Dálkkádat ráddje maid davvin sáhttá gilvit. Suoidnegilvin lea sihkar, ja danne lea lunddolaš vuoruhit dákkár roavvafuođđarbuvttadeami sámi guovlluin.</p>
<p>Mielkebuvttadeapmi, sávzadoallu ja gáicadoallu guddet sámi guovlluid eanadoalu. NIBIO (2020) logut čájehit ahte Finnmárkku mielkebuvttadeapmi lea 78 % eanadoalu árvoháhkamis ja Romssas 59 %. Hadde- ja buvttadandoarjja gáibiduvvo gánnihahttivuođa dihte. Vaikko Romssa ja Finnmárkku guovlluin lea alit máksomearri go muđui riikkas, de heaittihuvvojit eanet ja eanet doalut. Buorre gánnihahttivuohta dahká eanandoalu eanet bivnnuhin. Go vuoruha suinniiguin bibmojuvvon biergo- ja mielkebuvttadeami, de ovddiduvvo maiddái báikkálaččat buvttaduvvon roavvafuođar.</p>
<p>Sámi eanandoalloguovllu lea marginála šaddoguovllus. Šaddoáigodat lea oanehaš, ja šaddu rievddada unnit eanet dálkkádaga mielde. Roavvafuođđara areáladoarjja ferte lasihuvvot 5 %:in avádagain 6 ja 7 (Davvi-Norga).</p>
<p>Eanas oassi eatnamis sámi guovlluin lea ain láigoeana. Vaikke eanas eanandolliiguin lea láigošiehtadus, de ii leat guhkit áiggi vuollai dohkálaš. Šiehtadusbealit fertejit geahččalit movttiidahttit eanaeaiggádiid vuovdit opmodagaideaset aktiiva eanandolliide.</p>
<p>5. Mielkebuvttadeapmi</p>
<p>Sámediggi háliida ahte sámi guovlluin ii unniduvvo mielkeearri. Mielkeeriid oastingolut eai leat govttolaččat boanddaide guđet ostet eriid. Dálá earreortnega vuoitit leat sii guđet heitet mielkebuvttademiin ja vuvdet eriideaset divrasii.</p>
<p>Eanandoallošiehtadusas ferte mielkehaddi lassánit. Dat guoská maid mielkebuvttadeapmi doaibmadoarjagii Finnmárkkus, Davvi-Romssas ja Davimus Nordlánddas. Eanandoalu gollorievdan lea 2021:s leamaš balddihahtti nu go oaidnit 2.čuoggás.</p>
<p>Lea hoahppu rievdadit hiŋggalnávehis luovosdoallonávehii. Dálá investerenrámmaiguin ii leat doarvái ruhta rievdadit doalu. Stuorát huksengolut davvin dagahit maiddái ahte vistehuksenrámmaide ferte lasihit ruđa. Sámediggi lea ovttaoaivilis Ráđđehusa vuoruhemiiguin Hurdal-julggaštusas mat gusket investerenruđaid sihkkarastimii eanadollui čuovvulan dihte gáibádusa luovosdoallonáveha birra. Sámediggi háliida ahte Innovašuvdna Norgga investerendoarjja lasihuvvo 35 proseanttas 50 prosentii sámi guovlluin.</p>
<p>6. Sávzadoallu</p>
<p>Sávzadoallu lea lassin mielkebuvttadeapmái okta sámi guovlluid vuođđoealáhus eanadoalus. Meahci geavaheapmi lea áibbas vealtameahttun ealáhusa ekonomalaš bohtosii. Guohtundoarjaga ja meahcceguohtundoarjaga lasiheapmi sihkkarasttášii sihke sávzadoalu ekonomiija ja lasihivččii meahcceguohtuma. Šibitdoarjja doaluide mas vuollel 150 sávzza ferte maid lassánit. Lábbábierggu badjelmearebuvttadeapmi Norggas buktá bondii heajut biergohatti. Sihke Finnmárkkus ja Romssas lea vánis sávzzabiergu. Sámedikki mielas ii leat riekta ahte dát fylka galgá leat mielde gokčamin badjelmearebuvttadeami goluid mii geavai eará osiin riikkas.</p>
<p>Sámediggi registrere ahte sávzadoalu ovdáneami mihtilmasvuohtan lea ahte boraspiret vahágahttet sávzadoalu hui olu. Boraspirepolitihkas lea stuorra mearkkašupmi sávzadoalu ekonomiijii. Hurdal-julggaštusas daddjo ahte galgá fievrriduvvot eanet restriktiiva boraspirepolitihkka, ja ahte boraspiresoahpamuš lea ain fámus. Guohtunguovlluin galgá guohtunelliin leat ovdamunni, ii ge galgga leat nu váttis oažžut lobi báhčit boraspiriid. Geatkebivdin lea leamaš hástaleaddji erenoamážit Finnmárkkus. Boraspireeiseválddit fertejit fuobmát beaktileabbo ortnegiid geatkebivdima várás.</p>
<p>Eahpelihkostuvvan boraspirepolitihka geažil leat muhtun sávzaboanddat álgán meahccesávzadoaluin amaset gillát nu stuorra vahágiid sávzzaid guođodettiin. Meahccesávzzain lea dattetge unnit njuovvandeaddu go dábálaš sávzanáliin, man geažil gánnáhahttivuohta unnu meahccesávzabuvttademiin. Meahccesávzzaid ferte defineret gáhttenárvosaš šibitnáli doarjjaortnegis.</p>
<p>7. Vuostáiváldin- ja viidáset reidenfitnodagat</p>
<p>Vuostáiváldin- ja viidáset reidenfitnodagat nugo meieriijat ja njuovahagat leat deaŧalaččat eanadoalu vuođđoávdnasiid buktimii. Dát fitnodagat maiddái buktet barggolašvuođa daidda guovlluide gos leat. Oanehis gaska njuovahahkii sihkkarastá buoret elliidčálggu fievrrideami oktavuođas. Borramuša ja fuođđariid guhkes gaskkaid fievrrideapmi lea váttis dálkkádat- ja ceavzilvuođaperspektiivvas seammás go dat lea Sámedikki prinsihpaid vuostá báikkálaš borramuša ja árvoháhkama dáfus. Dát rusttegat leat maid deaŧalaččat gearggusvuhtii borramušgálvvuid dáfus sámi guovlluin. Danne Sámediggi bivdá šiehtadusbeliid bargat dan ala ahte sihkkarastit lávdaduvvon meieriija- ja njuovahatstruktuvrra. Fievrrádusortnegiid ferte viidáseappot ovdánahttit vai mis sáhttá leat eanadoallu miehtá riikka.</p>
<p>Sámedikki mielas lea hui deaŧalaš bisuhit oktasaš fidnuid (samvirkeforetak) lávdoeanadoalo dihte ja dan dihte ahte mis lea eanadoallu miehtá riikka. Oktasaš fidnuid márkanmuddejeaddji rolla geahnohuhttin váttásmahttá boaittobealguovlluid eanadoalu birgema.</p>
<p>8. Dálkkádatdoaibmabijut</p>
<p>Eanadoalu oassi lei 8 % ollislaš dálkkádatgássaluoitimiin riikkas. 2021 Dálkkádatdieđáhusas ii leat áigumuš unnidit biergomanu Norggas. Dákkár unnideapmi livččii mearkkašahtti ládje čuohcan sámi guovlluid eanadollui ja borramušbuvttadeapmái. Biergobuvttadeami unnideamis lea eará váikkuhus ahte šattašii importeret eanet borramušgálvvuid. Buorre roavvafuođarkvalitehta dahká ahte gusa guomočoavjjis buvttaduvvo unnit metána seammás go dat lea buorre eanadoalli ekonomiijii. Šibitduvttaid vurkkodit divttis báikkis lea maid doaibma maid ovttaskas boanda sáhttá dahkat, muhto dat eaktuda investeremiid almmá dietnasa lassáneami haga. Norga viežžá olu eanadoallobuktagiid eará riikkain. Okta doaibmabijuin mii sáhtášii unnidit dálkkádatluoitimiid lea dán importerema unnideapmi. Fievrrádusdárbu unnošii seammás go sihkkarastá iežas borramušgálvobuvttadeami. Báikkálaš borramuša viidáset reiden báikkálaččat lea eará doaibmabidju mii unnida fievrrádusdárbbu mearkkašahtti ládje.</p>
<p>Ruhtadanortnegiid dálkkádatinvesteremiidda ferte buoridit eanadoallošiehtadusas. Buoret doarjjaortnegat dreneremii ja muhkkiid duohtadeapmái leat doaibmabijut mat sáhttet unnidit luoitimiid áiggi mielde. Borramuša bálkáseami unnideapmi sihke geavaheddjiid, biebmoindustriija ja borramušgávppiid beales leat doaibmabijut maid lea álkimus čađahit almmá ahte dat čuohcá biebmobuvttadeapmái. Dát rievdadusat maiddái čuvvot ON ceavzilvuođamihttomeriid.</p>
<p>Badjedálvevahátortnet lea heaittihuvvon ja lea heivehuvvon areáladoarjagii. Nu go odne doaibmá de lea dát unnán ulbmillaš. Sidjiide geain leat stuora bádjedálvevahágat lea otnáš ortnet heittot. Ortnega berre bidjat ruovttoluotta nu go lei ovdal. Das lea oktavuohta dálkkádatrievdamiidda, mii dál dáhpáhuvvá davvin dávjjibut ja dávjjibut, ja máizin ja galbmin dagaha eanet vahága gittiide go ovdal. Erenoamážit leat Romssas dávjjibut bádjedálvevahágat stuora dálkkádatrievdamiid geažil.</p>
<p>Dálkkádatrievdama geažil šaddá lieggaset dálki davvin. Dat rahpá vejolašvuođaid šaddadit eanet murjjiid ja ruotnasiid buohtalaga eará eanadoallodoaimmain go mii dál dahkkojuvvo. Murjjiiguin ja ruotnasiiguin áŋgiruššan, unnuda maiddái dálkkádatgássaluoitimiid erenoamážit go eanadoallobuktagiid fievrridangaskkat otnot buvttadeaddjis golaheaddjái.</p>
<p>9. Riidováidudeaddji doaimmat</p>
<p>Doarjjaortnet áiduma várás hehtten dihte bohccuid beassamis gilvojuvvon eatnamiidda ja vahágahttimis gilvojuvvon eatnamiid ferte doalahuvvot ja buoriduvvot. Dálá ortnegis ii leat várrejuvvon ruhta áiddiid máŧasdoallamii, ja dássážii leat juogo eanandoallit dahje boazodoallit váldán ovddasvástádusa máŧasdoallamis. Áiddit leat rašit billahuvvama dáfus, erenoamážit dálvet. Sámediggi evttoha várret ruđa dákkár áiddiid máŧasdoallamii. Proseantamearri ferte maid lassánit 10 %:in. Dákkár riidováidudeaddji doaimmat maiddái leat mielde doalaheame ovttasbarggu boazodoalloealáhusa ja eanadoalu gaskkas sámi guovlluin. Dán ovttasbarggus – verddevuođas – lea stuora sosiála mearkkašupmi ja lea deaŧalaš oassi sámi árbevirolaš eallinvuogis.</p>
<p>10. Sámedikki doarjjaortnegat ealáhusovddideami várás</p>
<p>Sámediggi gáibida ahte ruhtasirdin mii lei Sámediggái ja mii heaittihuvvui 2015:s fas álggahuvvo ja ahte eanandoallošiehtadusa bokte juolluduvvo 5 miljovnna ruvnnu Sámediggái. Sámediggi vuoruha ruđaid ovddidit ja nannet eanandoalu sámi guovlluin. Hiŋggalnáveha rievdadit luovosdoallonávehin lea eanadolliide dan mađe lossat ekonomalaččat ahte lassin dasa ahte Innovašuvdna Norga atná ruđa dáidda investeremiidda de ferte maiddái Sámediggi dan dahkat. Dán rievdadeami lassin lea maiddái dárbu ođastit ja hukset ođđa doaibmavisttiid sámi guovlluid eanadoalus.</p>
<p>Eanandoalus sámi guovlluin lea stuora mearkkašupmi ássamii, sámi kultuvrii ja sámegillii. Otná eanandoallopolitihkka dagaha ahte eanandoalut sámi guovlluin heaittihuvvojit eanet ahte eanet, danne lea dehálaš háhkat doaimmaid mat nannejit eanandoalu ja mat addet vejolašvuođa otná eanandolliide ráhkkanit boahtteáigái.</p>
<p>Ruđat nannešedje báikkálaš biebmu buvttadeami sámi guovlluin. Dat buoridivčče árvoháhkama doaluin, ja dieinna lágiin sihkkarasttášii barggolašvuođa eanadoalus ja sámi kultuvrra ávnnaslaš vuđđosa. Dáiguin ruđaiguin sáhtášii Sámediggi joatkit áŋgiruššama báikkálaš biebmu viidáset reidema ektui.</p>
<p>Sámedikki ruhta lea ollu áššiin leamaš vealtameahttun dehálaš dasa go boanddat válljejedje stuoridit návehiid. Dát ruđat leat dávjá luvven eará ruhtadeami návehiidda. Dán ortnega fas geavahišgoahtin lea maiddái oassi áŋgiruššamis davviguovlluin.</p>
<p>Árktalaš eanadoalu buktagiin lea stuorra vejolašvuohta go jurddašat kvalitehta ja árktalaš guovlluid mearkagálvun. Árktalaš dálkkádat lea sihke heittot ja buorre. Árktalaš buktagiin lea buorre dat go dat leat njálgaseappot go buktagat máddelis riikkas. Dát guoská erenoamážit ruotnasiidda ja lábbábirgui. Dehálaš lea álkiduhttit árktalaš eanadoalu profilerema ja vuovdaleami.</p>
</body></document>
