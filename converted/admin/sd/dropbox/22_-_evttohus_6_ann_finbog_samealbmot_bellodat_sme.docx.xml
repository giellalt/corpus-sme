<document xml:lang="sme" id="no_id"><header><title/><genre code="admin"/><author><unknown/></author><wordcount>343</wordcount><conversion_status type="standard"/><availability><license type="standard"/></availability><multilingual/><origFileName>22 - Evttohus 6, Ann Finbog, Sámeálbmot Bellodat sme.docx</origFileName><parallel_text xml:lang="nob" location="22_-_evttohus_6_ann_finbog_samealbmot_bellodat_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámi mánáidsuodjalus sámi guovddášguovlluin ja olggobealde sámi guovddášguovlluid! Sámeálbmot Bellodat oaivvilda ahte sámi mánáin lea riekti bajásšaddamii mas sámi giella ja kultuvra leat vuođđun. Dát riekti lea maid mánáin geat leat mánáidsuodjalusa fuolahusas. ON mánáidkonvenšuvdna nanne sámi mánáid rievtti geavahit iežaset giela, kultuvrra ja oskku. Dađi bahábut lea unnán máhttu sámi giela ja kultuvrra birra buot dásiin mánáidsuodjalusbálvalusas, erenoamážit olggobealde sámi guovddášguovlluid. Máhttu sámi mánáid rivttiid, giela ja kultuvrra birra lea eaktu vai mánáidsuodjalusbálvalus galgá sáhttit addit sámi mánáide ja bearrašiidda dan fálaldaga masa sis lea riekti ja vuoigatvuohta. Sámi mánát ja váhnemat deaivvadit dál mánáidsuodjalusain mii ii álo nagot vuhtiiváldit sin rievtti bajásšaddat sámi gielain ja kultuvrrain, ja mii ii leat leamaš, dahje leat, doarvái dihtomielalaš das ahte doalahit máná kultuvrralaš duogáža. Mánáidsuodjalusas leat oppalaččat beagginváttisvuođat ja dan dihte oallugat eahpidit ahte galget go váldit vuostá veahki. Go bearrašat bohtet mánáidsuodjalussii, de lea dat jo oallugiidda noađđin. Dás ferte bargat oadjebas ja luohttevaš oktavuođaid huksemiin. Suohkanat fertejit eanet áŋgiruššat systemáhtalaš oahpahusain ja bargat nannen dihte mánáidsuodjalusa bargiid. Dan vuođul go dađistaga eanet sápmelaččat fárrejit gávpogiidda ja gávpotguovlluide, de ferte juoga dahkkot. Sámediggi lea dadjan ahte áigot konsultašuvnnaid bokte ráđđehusain ja eará aktevrraiguin bargat sámi mánáid rivttiid ja dárbbuid oainnusmahttimiin bajimus stivremis ja mearrádusain, ja maiddái veahkkefálaldagaid ovdánahttimis. Sámevuohta mánáidsuodjalusbálvalusas vuhtiiváldojuvvo unnán, dahje ii obanassiige. Váhnemin dahje mánnán galgá dus leat lihkku jus muhtin áššemeannudeaddjit leat sápmelaččat dahje jus sis lea sámi kulturgelbbolašvuohta. Áššemeannudeaddjit eai earut sápmelaččaid ja dáččaid, muhto meannudit buohkaid seamma ládje, sápmelaččaid nu go dáččaid. Dan dat eai leat! Váhnemiin guđet dán galget dustet ja guđet galget nagodit ovddidit sámevuođa galget leat návccat. Go álgoálggus dovdá sivalašvuođa ja heahpatvuođa dan olis go lea seaguhuvvon mánáidsuodjalussii, de lea sámi váhnemiidda váttis diehtit mat sin rievttit leat ja daid nagodit ovddidit. Sámi kulturgelbbolašvuohta váilu stuora osiin mánáidsuodjalusbálvalusas. Sámi kulturgelbbolašvuohta ferte deattuhuvvot ja mánáidsuodjalusbálvalusa bargiide ferte fállat gurssa dás. Universitehtat ja allaskuvllat fertejit dán bidjat oahpahussii. Sámeálbmot Bellodat oaivvilda danne ahte Sámediggi ferte juoidá dahkat ja vuolggahit oahpahusa sámi kulturgelbbolašvuođa birra sihke sámi fágaolbmuid várás ja fágaolbmuid várás geat eai leat sápmelaččat mánáidsuodjalussuorggis.</p>
</body></document>
