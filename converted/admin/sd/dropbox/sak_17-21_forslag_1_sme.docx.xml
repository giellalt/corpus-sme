<document xml:lang="sme" id="no_id"><header><title/><genre code="admin"/><author><unknown/></author><wordcount>297</wordcount><conversion_status type="standard"/><availability><license type="standard"/></availability><multilingual/><origFileName>Sak 17-21 forslag 1 sme.docx</origFileName><parallel_text xml:lang="nob" location="sak_17-21_forslag_1_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Jagi 2018 #metoo-ášši čuovvuleapmi #metoo, mii ilmmai servvodahkii jagi 2017, attii vejolašvuođa hupmat áššis man birra buohkat dihte. Viimmat muhtun jitnosit dajai áššis man birra earát dušše savkkástalle. Ja; dat attii doaivaga das, ahte ášši rievdá. Jagi 2020 ilmmai ođđa bárru servvodahkii. Eambbosat muitališgohte, girjjálašvuođasuorggis hupmagohte ja álbmotmusihkkárat álggahedje nammačuorvuma. SápmiToo, mii lea #metoo joatkka, lágidedje konferánssa Guovdageainnus ja Mázes, mas čuvgehit sohkabealrollaid, veahkaválddi, seksuála illasteami ja dan, mo dáidda sáhttá čuvgehit dán váttisvuođa. Politiijameašttir Ellen Katrine Hætta dadjá ahte sápmelaččat hupmet eanet linjjáid gaskka ja geahčastagaiguin go muđui álbmot, ja ahte dát lea dehálaš sámi #metoo čuvgehusas. Mii gáttiimet ahte dáiguin doaibmabijuiguin ovdánit! Mii gáttiimet ahte dál álggahuvvo buorideaddji proseassa. Mii gáttiimet ahte leimmet luoitán iežamet sivahallama ja heahpatvuođa. Mii gáttiimet ahte leimmet bargamin sávakeahtes seksuála fuomášumi vuostá sámi servvodagas. Mii gáttiimet ahte šielbmá muitalit dán birra lei unnon, ja gáttiimet ahte jus sávakeahtes seksuála fuomášupmi dáhpáhuvai, de dat adnojuvvo duođalažžan. Oslo sámi viesu eahpekultuvrra nugo ruđaid boasttugeavaheami ja rollaid sehkkema lassin ilbmet fearánat seksuála givssideamis. Nisu guhte lea bargan Oslo sámi viesus muitala ahte seksuála givssideapmi lea leamaš stuorra váttisvuohtan nissonolbmuide, LHBT-olbmuide ja nuoraide. Son muitala ahte vurdojuvvo ahte galgá bargat ollu guhkit go mii lea šihttojuvvon, ja seksuálalaš givssideami galggai beare ignoreret. <span type="quote" xml:lang="nob">«For mye guttastemning på huset»</span> (beare ollu lunttaidmiellaláhki viesus). Oslove Noereh ovddeš jođiheaddji ja nubbinjođiheaddji muitala maiddái sullasaččaid go dat nuorra nissonolmmoš. Sámediggeráđđi, mii lea Oslo sámi viesu stuorámus eaiggát, ferte diehtit iežas ovddasvástádusa. Sii fertejit bissehit dan mii geavvá. Dát ferte čorgejuvvot. Oslo sámi viessu, mii lea Lulli-Norgga stuorámus sámi institušuvdna, ferte leat oadjebas báiki buohkaide. Viesu geavaheaddjit galget diehtit ahte lea álo riekta muitalit, ahte lea álo riekti dieđihit, ja son guhte dieđiha ii galgga báhcit okto. Sámeálbmot bellodat vuordá ahte sihke ruđaid boasttugeavaheapmi ja sávakeahtes seksuála givssideapmi bissehuvvojit dakkaviđe.</p>
</body></document>
