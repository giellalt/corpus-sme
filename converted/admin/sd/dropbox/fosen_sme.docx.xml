<document xml:lang="sme" id="no_id"><header><title/><genre code="admin"/><author><unknown/></author><wordcount>207</wordcount><conversion_status type="standard"/><availability><license type="standard"/></availability><multilingual/><origFileName>Fosen sme.docx</origFileName><parallel_text xml:lang="nob" location="fosen_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Fovsene boazoguohtunorohat lea 2010 rájes vásihan garra rihkkuma stuorraservodagas, dat lea leamaš ja lea ain máđohis stuora noađđin siiddaide geaidda guoská. Siiddaid doaibmavuođđu lea jávkame ja dat lea buriin vehkiin Stádas mii ii oro váldime alimusriekteduomu duođas. Lea juo giđđadálvi ja mun vuorddán ahte orohagaide dohkálaš čovdosat lea sajis buori áiggis ovdal go siiddat johttájit dálveorohagaide boahtte čakčadálvvi.</p>
<p>Boazodolliin leat maid boazodoallolága bokte olu gáibádusat boazodollui, sin geatnegasvuohta lea bargat bohccuiguin boazodoallolága njuolggadusaid vuođul ja boazoguohtunorohaga siskkáldas njuolggadusaid vuođul. Dat čuožžu boazodoallolágas § 24: Áiddit ja rusttegat eai galgga biddjot nu ahte šaddet dárbbašmeahttun fastin dahje mearkkašahtti vahágin dahje hehttehussan eananeaiggádii dahje eará vuoiggalaš beroštumiid guovdu. Buohtastahttimii háliidan dadjat ahte bieggaturbiinnat mat leat ceggejuvvon Fovsenis, leat biddjon nu ahte leat dárbbašmeahttun fastin ja leat mearkkašahtti vahágin ja hehttehussan vuoiggalaš beroštumiid guovdu.</p>
<p>Juohke beaivvi rihkkut olmmošvuoigatvuođaid ja gievrudit mađi guhkit áigi manná, eat mii sáhte dohkkehit ahte Stáda atná dárbbašmeahttun guhkes áiggi rievdadit konsešuvnnaid. Oljo- ja energiijadepartemeanta lea lohkan ahte sii áigot árvvoštallat makkár rievdadusat leat dárbbašlaččat sihkkarastin dihte stáda álbmotrievttalaš geatnegasvuođa Fovsene sápmelaččaid fuolaheapmái, sáhttá vel nu šaddat ahte ođđasit ferte meannudit gokko olmmošvuoigatvuođa rihkkuma rádji manná. Fovsene boazodoallit leat juo logenar jagi vásihan eahpeolmmošlaš bággema ja dál lea doarvái, bieggamillut ja boazodoallu eaba sáhte bálddalaga eallit.</p>
</body></document>
