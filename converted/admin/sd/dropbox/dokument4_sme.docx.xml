<document xml:lang="sme" id="no_id"><header><title/><genre code="admin"/><author><unknown/></author><wordcount>271</wordcount><conversion_status type="standard"/><availability><license type="standard"/></availability><multilingual/><origFileName>Dokument4 sme.docx</origFileName><parallel_text xml:lang="nob" location="dokument4_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">PRD: Sámediggepresideanta Silje Karine Muotka álgá ON bargui eamiálbmogiid biebmostašuvnnaiguin. </em></p>
<p><em type="italic">Sámediggepresideanta lea nammaduvvon árktalaš miellahttun eamiálbmotlihttu stivrajovkui. Presideanta lea váldán badjelasas erenoamáš ovddasvástádusa guolástusáššiide, maidda son lea focal point. Son lea maid koordináhtor dutkanstrategiijaide ja ovttasbargui máhtu birra. </em></p>
<p>- Bargu eamiálbmogiid biebmovuogádagaiguin lea dehálaš danne go lea biebmokultuvrra, dearvvašvuođa, vuoigatvuođaid ja min oktavuohta min areálaide ja luondduresurssaide. Min árbevirolaš máhtut ja min eallinvuohki lea huksejuvvon min biebmovuogádagaide. Lea ceavzil ja dehálaš min kultuvrii, dearvvašvuhtii ja boahtteáigái ahte sihkkarastit ahte sáhttit eallit ođasmahtti resurssaiguin mat gávdnojit Sámis, lohka Sámediggepresideanta Silje Karine Muotka (NSR).</p>
<p>Disttaga oasálasti sámediggepresideanta Silje Karine Muotka (NSR) Eamiálbmogiid biebmovuogádaga lihttu almmuheamis FAO:s, mii lea ON organisašuvdna biebmamii ja eanadollui. Almmuheapmi lei World Food Foruma oktavuođas Romas.</p>
<p>- Lean hui ilus go ON áigu nannet barggu eamiálbmogiid biebmovuogádagaid birra. Mis leat ceavzilis biebmovuogádagat eamiálbmogin, ja mii sáhttit olu váikkuhit máilmmiviidosaččat. Mis leat maid stuora máilmmiviidosaš hástalusat dálkkádatroasuiguin ja luondduroasuiguin. Dalle dárbbašit máilmmiviidosaš čovdosiid, ja ahte eamiálbmogat oasálastet go mearrádusat dahkkojit. Lean maid ilus go Norgga ON-delegašuvdna Romas lea bidjan návccaid bargui, lohka sámediggepresideanta.</p>
<p>Beaiveálgu-julggaštusas leat biebmovuogádagat dego rukses árpu, ja leat maid ovddiduvvon dasa mii galgá vuoruhuvvot riikkaidgaskasaš suorggis.</p>
<p>- Min biebmovuogádagat eai leat dušše biebmokultuvra, muhto lea maid sáhka luondduresurssaid fidnemis, ja bivddu, guolásteami, čoaggima, boazodoalu ja eanadoalu birra. Barggu bokte háliidit nannet min biebmovuogádagaid Sámis. Mii leat vásihan guohtunroasuid, luossabivddu giddema Deanočázádagas, ođđa náliid dego ruoššaluossa, makrealla, unnán ipmárdusa loddemii ja areálagáržžidemiid. Ja mis leat reguleremat biebmojuogadeapmi birra mat hehttejit min biebmokultuvrra, dadjá Muotka.</p>
<p>Eamiálbmotlihttu almmuheapmi lei ovttasbargguin Boaššu Food Labai ja Riikkaidgaskasaš Boazodoalloguovddážiin.</p>
<p><em type="italic">Gažaldagaid dahje jearahallama addá sámediggepresideanta Silje Karine Muotka, tlf +47 984 87 576, silje.karine.muotka@samediggi.no </em></p>
</body></document>
