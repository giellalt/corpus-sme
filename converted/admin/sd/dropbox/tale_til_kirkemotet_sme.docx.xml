<document xml:lang="sme" id="no_id"><header><title/><genre code="admin"/><author><unknown/></author><wordcount>481</wordcount><conversion_status type="standard"/><availability><license type="standard"/></availability><multilingual/><origFileName>Tale_til_kirkemøtet_sme.docx</origFileName><parallel_text xml:lang="nob" location="tale_til_kirkemotet_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sárdni Girkočoahkkimii čakčamánu 21.b. 2022.</p>
<p>Buerie biejjie - buore beaivvi, ja olu giitu bovdehusa ovddas dán jagáš girkočoahkkimii Tråantes - Troandimis. Lea stuora gudni bovdejuvvot, ja dán jagi seamma ládje go diibmá ovddastan Sámediggeráđi dán čoahkkimis.</p>
<p>Lea buorre oaidnit ahte in leat dat áidna sámi áirras dáppe, muhto leat maid áirasat Sámi girkoráđis oktan davvisámi, julevsámi ja lullisámi guovllu jienaiguin. Sámi girkoeallin lea máŋggabealat, ja lea dehálaš ahte máŋggabealatvuohta čájehuvvo dáppe girkočoahkkimis.</p>
<p>Sámediggái lea oasálastin sámi girkoeallimii dehálaš, ja ja midjiide lea mávssolaš ahte Norgga girku oaidná dárbbu fuolahit sámi giela ja kultuvrra girkus.</p>
<p>Min gulahallan Norgga girkuin lea vuosttažettiin Sámi girkoráđi bokte. Sámi girkoráđđi ásahuvvui Girkočoahkkimis 1992, ja dán jagi sáhttá ávvudit 30-jagi ávvodoaluid! Dasa lassin lea sis leamaš vuosttaš fysalaš čoahkkin viđa jahkái.</p>
<p>Dán jagi galgá maid válljejuvvot ođđa jođiheaddji sámi girkoráđđái, ja dan oktavuođas háliidan giitit dálá jođiheaddji Sara Ellen Anne Eira su buori ja dehálaš barggu ovddas maid lea doaimmahan Sámi girkoráđis. Olu giitu Sara Ellen Anne Eira, ja lihkku ain viidáset boahttevaš doaimmaiguin!</p>
<p>Pandemiija lea stuora gáržžidemiid dahkan sámi konfirmánttaleairraide maŋimus jagiid, ja dán jagi ledje báikkálaš leairrat. Dieđán ahte leat pláneme stuora oktasaš konfirmánttaleairra 2023:s gos nuorat olles Sámis galget deaivvadit máŋggaid beivviid badjel ja oahpásmuvvat. Lea fiinna tradišuvdna. Nuorat dat galget girku atnit ja bargat girkus boahtteáiggis, ja mii Sámediggeráđis leat ilus go sámi nuoraide biddjojit searat.</p>
<p>Juoga mii vel galgá dáhpáhuvvat 2023:s lea ahte Duohtavuođa- ja seanadankommišuvdna galget ovdanbuktit iežaset raportta 2018 rájes, maŋŋel barggu dáruiduhttinproseassa váikkuhusaiguin. Lea stuora ja mearrideaddji bargu seanadanproseassas, ja mii oaidnit girku lea juo álgán bargguin.</p>
<p>Miessemánu álggus doalai Sámi girkoráđđi Seanadankonferánssa 2022:s, ovttasráđiin davvi Girkolaš oahpahusguovddážiin, Bismmáidčoahkkimiin, Mellomkirkelig rådain (Gakagirkolaš ráđiin) ja Girkoráđiin. Doppe jerrojuvvui movt garvit ahte seanadanproseassa gáržžiduvvo dušše eamiálbmogiid ja unnitloguid váttisvuohtan. Duohtavuođa- ja seanadankommišuvnna bargu lea hui dehálaš bargu, ja Sámediggeráđi mielas lea buorre ahte Norgga girku maid lokte áššáigullevaš čuolbmaáššiid dán proseassas.</p>
<p>Lea go seanadeapmi vejolaš? Maid mii servodahkan ja girkun dahkat čielggadit vearrivuođa mii lea sámi álbmogii dahkkon? Diekkár ja eará gažaldagaid digaštalaimet Arendal-ukas borgemánus. Dat ledje girkoráđi jođiheaddji Kristin Gunleiksrud Raaum, doaibmi generálačálli Sámi girkoráđis, Vidar Andersen ja stádačálli Gielda- ja guovlodepartemeanttas Nancy Porsanger Anti geat hupme panelaságastallamis gos earret eará bođii ovdan ahte girku dál duođas ráhkkana seanadanprosessii. Raaum deaivvai bures ságastallamiin maid eahpedássádat lea dáruiduhttinprosessii dagahan, mas mii dál fertet vuolggasaji váldit.</p>
<p>Lea maid buorre oaidnit ahte biibbaljorgaleapmi lulli- ja julevsámegillii joatká, ja ahte ain bohtet jorgaluvvon biibbalteavsttat álbmogassii goappaš gielaide. Biibbalsearvi gohčoda barggu seanadeapmin geavahusas, ja nu lea ge. Go gullá biibbalteavsttaid iežas eatnigillii, váibmogillii, de vásihuvvojit girkolaš meanut ja eallima stuora dáhpáhusat lagabus ja nannoseappo. Buohkat berreše dan beassat vásihit.</p>
<p>Dán jagáš Sámi girkobeivviid fáddá lei dolla ja doaivva. Sihke dolla ja doaivva addiba lieggasa ja čuovgga olbmuide geat dan dárbbašit. Dasa lassin sáhttá dolla ovddastit dan ahte háliidit sámi vuoiŋŋalaš árbbi čuovgga ovdii fievrridit.</p>
<p>De giittán bealistan ja sávan buot oasseváldiide somás ja miellagiddevaš girkočoahkkima!</p>
</body></document>
