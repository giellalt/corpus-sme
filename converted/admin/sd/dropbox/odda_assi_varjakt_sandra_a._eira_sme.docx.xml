<document xml:lang="sme" id="no_id"><header><title/><genre code="admin"/><author><unknown/></author><wordcount>322</wordcount><conversion_status type="standard"/><availability><license type="standard"/></availability><multilingual/><origFileName>Ođđa ášši vårjakt Sandra A. Eira sme.docx</origFileName><parallel_text xml:lang="nob" location="odda_assi_varjakt_sandra_a._eira_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámedikki prinsihpalaš oaidnu giđđaloddema ektui Giđđalodden lea boares árbevierru ja dološvierru Guovdageainnus ja olles sirkumpolára guovllus. Sámi álbmogis leat čavges kultuvrralaš čanastagat loddemii. Historjjálaččat lea giđđalodden leamaš oassin luondduruovttudoalus mii lea čađahuvvon vieruiduvvanrievttálaš regulerema bokte man árbevirolaš máhtu vuođul leat hálddašan ceavzinládje.</p>
<p>Álgoálbmogiid dološvierut leat dohkkehuvvon álgoálbmot- ja olmmošvuoigatvuođain. ILO-konvenšuvnna nr. 169, 8.artihkkala mielde galget stáhtat nationála lágaid ja láhkaásahusaid geavaheamis váldit doarvái bures vuhtii álgoálbmogiid dološvieruid ja vieruiduvvanrivttiid. 23. artihkal čujuha ahte stáhtat galget sihkkarastit ahte álgoálbmogiid luondduruovttudoallu ja árbevirolaš doaimmat nu go bivdu ja guolásteapmi nannejuvvojit ja ovddiduvvot.</p>
<p>ON konvenšuvnna mielde siviila ja politihkalaš vuoigatvuođaid birra 27.artihkkalis daddjo ahte sápmelaččain ii galgga gieldit rievtti doaimmahit iežaset kultuvrra. Viidáset čuovvu ON álgoálbmotvuoigatvuođaid julggaštusas 34.artihkkalis ahte álgoálbmogiin lea riekti ovddidit, viidásetdoaimmahit ja bisuhit iežas sajáiduvvan vieruid. Biologalaš girjáivuođakonvenšuvnna 8.artihkkalis (j) daddjo ahte stáhtat leat geatnegahttojuvvon seailluhit, suddjet ja viidásetfievrridit álgoálbmogiid árbevirolaš máhtu , innovašuvnnaid ja doaibmanmálliid.</p>
<p>2016 raporttas celkkii dalá ON erenoamášdieđiheaddji vuoigatvuođaáššiin, Victoria Tauli-Corpuz ahte giđđalodden Guovdageainnus lea dehálaš oassi sámi kultuvrras mii berre suddjejuvvot. Raporta ávžžuha Norgga stáhta ovttas Sámedikkiin gávdnat čovdosiid giđđaloddema reguleremii Guovdageainnu suohkanis nu ahte dát árbevierru sáhttá viidásetfievrriduvvot.</p>
<p>Sámediggi deattuha ahte sámi sajáiduvvan vieruin lea nana suddjen álgoálbmot- ja olmmošvuoigatvuođaid bokte. Sámediggi vuhtiiváldá ahte lea dárbu reguleret giđđaloddema, muhto sámedikki mielas dálá reguleren gaskaboddosaš láhkaásahusa mielde áigodahkii 2013-2022 ii vuhtiiváldde sámi dološvieru maid giđđalodden ovddasta. Dálá regulerema mielde lea oppalaš mearri 150 lotti, dasa lassin leat geográfalaš- ja áigodat-ráddjemat. Sámediggi vuohttá ahte olbmot leat eahpidišgoahtán maid Sámediggi duođas oaivvilda dálá regulerema birra giđđaloddenáššis. Sámedikki mielas dálá reguleren lea eahpitkeahttá sámi sajáiduvvan vieruid vuostá ja álgoálbmot- ja olmmošvuoigatvuođaid vuostá. Sámediggi čujuha ahte Sámedikki cealkámušain, go juo lea ovddasteaddji orgána Norgga sápmelaččaide, lea rievttalaš mearkkašupmi Norgga láhkavuođđudusas, gč. maid cealkámušaid Alimusrievttis.</p>
<p>Sámediggi čujuha ahte sihke Guovdageainnu suohkana giđđaloddenlávdegoddi ja loddensearvi Boarri leat juđus árvvoštallamiin ahte movt dálá regulerema sáhttá heivehit sámi riekteipmárdusa mielde ja sajáiduvvan vieruid mielde. Sámediggi áigu dán Sámediggeáigodagas ovddidit ášši mas giđđalodden lea oassin áššis.</p>
</body></document>
