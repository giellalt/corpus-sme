<document xml:lang="sme" id="no_id"><header><title/><genre code="admin"/><author><unknown/></author><wordcount>566</wordcount><conversion_status type="standard"/><availability><license type="standard"/></availability><multilingual/><origFileName>RÅDETS BERETNING sme.docx</origFileName><parallel_text xml:lang="nob" location="radets_beretning_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="deu"><em type="italic">RÁĐI DIEĐÁHUS </em></p>
<p>Čoahkkinjođiheaddji!</p>
<p>Min jurdagat leat sin luhtte geat dáid beivviid masset buot ráhkkásepmosiid ja visot maid oamastit soađis. Mánát geat 2022:s vásihit verjjolaš falleheami galget soađi balu guoddit. Putina Ukraina falleheapmi mielddisbuktá vahágahtton Eurohpa mii lea garrasit báidnon das go sihkkarvuođapolitihkalaš dilli lea bissomeahttun ja duođalaš. Mun dubmen soahtan dagu. Soahti lea speallan min buohkaid boahtteáigin.</p>
<p>Mii dovdat bures soađi dáppe davvin. Girkonjárga lei dat gávpot Eurohpás mii eanemusat bombejuvvui 2.máilmmisoađis. Eanet go 328 geardde bombejuvvui gávpot. Girdinalárbma manai badjel duhát geardde. Álbmot, - oktan mu fulkkiiguin - čiehkádedje Andersgrottas (bákteráiggis).</p>
<p>Máŋggas mis leat bajásšaddan vaikke man olu soahtefearániiguin. - Lea sáhka eallit čihkosis ja báhtarusas, leahkit rádjeofelaš, dan birra movt soahtefáŋggaide doalvut biepmu. - Lea sáhka eváhkku birra ja movt vuostáiváldot nuppiid buorrevuođain, árbmugasvuođain ja eavttuiguin. - Lea sáhka das movt massit buot go olles Finnmárku bulii. - Lea sáhka sin birra geat dušše soađiáigge.</p>
<p>Ja čoahkkinjođiheaddji, lea sáhka dan birra movt lei máhccat guorosnaga guorosvuhtii. Jus doaivva ii livčče, eat livčče nákcen maidege.</p>
<p>Mu siste lea doaivva. Doaivu ahte soahtedagut bisánit. Doaivu ahte siviila olbmuid heakkat sestojuvvojit. Doaivu ahte jođiheaddjit sáhttet bissehit riiddu mii dađistaga stuorru ja doaivu ahte sis geas lea váldi bissehit dán dahket dan.</p>
<p>Mii leat vásihan rohtodávdda dál ja ii ge leat nu sihkar šattaimet go buoret olmmožin dan guhkes áiggis ovttalágan erremis ja mas lei olu eahpesihkarvuohta boahtteáiggi birra.</p>
<p>Čoahkkinjođiheaddji: giđđa orro návccaheapme álggos, muhtomin duššo dego jiella, muhto diehttelas lea ahte giđa rašes rahttá lávdá vaikke dálvi orro nohkameahttun.</p>
<p>Mis leat vieljat ja oappát nuppe bealde ráji. Máŋggas leat nággáris doaivagiin olahan olmmošeaddjás ovttasbarggu prošeavttain maid earát eai livčče sáhttit jáhkkit ge. Dáinna bargguin leat mii buohkat beassan buorebut oahpásmuvvat iežamet olbmuiguin ja ránnjáálbmogiin. Dát vuođđu lea hui dehálaš áiggiide mat bohtet. Čoavddus gávdno olmmošlaš dáhtus, lea nu álki ja seammás nu váttis.</p>
<p>Odne lea maid nissonbeaivi. Mis leat olu buorit sámi servvodathuksejeaddjit, ja odne háliidan ovddidit mis hui buori sámi servvodathuksejeddjiid, Laila Somby Sandvik. Laila Somby Sandvik lea riegádan 1942:s, bajásšaddan Kárášjogas, sus lea ovdaskuvlaoahpaheaddji ja spesiálapedagoga oahppu. Son lea bargan mánáidgárddiin, Davviriikkalaš Sámi Instituhtas, Sámi oahpahusráđis, Sámi mánáid- ja nuoraidpsykiátralaš fálaldagas Kárášjogas, ráđđeaddiin Mánáidáittardeaddjái ja Sis-Finnmárkku Bearašsuodjalankantuvrras.</p>
<p>Son leai Finnmárkku vuosttaš mánáidgárdekonsuleanta.</p>
<p>Su doaimmat leat leamaš sámi mánáid, mánáid vejolašvuođaid ja sin resurssaid birra. Su áŋgiruššan deattuhii buot dehálepmosa min servodagas - mánát.</p>
<p>Muitibehtet go vuosttaš skuvlabeaivvi? Máŋggas muitet bures dan beaivvi. Mun maid muittán bures dan beaivvi. Ožžon gassa bliántta, čállingirjji ja liibmamearkka. Lei hearváš beaivi munnje ja ledjen rámis go bessen álgit vuosttaš luohkkái.</p>
<p>Čoahkkinjođiheaddji, movt lea sámi mánáide geat dán jagi álget skuvlii, lea go sis dat seamma buorre dovdu dego Ábo Eiras Beaiveálggus lea. Diehtit go mii sihkkarit ahte ožžot sámegieloahpahusa masa sis lea vuoigatvuohta. Diehtit go mii sihkkarit ahte sii ožžot bissovaš oahpaheami? Diehtit go mii sihkkarit ahte sis leat girjás ja buorit oahpponeavvut? Ja šaddet go sii sámegielagat?</p>
<p>Beaiveálgu-julggaštusas lea sierra deaddu oahpahussii min iežamet mánaide ja nuoraide. Sámediggeráđis leat čoahkkimat sámi skuvllaiguin ja mánáidgárddiiguin dusten dihte sin dárbbuid.</p>
<p>Čoahkkinjođiheaddji, lean ilus go Stuorradiggedieđáhus sámi giela, kultuvrra ja servodateallima birra 2023:s galgá gelbbolašvuođadárbbu ja háhkama birra sámi servodagas. Sámediggeráđđái šaddá dát guovddáš bargu dusten dihte sámi mánáid dárbbuid mánáidgárddis ja skuvllas .</p>
<p>Dávjá leat alla mihttomearit skuvlapolitihkas. Dávjá ođđa skuvlaođastusat čájehit ahte dat lea guovddáš oassi našuvnna politihkalaš prošeavttas. Cealkámušain servodatdigaštallamis ii leat soabatmeahttunvuohta ovttage politihkalaš joavkkus ja dásis dan birra ahte galgat beassat oahppat sámegiela skuvllas buot dásiin.</p>
</body></document>
