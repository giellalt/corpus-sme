<document xml:lang="sme" id="no_id"><header><title/><genre code="admin"/><author><unknown/></author><wordcount>327</wordcount><conversion_status type="standard"/><availability><license type="standard"/></availability><multilingual/><origFileName>PRM - vold sme.docx</origFileName><parallel_text xml:lang="nob" location="prm_-_vold_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sámediggeráđđi ovddida njukčamánus čilgehusa Sámedikki dievasčoahkkimii ráđđehusa doaibmaplána birra doaibmabijuid eastadan- ja vuosttildan dihte veahkaválddi lagas gaskavuođain. Veahkaváldin lagas gaskavuođain lea hástalus Sámis, ja sullii bealli sámi nissoniin leat vásihan veahkaváldima. – Eastadit ja vuosttildit veahkaválddi lea dehálaš bargu Sámediggái, lohka sámediggeráđđi Runar Myrnes Balto (NSR). </em></p>
<p>Ovddidit ráđđehusa doaibmaplána bargguin <span type="quote" xml:lang="dan">"Frihet fra vold"</span>, mii bidjui ovdan 2021 borgemánu, oasálasttii Sámediggi sierra kapihttaliin Sámi veahkaváldima birra. Čilgehusas čujuha sámediggeráđđi ahte doaibmabijut nationála doaibmaplánas leat buori muttus eastadeame ja vuosttaldeame veahkaválddi lagas gaskavuođain, maiddái Sámis. Mii eat leat vel beassan veahkaválddis, ja ollu bargu lea dagakeahttá.</p>
<p>Čilgehus, oktan sámedikki dieđáhusain dásseárvvu birra <span type="quote" xml:lang="smj">"Sábme jállu"</span>, galgá dahkat vuođu viidáset bargguin Sámedikki iežas doaibmaplánain veahkaválddi eastadeami ja vuosttaldeami várás.</p>
<p>- Mun háliidan bovdet sámediggeáirasiid mielde prosessii movt Sámediggi galgá viidáset bargat veahkaválddi vuostá. Mii galgat veahkehit ráđđehusa čuovvulit doaibmabijuid, ja de áigut ieža maid ráhkadahttit doaibmaplána Sámediggái. Bargu veahkaválddi vuostá ii galgga botkejuvvot, dadjá Myrnes Balto.</p>
<p><em type="italic">Veahkaválddi bargu galgá vuosttamužžan vuoruhuvvot </em></p>
<p>Sámediggi galgá doarjjafállin miellaguottuid rievdadeamis ja oažžut eanet rabasvuođa veahkaválddi birra. Botket jaskatvuođa iige orrut jávohaga veahkaválddi ja illasteami birra, ja dohkkehit ahte veahkaváldin billista servvodagaid, lea leamaš mearrideaddji das ahte mis lea dat sámi áŋgiruššansuorgin nationála doaibmaplánas.</p>
<p>Nationála eiseválddiiguin ovttas, ja gulahaladettiin almmolaš etáhtaiguin veahkeha Sámediggi doaimmaiguin mat eastadit ja vuosttaldit veahkaválddálašvuođa, ja vásihit ahte muhttin doaimmaiguin ferte ain bargat.</p>
<p>-Bargu ii bisán dása. Čuovvolemiin ja joatkimiin álgá dat duohta bargu. Doaibmaplána čuoččuha ahte veahkaváldin galgá ain vuosttamužžan vuoruhuvvot boahttevaš jagiid. Hástalusat servodaga ovddabealde, galget dustejuvvot daguin mii lea vuođđuduvvon nanu ja áigeguovdilis máhtuin, dadjá Myrnes Balto.</p>
<p><em type="italic">Justiisaministtar Sámediggái </em></p>
<p>Dan oktavuođas go Sámediggi meannuda ášši dievasčoahkkimis, lea sámediggeráđđi bovden justiisaministara Emilie Enger Mehla Kárášjohkii njukčamánu 10.b. Son lea dieđihan ahte áigu boahtit.</p>
<p>- Mii leat hui movttegat go justiisaministtar čájeha beroštumi bargui veahkaválddi vuostá Sámis, ja illudit galledeapmái. Mun sávan ahte mii ovttas sáhttit bargat doaimmaiguin mat veahkehit veahkaválddi eastadit, dadjá Myrnes Balto.</p>
<p><em type="italic">Jearahallama addá ja gažaldagaid vástida sámediggeráđđi Runar Myrnes Balto (NSR), +47 977 73 778, runar.myrnes.balto@samediggi.no . </em></p>
</body></document>
