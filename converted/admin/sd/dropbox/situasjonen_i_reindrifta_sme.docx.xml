<document xml:lang="sme" id="no_id"><header><title/><genre code="admin"/><author><unknown/></author><wordcount>237</wordcount><conversion_status type="standard"/><availability><license type="standard"/></availability><multilingual/><origFileName>Situasjonen i reindrifta sme.docx</origFileName><parallel_text xml:lang="nob" location="situasjonen_i_reindrifta_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Boazodoalu dilli lea hui duođalaš, Sámediggepresideanta lea fuolastuvvan boazodolliid dili dihte. </em>Boazoeaiggádat leat álgán njuolga sámediggepresideanttain Silje Karine Muotkain váldit oktavuođa muitalan dihte sin duođalaš dili birra heajos guohtumiiguin ja mielahis alla boaldámušhattiiguin. Noađđi sihke lassánan fuođarhattit alla boaldámušhattit dagaha hui garra ekonomalaš deattu ealáhussii. </p>
<p>- Olu guovlluin eai leat bohccot oba beassan ge dálveguohtumii go lea visot jikŋon, ja boazoeaiggádat barget birra jándora guođohit ja biebmat ealuid. Energiijakriisa čakčat dagahii ahte fuođarhattit lassánedje. Dasa lassin lea boaldámušhaddi lassánan hirbmadit Ukraina soađi dihte ja boazoeaiggádat vásihit fámuhisvuođa, dadjá sámediggepresideanta Silje Karine Muotka ja sámediggeráđđi Hans Ole Eira. Muotka ja Eira bivdiba hoahppočoahkkima eanadoallo- ja biebmoministeriin Sandra Borchain (Gb) ja ruhtadanministariin Trygve Slagsvold Vedumain (Gb). Bearrašiidda geat barget boazodoalus lea dál lossa ja bargogáibideaddji árgabeaivi, go haddelassáneapmi sihke boaldámušas ja fuođđariin boahtá lassin beaivválaš bargui, gártá dat lossa deaddun. Das man guhká dát váttis guohtundilli bistá, de sáhttá dilli váikkuhit miessebuvttadeapmái čakčat. Dákkár dilli váikkuha njuovvamii ja dasto funet ekonomalaš sisabohtui. Dát ovttas lasi vuorddekeahtes goluiguin dálvvi ja giđa, lea máŧohis noađđin boazodoallobearrašiidda. - Mii oažžut dramáhtalaš dieđuid boazoeaiggádiin geat vásihit ruhtaheađi go heajos guohtun ja alla doaibmagolut dagahit duppalnoađi sidjiide, dadjaba Muotka ja Eira. Sámediggi bivdá ovddasvástideaddji eiseválddiid álggahit earenoamáš doaimmaid hehtten dihte olmmošlaš tragediijaid. Sámediggi oaidná dili dan mađe dramáhtalažžan ahte mii ovttas EBD:in ja Romssa ja Finnmárkku ja Nordlánda stáhtahálddašeddjiiguin farggamusat berret čoahkkanit ja gávdnat čovdosiid mat veahkehit geahpidit nođiid maid olu boazoeaiggádat vásihit dál.</p>
</body></document>
