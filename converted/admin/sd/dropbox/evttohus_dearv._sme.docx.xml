<document xml:lang="sme" id="no_id"><header><title/><genre code="admin"/><author><unknown/></author><wordcount>799</wordcount><conversion_status type="standard"/><availability><license type="standard"/></availability><multilingual/><origFileName>Evttohus dearv. sme.docx</origFileName><parallel_text xml:lang="nob" location="evttohus_dearv._nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Ášši 07/22 Sámi Spesialistadearvvašvuohta - Sámi Klinihka organiseren </em></p>
<p><em type="italic">Mearkkašupmi 1 </em></p>
<p>Lávdegoddemeannudettiin lea BFOL luhtte fitnan Sámi Klinihkka gii lea muitalan hástalusaid birra ja deattuhan dárbbu sierra bušehttii ja sierra stivrii, Lávdegotti eanetlohku lea maid árvvoštallan sámi doavttersearvvi cealkámuša Dearvvašvuođa- ja Fuolahusdepartementii, mii ovddasta olu doaktáriid klinihkas. Sii čujuhit Sámi Klinihkka dárbbu alit dási organiseremii sierra ekonomalaš vuoruhemiiguin sierra stivrra bokte. Dát cealkámušat leat mielde deattuheame ahte ođđasisorganiseremii lea dárbu jođánit.</p>
<p><em type="italic">Mearkkašupmi 2.1 </em></p>
<p>Sámi Klinihkka lea ođđa vistti almmolaš rahpama rájes 2020:s bidjan mearkkašahtti olu návccaid somáhtalaš ossodaga ovdánahttimii Ávjovárgeainnus, muhto ain váilu vuođđostruktuvra lágidit vistti pasieanttaide. Váilu ovdamearkka dihte bissehat bussii, linnjábiila ii bisán ossodaga bokte ja váilot vázzinbálgát dikšunguovddážii. Sámediggi bivdá Sámediggeráđđi ovddidit ášši vásttolaš eiseválddiiguin sihke suohkan- ja fylkadásis.</p>
<p><em type="italic">Ášši 12/22 Boahtteáiggi skuvlla kvalitehta - fágalaš ja sosiálalaš birgejupmi/bierggim/bïerkenidh </em></p>
<p><em type="italic">Evttohus 3.1 </em></p>
<p>Lassi evttohus ráđi árvalussii: Biddjo sisa maŋŋel goalmmát teakstaoasi. Buorre psykososiálalaš skuvlabiras lea loaktima ja oadjebasvuođa duohken, ja addet buoremus rámmaid oahppamii. Sámediggi lea bidjan guovddážii doaibmabijuid mat eastadit givssideami ja gutnehuhttima skuvllas, go áigot oahpponeavvuid ráhkadit fáttá birra. Dán oktavuođas lea dehálaš guldalit mánáid. Danne bidjat mihttun ásahit arena gos galgat mánáid guldalit. Lea dehálaš ahte ohppiidiskkadallamat fuomášit sámi ohppiid loaktima skuvllas, dan dat eai daga dál, Sámediggi ferte oažžut ohppiidiskkadallamiid bohtosiid sámi oahpahuspolitihka atnui. Hurdal- vuođđolávddis lea mearriduvvon ahte geahččalansuorggi galgá oasálašsehkkejuvvon lávdegoddi ođđasit geahčadit. Sámediggi ferte plána- ja ovdánahttinprosessii geahččalansuorggi birra searvat, dat mearkkaša otná nationála geahččaleamit, kártengeahččaleamit ja árvosáni- ja geahččaleamit mat guottihit oahppama. Eaktun Sámediggái lea ahte ođđa kvalitehtaárvvoštallanvuogádagat maid dovdet sámi ohppiid progrešuvnna ja ovdánahttima, seamma ládje go dárogielat ohppiid, ja ahte Sámediggi oažžu ohppiidiskkadallamiid bohtosiid sámi oahpahuspolitihka atnui, otná geahččalansuorgi ii deavdde dáid eavttuid. Kártengeahččaleamit galget mihtidit lohkan- ja rehkenastingealbbu ohppiin ja lea lunddolaš ahte kártengeahččaleamit lohkamis sámi ohppiide geain lea sámegiella vuosttašgiellan čađahuvvojit sámegillii. Dáin ohppiin lea sámegillii dat dehálaš álgooahpaheapmi lohkamis, čállimis ja rehkenastimis. Seammás lea dehálaš ahte kártengeahččaleamit rehkenastet variašuvnna gielladásis sámi ohppiid gaskkas, ja ahte giela válljen ferte eará ládje árvvoštallot jus skuvla oaidná dárbbu dasa. Lea dehálaš ahte kártengeahččaleamit lohkamis heivehuvvojit ohppiid giellagelbbolašvuhtii. Ohppiin geain leat erenoamáš dárbbut heiveheapmái leat rašes ohppiidjoavku, ja danne leat sis nanu vuoigatvuođat oahpahuslágas, Kártenmateriála sámegillii sámi ohppiide lea mearrideaddji dehálaš addin dihte fálaldaga mii fuolaha sin rievtti sosiála ja fágalaš ovdánahttimii. Kárten lea dehálaš reaidu addin dihte ohppiide nu dárkilis áššedovdi árvvoštallama go vejolaš. Dáin ohppiin leat oallugiin ráddjejuvvon návccat oahppat doarvái dárogiela vai sáhttet ávkkástallat dárogielat kártenmateriálas. Sámediggi oaivvilda ahte sámi kártenreaidduid ovdánahttinbargu ohppiide geain leat dárbbut erenoamáš heiveheapmái fertejit nannejuvvot, Sámediggi oaivvilda viidáseappot ahte sámi kártenreaiddut mat gávdnojit fertejit ođasmahttot. Sámedikki árvvoštallama vuođul lea dehálaš ahte eksámen lea sámegillii njálmmálaččat ja čálalaččat buot fágain, ja ahte eksámenortnet rehkenastá ahte sámi oahpahanfálaldat lea báinnahallan oahpponeavvuid vánisvuhtii, oppalaš váilevašvuohta oažžut sámi teavsttaid iešguđetlágan šáŋŋeriin, ahte oahpahus lea leamaš eará gillii go eksámen lea, ahte oahpaheaddjit leat vátnásat, ja ahte digitála sámi teavsttat leat ráddjejuvvon. Dát bealit leat eksámenbohtosiid vuođđun. Sámedikki mielas galgá sámi ohppiin, vaikke guđe riikii gullet, vuoigatvuohta oažžut eksámenbihtáid ja teavsttaid sámegillii ja sáhttit vástidit iežaset gillii. Dát mielddisbuktá ahte sensor máhttá sámegiela dahje láhččojuvvo dulkomii. Bearráigeahččanortnet fuolaha ohppiid oahppanvuoigatvuođa, ja danne oaivvilda Sámediggi ahte dát ferte garraseappot deattuhit sámi ohppiid rievtti sámegieloahpahussii oahpahuslágas. Sámediggi ohcala bargoduogáža gos Sámediggi lea mielde mearrideame/ váikkuheame makkár surggiid galgá bearráigeahččat. Jus sámi ohppiid oahppanvuoigatvuođat eai doalahuvvo eaige giddejuvvo muttágis áiggi sisa, de lea Sámedikki mielas vuoiggalaš čađahit ráŋggáštemiid. Sámi oahpponeavvuid olaheapmi lea dehálaš sámegiela oahpahusa kvalitehtii, danne lea dehálaš ahte oahpponeavvuráhkadeapmi lassána. Sámedikkis lea ovddasvástádus das ahte ráhkaduvvojit sámi oahpponeavvut. Viidáset háliidit lasihit máksinmeriid julev- ja lullisámi oahppogirječálliide geain leat prošeavttat Sámedikki vuoruhemiid siskkobealde. Dát lea danin go julev- ja lullisámi oahpponeavvuin lea heahtedilli go leat unnán oahpponeavvut dán guovtti gillii ja oahpponeavvuid ovdánahttin lea heittot. Sámediggi háliida ásahit davviriikkalaš ovttasbargoprojeavtta oahpponeavvoovdánahttima birra ja dainna lágiin ávkkástallat guhtet guimmiideamet giellaresurssain oktasaš mihttuin ahte sámegielat oahpponeavvut lassánit. Sámediggi evttoha ahte universiteahta- ja allaskuvlasuorgi mas lea ovddasvástádus sámegillii álggaha oahpponeavvopedagogihka lohkanfálaldaga. Oahppoplánat leat skuvlla sisdoalu vuođđun. Sámedikkis lea váldi mearridit sámegiela oahppoplánaid, dihto fágaid oahppoplánaid joatkkaoahpahusas ja sámi sisdoalu nationála oahppoplánain. Stáda ferte fátmmastit Sámedikki árrat buot dásiide oahppoplánaproseassas nu ahte Sámediggi sáhttá fuolahit geatnegasvuođas ja sihkkarastit ahte sámi dilálašvuohta gozihuvvo. Dat veahkeha loktet oahpaheami kvalitehta. Sámediggái ferte addot váldi mearridit sámi sisdoalu sámi parallealla dásseárvosaš oahppaplánain. Dál lea Sámedikkis váldi mearridit sámi sisdoalu nationála-, muhto ii sámi oahppoplánain. Buot bajimuš ja deháleamos ášši skuvlla kvalitehtii leat dieđut ja logut mat čájehit bohtosiid ja tendeanssaid. Sámedikkis lea ráddjejuvvon vejolašvuohta gávdnat dákkár dieđuide, ja ráhkaduvvo unnán statistihkka ja bajilgovat sámi diliid birra skuvllas. Sámediggi vuordá ahte nationála eiseválddit geatnegahttet iežaset háhkat máhttovuođuideaset sámi ohppiid birra olu eanet go dál dahket. Dát berre gustot obbalaččat, muhto maid dalle go politihkka ovddiduvvo iešguđetge politihkkasuorggis, ovdamearkka dihte stuorradiggedieđáhusas. Dákkár máhttovuođu haga hárve namuhuvvojit erenoamáš sámi hástalusat ja eai álggahuvvo doaibmabijut njulgen dihte vejolaš erohusaid oahpahanfálaldagas.</p>
</body></document>
