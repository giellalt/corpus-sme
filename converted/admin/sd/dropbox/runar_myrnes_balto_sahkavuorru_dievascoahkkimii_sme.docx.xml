<document xml:lang="sme" id="no_id"><header><title/><genre code="admin"/><author><unknown/></author><wordcount>376</wordcount><conversion_status type="standard"/><availability><license type="standard"/></availability><multilingual/><origFileName>Runar Myrnes Balto sáhkavuorru dievasčoahkkimii sme.docx</origFileName><parallel_text xml:lang="nob" location="runar_myrnes_balto_sahkavuorru_dievascoahkkimii_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Bilkideapmi, trakasseren ja sámevašši lea dađi bahábut dábálaš Norgga servodagas. Mihá-iskkadeami logut sámi nuoraid psyhkalaš dearvvašvuođa birra, čájehit ahte eanas sámi nuorat leat vásihan negatiiva ovdagáttuid sámiid vuostá, ja ahte golmmas njealljásis leat vásihan vealaheami. Maŋimusat mannan vahkkoloahpa lohken ášši sámi ohppiid birra geat givssiduvvojit go leat sápmelaččat.</p>
<p>Dás lea sáhka álbmotdearvvašvuođaváttisvuođain. Stuora psyhkalaš ja fysalaš noađit lassin daidda rabas háviide maid dáruiduhttinpolitihkka lea guođđán. Lea buorre ahte Stuorradiggi dovddastii ahte dáruiduhttimis vuhttojit bázahusat vel dálá áiggege, ja Duohtavuođa- ja soabahankommišuvnna raporta ja dat mii dan maŋŋá boahtá, šaddá dehálaš. Muhto ii leat doarvái beare dovddastusain. Juoga ferte dahkkot dál vai bissehit sámevaši, mii lea historjjálaš árbi dáruiduhttináiggi rájes.</p>
<p>Mii fertet bargat juoidá doppe gos sámevašši dáhpáhuvvá. Ja ollu das dáhpáhuvvá árgabeaivvis. Bargosajiin, skuvllain ja astoáiggedoaimmain. Oahpahusáiggis dahje bottuin. Teamčoahkkimiin ja kantiinnas. Buot sámit dovdet dán. Ja mis lea kultuvrralaš iešgáhttenmekanisma maid máŋggas mis leat oahppan juo mánnán. Mii fertet beare gierdat.</p>
<p>Muhto mii eat galgga gierdat. Danin dadjat mii doarvái dál. Romssas bessen mun ovttas sámi birrasiiguin, suohkana politihkalaš jođihangottiin ja Romssa valáštallanservviin leat mielde álggaheame #doarváidál kampánjja, mii galgá eastadit sámevaši. Responsa lei hui buorre sihke Romssa aktevrraid gaskkas ja maiddái eaŋkilolbmuid gaskkas sosiála mediain. Dat čájeha ahte lea dáhttu dahkat juoidá áššiin, ja ahte mii leat máŋggas.</p>
<p>Dáinna ferte bargat viidáseappot, ja rolla man Sámediggi sáhttá deavdit, lea buvttahit máhtu ja reaidduid sidjiide geat jođihit arenaid gos sámevašši sáhttá čuožžilit, bargobáikkiin, skuvllain dahje astoáigefálaldagain. Sámediggeráđđi hástaluvvo álggahit neahttakurssaid sámevaši birra, ovttas áittardeddjiiguin, fágaorganisašuvnnaiguin, valáštallamiin, KS:in ja NHO:in. Daid sáhttá ovdamearkka dihtii gohčodit #dohkketmu.</p>
<p>Dakkár kurssaid ulbmilin ferte leat ahte bargoaddit, skuvlajođiheaddjit ja astoáiggejođiheaddjit šaddet dihtomielalaččat sámevaši váttisvuođain, ja maid sáhttá bargat go sámevašši čuožžila. Kurssa hápmi ferte leat nu ahte maiddái eaŋkil sápmelaš oažžu máhtu ja oadjebasvuođa dárbbašlaš reaidduin, vai sáhttá váldit bajás dakkár áššiid luohkkálanjas, bargobáikkis ja doppe gos muđui čuožžila sámevašši. Lea áigi ahte báikkálaš jođiheaddjit váldet duohta ovddasvástádusa go sámevašši čuožžila.</p>
<p>Dat ahte mii čuožžilit ja dadjat #doarváidál ja #dohkketmu, lea Sápmái internationála lihkadus mas minoritehtat ja vealahuvvon joavkkut ovttas buriid ustibiiguin čuožžilit ja čájehit vuostemiela. Dat sáhttá leat min veršuvdna Black lives matteris. Ja Sámediggi sáhttá ja berre váldit čielga rolla dás, ja váikkuhit dakko gokko sáhttá. Dákkár kurssat sáhttet leat buorit vuogit mat soitet sáhttit váikkuhit struktuvrralaš rievdamiidda.</p>
</body></document>
