<document xml:lang="sme" id="no_id"><header><title/><genre code="admin"/><author><unknown/></author><wordcount>326</wordcount><conversion_status type="standard"/><availability><license type="standard"/></availability><multilingual/><origFileName>Ášši 032-20 - Evttohus A. Tørfoss sme.docx</origFileName><parallel_text xml:lang="nob" location="assi_032-20_-_evttohus_a._torrfoss_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Davviguovllut leat maŋimuš jagiid šaddan eambbo ahte eambbo miellagiddevačča Norgii ja máilbmái muđuige. Sivvan stuorát beroštupmái leat stuorra luondduriggodagat maid leat gávdnan, ja dat maid boahtteáiggis vurdet gávdnat. Dasa lassin rievdá polaábi jiekŋa nu ahte ođđa borjjastangeainnut rahpasit, ja dat mearkkaša oanehit gaskkaid nuorta- ja oarjemárkaniid gaskka. Dán rievdama geažil Sámediggi oaivvilda ahte Norga ferte čuoččuhit iežas suverenitehta min osiin davviguovlluin ovdánemiin, gearggusvuođain ja suodjalusain. Davviguovlluid ja daid resurssaid ferte guoddevašvuođain ovdánahtti, hálddašit ja ávkkástallat. Eanet aktivitehtain davviguovlluin lassána maiddái Norgga gearggusvuođaovddasvástádus. Borjjasteapmi davvinuorta guji bokte ja polaábi rastá dahká Norgga geaidnun olles eurohpalaš márkanii ja buot geaseheapmi Eurohpás dáin geainnuin passerejit min. Dat dahká ahte Norga ferte Norgga ovddasvástádusguovllus nagodit stuorra roasuid hálddašit sihke olbmuid, fatnasiid, installašuvnnaid ja árvvuid gádjumis. Seammás dat gáibida oljosuodjalusgearggusvuođa alimus dásis min sihkkarastimis stuorra negatiiva birasváikkuhusaid vuostá. Dat rahpá maid vejolašvuođa ovdánahttit hámmanfasilitehtaid ja guoskevaš infrastruktuvrra davvin, maiddái Svalbárddas mii lea guovdu dán guovllu. Dán oktavuođas šaddá dárbu árvvoštallat sáhtti go doalahit daid garra restrikšuvnnaid Svalbárddas, vai sáhttá go teknologalaš ovdáneapmi dahkat ahte daid galggašii ložžet. Norgga oasis davviguovlluin leat hirbmat ollu luondduriggodagat nugo guolit ja skálžoealánat, olju, gássa ja minerálat. Buhtes ja lihkatkeahtes luondu, beassan ođasmuvvi energiijagálduide ja hui earenoamáš flora ja fauna buktet maid stuorra vejolašvuođaid lassáneapmái ja ovdáneapmái. Sámediggi oaivvilda ahte ferte láhččit dilálašvuođaid nu ahte buot dáid vejolašvuođaid sáhttá geavahit, ja áigu seammás deattuhit innovašuvnna ja dutkama mii ovddida ealáhusaid ja álbmotjoavkkuid ovttasbirgema. Norgga ovddasvástádus stabiila petroleumlágideaddjin lea hui deaŧalaš. Danne Sámediggi oaivvilda ahte davvin ferte rahpat ođđa guovlluid bohkan- ja ohcandoaimmaide sihkarvuođarámmaid siskkobealde mat mis juo leat. Davviguovlluin dárbbašit gievrras ja operatiiva suodjalusa vai nagodit Norgga suverenitehta ja oamasteami čuoččuhit riggodagaide mat dáppe leat. Danne Sámediggi oaivvilda ahte davvin ferte nannet buot suodjalussurggiid, ja ahte ferte eanet lihtolaš hárjáneami ja doaimma ferte arvvosmahttit. Dasa lassin ferte rádjabearráigeahču nuorttas garrasit giehtaguššat, muhto gávppašeami ja ovttasbarggu dihte beaktilit. Sámediggi atná seammás dáid fáttáid dakkárin mat lunddolaččat gullet Stuorradikki ja ráđđehusa ovddasvástádussuorgái. Danne Sámediggi ii ráhkat sierra davviguovlopolitihkka.</p>
</body></document>
