<document xml:lang="sme" id="no_id"><header><title/><genre code="admin"/><author><unknown/></author><wordcount>195</wordcount><conversion_status type="standard"/><availability><license type="standard"/></availability><multilingual/><origFileName>merknad 1, sak 8-22, Maren BNS sme.docx</origFileName><parallel_text xml:lang="nob" location="merknad_1_sak_8-22_maren_bns_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Mis lea stuora dárbu čohkket dieđuid ja data veahkaválddi birra lagas oktavuođain sámi álbmogis, vai nákcet ovddidit deaivilis doaibmabijuid. Muhto vaikko mis váilu doarvái buorre diehtovuođđu dán birra, de gávdnojit doaibmabijut maid sáhttá dál juo bidjat johtui.</p>
<p>Sámi álbmogis lea dárbu sámi heahteguovssážiidda lahka iežaset ruovttubáikki. Dál ii gávdno oktage heahteguovddáš Sis-Finnmárkkus, ja dat mielddisbuktá dán guovllu olbmuide guhkes mátkkošteami jus sidjiide deaivida heahti. Go lea sáhka guovllus gos sápmelaččat leat majoritehtaálbmot, de lea dan guvlui stuora dárbu sámegielat heahteguovddážii.</p>
<p>Lea maid čájehuvvon ahte lea dárbu sierra sámi mánáidvissui. Romssas ja Finnmárkkus leat guhkes mátkkoštangaskkat, mat mielddisbuktet otná fálaldagain ahte olbmot Sis-Finnmárkkus šaddet mátkkoštit 400 km lagamus mánáidvissui. Dáppe lea maid dárbu ásahit sámi mánáidviesu mii lea doarvái lahka sihke geavaheddjiid ja sámi gealbobirrasa.</p>
<p>Kripos loguid mielde diehtit mii ahte 44,1 % veagalváldimiin dáhpáhuvvet feasttaid oktavuođas. Festiválat leat arenat gos nuorat deaivvadit ja gos sámi kultuvra ovdána. Dáid arenaid sáhttá maid geavahit guottuidduddjonbargui, veahkaválddi unnideapmái ja veagalváldineastadandoaimmaide. Ovdamearkka dihte sáhttá ovttasbarggus festiválaiguin, politiijain ja heahteguovddážiiguin vuođđudit pilohtaprošeavtta mas dát ásahusat leat báikkis diehtojuohkimiin dan birra ahte movt veahkkeapparáhtta sáhttá veahkehit sin geat vásihit veahkaválddi, ja maid gaskkustit dieđuid ja guottuid seksualitehta birra ja rádjebidjama birra.</p>
</body></document>
