<document xml:lang="sme" id="no_id"><header><title/><genre code="admin"/><author><unknown/></author><wordcount>6306</wordcount><conversion_status type="standard"/><availability><license type="standard"/></availability><multilingual/><origFileName>Čilgehus_Sámi_kulturmuitosuodjaleami_birra sme.docx</origFileName><parallel_text xml:lang="nob" location="cilgehus_sami_kulturmuitosuodjaleami_birra_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="vep"><em type="italic">SÁMI KULTURMUITOSUODJALEAPMI </em></p>
<p xml:lang="deu"><em type="italic">ČILGEHUS </em></p>
<p>Gulaskuddanárvalus ráđđečoahkkimii ođđajagimánu 21. – 23. b. 2020</p>
<p><em type="italic">Čilgehus </em></p>
<p><em type="italic">Sisdoallu </em></p>
<p>1 Álggahus 3</p>
<p>1.1 Juridihkalaš rámmat 4</p>
<p>2 Mihttomearri – diehtovuđot ja boahtteáiggi kulturmuitopolitihkka 5</p>
<p>3 Guovddáš fáttát 6</p>
<p>3.1 Dálkkádatrievdamat – kulturmuittut ja kultureanadat 6</p>
<p>3.2 <span type="quote" xml:lang="nob">«Askeladden»</span> ja digitála reaiddut 7</p>
<p>3.3 Gulahallan, oainnusmahttin, gaskkusteapmi ja máhtu buorideapmi 9</p>
<p>3.3.1 Čohkket ja olámuddui buktit dálá máhtu kulturmuittuid ja kulturhistorjjá birra 9</p>
<p>3.3.2 Duođaštanprošeavttat – Bagadit ja láhčit báikkálaš prošeavttaid, duođašteapmi stuorát plánaáššiin 11</p>
<p>3.3.3 Láhčin – Gaskkusteapmi – Dikšun 12</p>
<p>3.3.4 Báikenamat – kulturhistorjjálaš gáldun ja kulturmuitun 13</p>
<p>3.4 Sámi vistesuodjaleapmi ja fanassuodjaleapmi 13</p>
<p>3.5 Hápmet bajimuš njuolggadusaid sámi hávddiid, dákteriggeávdnasiid ja bassibáikkiid hálddašeapmái 15</p>
<p>3.5.1 Sámi bassibáikkit 15</p>
<p>3.5.2 Dákterigge- ja hávdeávdnasat 17</p>
<p>3.6 Kulturbirasráfáiduhttimat 19</p>
<p>3.7 Geográfalaš hálddašanguovlu 19</p>
<p type="title">Álggahus</p>
<p>Sámedikkis lea hálddašanovddasvástádus sámi kulturmuittuin ja sámi vistesuodjalusas miehtá riikka. Sámi kulturárbbis leat deaŧalaš árvvut máhttui, identitehtii, vásiheapmái ja geavaheapmái, ja bidjá eavttuid buot areálaplánemii ja duohtademiide eanadagas. Kulturmuittut galget hálddašuvvot iežas historjjá ja árvvuid vuođul, ja dat leat deaŧalaččat barggu máhttovuđđui, sámi vuoigatvuođaid areálaid ja luondduresurssaid sihkkarastimis.</p>
<p>Sámi kulturmuittut leat luottat sámi geavaheamis, ássamis ja leahkimis, dat gaskkustit máhtu min máttuid eallineavttuid, resursageavaheami, oskku ja eanadatheivehemiid birra. Dat sáhttet omd. leat goahtesajit, árranat, viesut, áittit, girkogárddit, bálvvosbáikkit, bassi várit ja jávrrit, suoidneguovddat, mánáid duhkoraddan sajit ja njálmmálaš muitalusat ja luođit čadnojuvvon dihto báikkiide. Sámi kulturmuittuid valljodat Sámis muitala guhkes áiggi ja máŋggalágan sámi geavaheami birra dološ áiggis. Kulturmuittut leat guovddáš oasit ja leat deaŧalaš eavttut máhttui sámi meahcásteami birra.</p>
<p>Rámmaeavttuid, máhttovuođu, gieddemetodaid ja servodaga rievdan oppalaččat, váikkuha sámi kulturmuitosuodjaleapmái. Nu maiddái láhkarievdadusat, nugo sámi kulturmuittuid ráfáiduhttinráji sirdin. Danne lea deaŧalaš evalueret min rolla ja bargovuogi, ja hábmet strategiija ja politihka otnáš ja boahtteáiggi dili várás. Deaŧalaš fáktorat mat váikkuhit min bargui ja min kulturárbái leat ovdamearkka dihtii, gávpotlažžan dahkan, mátkeealáhusat, astoáiggeeallin, industriija ja dálkkádat. Dasa lassin buorrána ja rievddada máhttovuođđu, ja go ođđa metodat ja ođđa teknologiija addet midjiide ođđa vejolašvuođaid.</p>
<p>Guovloođastus lea buktán eanet ovddasvástádusa ja bargohivvodaga Sámediggái. Dasto lea Riikaantikvára álggahan stuorát digitaliserenbarggu dan geažil go iešguđege instánssain dál leat dieđut kulturmuittuid birra, dávjá vurkejuvvon iešguđege vuogádagaide. Kulturmuitobarggus ovddasguvlui dárbbašuvvo beaktilis diehtorávdnji instánssaid ja diehtovuođuid gaskka.</p>
<p>Arkeologalaš kulturmuittut ja ođđa máhttu leat ilbman oktilaččat eanet hálddašanbargguid ja iešguđege dutkan- ja duođaštanprošeavttaid olis. Dasto vásihat eanet sisabahkkema ja eanet geavaheami stuorra guovlluin maidda ovdal eai leat čuohcan stuorát teknihkalaš duohtadeamit. Go lea leamaš unnán fuomášupmi sámi kulturmuittuide stuorra nationála registrerenprošeavttaid oktavuođas logijagiin maŋŋá nuppi máilmmisoađi, de lea dat dagahan ahte leat stuorra erohusat das guđe guovlluin diehtovuođuin mis leat kulturmuitodieđut. Go elfápmolinját, bieggamillopárkkat ja minerálaindustriija galget ásahuvvot guovlluide mat leat guhkkin eret geainnuin ja eará infrastruktuvrras, de váilot mis vuođđodieđut. Muhtun arkeologalaš ja kulturhistorjjálaš iskkadeamit leat buktán eanet máhtu sámi ássama ja geavaheami birra maiddái dain guovlluin gos ovdal leat unnán iskkaduvvon sámi kulturmuittut. Sisabahkken ođđa guovlluide lasiha maiddái dárbbu oažžut eanet máhtu seamma guovlluin vai mii sáhtášeimmet gozihit min láhkageatnegahttojuvvon geatnegasvuođaid buori vuogi mielde.</p>
<p>Sámediggi lea čađahan stuorra duođaštan- ja registrerenprošeavtta automáhtalaččat ráfáidahttojuvvon sámi visttiid ektui. Mis leat visteprošeavtta geažil ollu lassánan dovddus automáhtalaččat ráfáidahttojuvvon kulturmuittut, badjel 900 sámi vistti. Dat go leat ollu automáhtalaččat ráfáidahttojuvvon visttit, go oppalaččat leat lassánan dovddus arkeologalaš kulturmuittut ja iešguđege dutkanprošeavttat mat leat buoridan máhtu, muhto bohtet maiddái ođđa hástalusat hálddahussii sihke fágalaččat ja resurssaid dáfus. Vistesuodjalanprošeakta lea addán Sámediggái buori geahčastaga sámi visttiin, ja makkár hástalusaid ovddabealde dat leat boahtteáiggis. Dattetge lea ollu ain barggakeahttá. Sullasaš ollislaš kárten ii gávdno arkeologalaš sámi kulturmuittuide.</p>
<p>Sámedikkis lea čuovvovaš ovddasvástádus kulturmuitosuodjaleamis:</p>
<list><p type="listitem">Sámi kulturmuittuid hálddašeapmi</p>
<p type="listitem">Fásta sámi kulturmuittuid registreren ja duođašteapmi</p>
<p type="listitem">Njálmmálaš árbevieruid ja ávnnaskeahtes kulturmuittuid registreren</p>
<p type="listitem">Hálddašit ráfáidahttojuvvon ja gáhttenárvosaš sámi visttiid</p>
<p type="listitem">Sámi kulturmuittuid seailluheapmi, láhčin, oainnusmahttin ja gaskkusteapmi</p>
<p type="listitem">Ovttasbargu almmolaš oasálaččaiguin, eaktodáhtolaš organisašuvnnaiguin ja priváhta eaiggádiiguin, sámeservviiguin ja báikkálaš museaiguin</p>
<p type="listitem">Hálddašeapmi ja ovddasvástádus kulturmuittuid seailluheamis ja gaskkusteamis Nuortalaš gilis ja Ceavccageađggis</p>
<p type="listitem">Buoridit gelbbolašvuođa regionála/báikkálaš sámi vistesuodjaleami birra</p>
<p type="listitem">Váikkuhit bargui vai Várjjat siida boađášii UNESCO máilmmeárbelistii</p>
<p type="listitem">Fágalaš gaskkusteapmi áigečállagiin/konferánssain jna.</p>
</list><p>Sámedikki kulturmuitosuodjaleamis lea oktavuohta viidát sihke gielddaiguin, priváhta huksejeddjiiguin ja báikki olbmuiguin. Kulturmuitosuodjaleapmi lea áinnas vuosttaš ja áidna oktavuohta máŋgasis lea Sámedikkiin. Danne lea Sámediggái deaŧalaš oktavuohta olbmuiguin, huksejeddjiiguin ja gielddaiguin. Dat addá midjiide buori vuolggasaji fáhtet mii gielddaide ja báikegottiide lea deaŧalaš, ja sihke sámi kulturhistorjjá ja Sámedikki barggu gaskkusteapmái.</p>
<p type="title">Juridihkalaš rámmat</p>
<p>Sámedikki barggu vuođđu lea Vuođđolága § 108, das lea sáhka stáhta geatnegasvuođas sámiide Norggas: ” Lea stáhta eiseválddiid geatnegasvuohta láhčit diliid nu ahte sámi álbmotjoavku sáhttá seailluhit ja ovddidit iežas giela, kultuvrra ja servodateallima.” Álbmotrievtti njuolggadusat álgoálbmogiid ja minoritehtaid birra bidjet rámmaid stáhta geatnegasvuođaide sámi álbmoga guovdu. Stáhta galgá dohkkehit sámiid duohta vuoigatvuođaid, earret eará daid vuoigatvuođaid mat čuvvot ILO-konvenšuvnna nr 169 álgoálbmogiid ja čearddalaš álbmogiid hárrái iešmearrideaddji riikkain. ON álgoálbmogiid vuoigatvuođaid julggaštus lea maiddái relevánta, das nannejuvvo ahte álgoálbmogiin lea riekti suodjalit, bearráigeahččat, suodjalit ja ovddidit sin kulturárbbi ja árbedieđuid ja sin kulturilbmamiid (artihkal 31). Danne lea Sámedikkis, sámiid álbmotválljen orgánan rolla min giela, kultuvrra ja servodateallima sihkkarastimis ja ovddideamis.</p>
<p>Kulturmuitolága ulbmilin lea ahte kulturmuittut ja kulturbirrasat daid iešvuođaiguin ja variašuvnnaiguin suodjaluvvojit, sihke min kulturárbbi ja identitehta oassin, ja oassin ollislaš biras- ja resursahálddašeames. Sámi kulturmuittut mat leat boarráset go 100 jagi ráfáidahttojuvvojedje automáhtalaččat lága bokte. Duogáš dán maŋŋonan ja govdu ráfáiduhttinrádjái lei earret eará dat go váilo čálalaš gáldut sámi historjjá ja ovddeš áiggi birra, go sámi kulturárbi adnojuvvui raššin ja lei unnán oidnosis. 2018:s rievdaduvvui govdu 100 jagi ráfáidahttinrádji fásta ráfáidahttojuvvon rádjin. Danne go automáhtalaččat ráfáidahttojuvvon sámi kulturmuittuid ollu laskan livččii sáhttán áiggi mielde bidjat stuorra láidestusaid areálageavaheapmái sámi ássanguovlluin. Ráfáiduhttinrádjin biddjojuvvui 1917, ja mearkkaša dan ahte buot sámi kulturmuittut 1917:s dahje boarráset leat automáhtalaččat ráfáidahttojuvvon. Kulturmuitolágas leat maiddái buot eará kulturmuittut man leat boarráset go 1537 ja visttit mat leat boarráset go 1650 automáhtalaččat ráfáidahttojuvvon. Válljejuvvon kulturmuittuid dahje kulturbirrasiid sáhttá ráfáiduhttit ovttaskas mearrádusa bokte kulturmuitolága mielde, dahje gozihuvvot plána- ja huksenlága bokte.</p>
<p>Plána- ja huksenláhka lea deaŧaleamos váikkuhangaskaoapmi servodatplánemis. Dat lea suorgefátmmasteaddji láhka mas lea vuogádat ollislaš plánema várás, mas areálahálddašeapmi lea deaŧalaš oassi. Kulturmuittut, kulturbirrasat ja eanadat sáhttá suodjaluvvot plána- ja huksenlága geavaheami bokte. Dát lea váikkuhangaskaoapmi maid gielddat geavahit plánaváldin, ja maid sáhttá geavahit kulturmuittuid, kulturbirrasiid ja eanadaga sihkkarastimii. Plána- ja huksenlágas lea addojuvvon Sámediggái riekti buktit vuostecealkámušaid, muhto das lea maiddái geatnegasvuohta ovttasbargat plánaeiseválddiiguin sámi luondduvuđđosa goziheami dihtii, masa gullet sámi kulturmuittut mat leat oassi sámi kulturárbbis.</p>
<p>Oassin guovloođastusas lea Sámediggái ja fylkkagielddaide sirdojuvvon eanet váldi kulturmuitolága mielde 01.01.2020 rájes. Dát guoská earret eará sierralobiid addinváldái doaibmabijuide mat sáhttet váikkuhit ráfáidahttojuvvon kulturmuittuide. Váldi lea fápmuduvvon láhkaásahusa bokte ii ge lága bokte, nu mo váldonjuolggadus muđui lea gieldalága mielde. Maŋŋá konsultašuvnnaid proposišuvnna 84 S (2016-2017) <span type="quote" xml:lang="nob">“Ny inndeling av folkevalgte regioner”</span>, ektui sohppojuvvui ahte galgá lagabuidda čielggaduvvot mainna lágiin sullasaš váldesirdin galgá čađahuvvot Sámediggái. Dát lea jurddašuvvon dahkkojuvvot dan oktavuođas go ráđđehus bidjá ovdan ođđa Stuorradiggedieđáhusa kulturmuitopolitihka birra giđđat 2020. Dan botta go dán čielggadusa vuordit de lea Sámediggi dohkkehan ahte eanet váldi ja doaimmat sirdojuvvojit Sámediggái láhkaásahusa bokte 01.01.2020. Láhkaásahusas dáhkiduvvo válddi ja doaimmaid sirdin Sámediggái sámi kulturmuittuid ektui, sullasaš mii fylkkagielddain lea eará kulturmuittuide.</p>
<p>Vejolaš ságastallama oktavuođas ahte lea go kulturmuitu sámi vai ii, ferte čielggaduvvot fylkkagieldda ja Sámedikki gaskka. Seamma guoská fylkkagieldda suorgái, de sáhttá Riikaantikvára váldit badjelasas ášši jos Sámediggi dahká mearrádusa vuostá fágalaš rávvagiid. Riikaantikvára ferte diekkár oktavuođain árvvoštallat lea go dárbu konsulteret ovdal go direktoráhta dahká mearrádusa. Riikaantikvára lea maiddái váiddainstánsa mearrádusaide maid Sámediggi dahká.</p>
<p type="title">Mihttomearri – diehtovuđot ja boahtteáiggi kulturmuitopolitihkka</p>
<p>Sámedikki váldomihttomearrin kulturmuitosuodjaleamis lea sámi kulturmuittuid ja kulturbirrasiid hálddašeapmi ja oainnusmahttin sámi historjjá ja árvvuid vuođul, kulturmuittuid mearkkašumi vuođul identitehtii ja servodathuksemii. Eanet máhttu sámi kulturmuittuid, ássama, eanadatgeavaheami ja historjjá birra váikkuha sámi servodathuksema nannema, sihke ovttaskas báikegottiin ja servodagas oppalaččat.</p>
<p>Sámi kulturmuittuid suodjaleapmi ja hálddašeapmi lea deaŧalaš oassi Sámedikki doaibmasuorggis. Sámediggi galgá bidjat váldoeavttuid min iežamet dološáiggi ja historjjá hálddašanbarggus. Sámediggi galgá hálddašit sámi kulturmuittuid ja kulturbirrasiid dainna lágiin ahte sámi kultuvra nannejuvvo ja bisuhuvvo. Dát lea álbmotrievtti siskkabealde, ja dávista dasa ahte Sámediggái galgá addojuvvot eanet váikkuhanfápmu go guoská mearridanváldái áššiin main lea erenoamáš mearkkašupmi sámi álbmogii.</p>
<p>Oassi árbedieđuin lea ain árjjalaččat geavahusas sámi servodagas, bálddalagaid ođđa máhtuin. Sámi árbedieđuin eanadat- ja resursaheiveheami birra, mii maiddái lea sámi nannejuvvon sámi kulturbirrasis, lea árvu guhkás olggobeallái sámi servodaga. Dán lágan máhttu lea ovdamearkka dihtii áigeguovdil geavahit ságastallamis dálkkádatrievdamiid birra.</p>
<p>Sámediggi áigu dán dieđáhusas hábmet máhttovuđot ja boahtteáiggi kulturmuitopolitihka gehččojuvvon čuovvovačča olis:</p>
<p><span type="quote">- Rievdan rámmaeavttut, earret eará guovloođastus, máŋga
láhkageatnegahttojuvvon doaimma ja láhkarievdadus- Lassánan sisabahkken ođđa areálaide- Ođđa teknologiija ja metoda- Ođđa máhttu ja ođđa kulturmuitošlájat- Nationála digitaliserenáŋgiruššan</span></p>
<p>Mii lea deaŧalaš Sámediggái kulturmuittuid ja kulturhistorjjá ektui, mainna lágiin galgat mii geavahit min resurssaid ja gelbbolašvuođa buoremusat ávkin sámi servodahkii?</p>
<p type="title">Guovddáš fáttát</p>
<p>Guovddáš Sámedikki barggus lea hábmet čielga politihka. Min bargu lea áššemeannudeapmi, gulaskuddancealkámušat ja dasa gullevaš diđošteamit hálddašanáššiid oktavuođas. Sámediggi galgá dikšut ja láhčit sámi kulturmuittuid. Mii galgat bagadit ja gaskkustit báikegottiide ja stuorra servodahkii máhtu sámi kulturárbbi ja historjjá birra. Mii áigut dan kapihttalis digaštallat maiddái váttis áššečuolmmaid birra mat čatnasit sámi bassi báikkiide ja dákterigge- ja hávdeávdnasiidda. Hástalusat dálá dálkkádatrievdamiid birra válddahuvvojit maiddái.</p>
<p>Iešguđege lágan digitála čovdosiid geavaheapmi sihke duođašteapmi giettis, dieđuid vurken ja gaskkusteapmi leat heivehuvvon oassin iešguđege láhkai movt geavahit digitála čovdosiid ja metodaid dalle go iešguđege fáddásuorggit válddahuvvojit.</p>
<p type="title">Dálkkádatrievdamat – kulturmuittut ja kultureanadat</p>
<p>Dálkkádatrievdamiin leat stuorra regionála erohusat, ja davvi guovlluin leat erenoamáš čielga rievdamat. Rievdamat oidnojit erenoamážit liegganeami bokte, šaddá eanet arvi ja oppalaččat eanet goavvi ja árvitmeahttun dálki. Dát váikkuha sámi kulturmuittuid ja visttiid suodjaleapmái.</p>
<p><em type="italic">Hástalusat </em></p>
<p>Lassánan lávttasvuohta lea váldohástalus visttiid ektui mat leat ceaggut. Dan geažil šaddá eanet guohpa, guobbarat ja bohtet vaháguhtti divrrit. Visttit galget dábálaččat gierdat oanehis erohusaid lávttasvuođas, muhto eai gierdda oktilaš rievdamiid. Lávttasvuohta, oktan lieggaset dálkkádagain dagaha maiddái ahte arkeologalaš gávdnosat billašuvvet johtileappot. Goavvi dálkkiid geažil šaddá várra ahte visttit billašuvvet eanet, erenoamážit erošuvnna, garra biekkaid ja garra arvviid geažil.</p>
<p>Rievdan dálkkádat rievdada vegetašuvdnagova, ovdamearkka dihtii ahte muorrarádji sirdása badjelii ja ahte šaddá ruotnaseappot ja bohtet ođđa šlájat. Dat dagaha ahte kulturmuittut ja kultureanadat mat leat oidnosis savvot ja jávket eret oidnosis. Ollu kulturmuittuide čuhcet maiddái vegetašuvdnagova rievdamat go dat leat dakkár eanadagas mii sulastahttá unnit dan mii lei dalle go ledje geavahusas. Ovdamearkka dihtii sáhttet boazosápmelaš geassesajit mat dávjá leat muorrarájis lahka duottarguohtoneatnamiid, dađistaga šaddat vuovdái, guhkás vuolábeallái muorraráji. Šaddá váddáset áddet oktavuođa eanadaga ja kulturmuittuid gaskka.</p>
<p><em type="italic">Mihttomearit ja doaibmabijut </em></p>
<p>Árbevirolaš huksenmáhttu mii dávjá lea heivehuvvon dálkkádahkii ja birrasii jávká dađistaga. Dát buktá etihkalaš ja metodalaš hástalusaid vistesuodjaleapmái. Mii fertet leat rahpasat ja gávdnat ođđa čovdosiid ja ođđa kombinašuvnnaid máhtu ovddideapmái suodjalan dihtii sámi visttiid. Mii dárbbašat bidjat eanet fokusa ođđa metodaide ja reaidduide, ja registrerenbarggu oktilaččat evalueremii.</p>
<p>Mii fertet leat dihtomielalaččat min metodaid ja registrerengeavahusa heiveheamis nu ahte mii váldit vuhtii dálkkádat- ja eanadatrievdamiid. Rievdamat dálkkádagain ja eanadagas buktet ođđa lágan huksemiid ja sisabahkkemiid ođđa guovlluide, dát lasiha vára ahte ovddeš guoskameahttun kulturmuittuid billašuvvet.</p>
<p>Vai sáhttá eastadit sámi kulturmuittuid vahágiin ja billašuvvamis dálkkádatrievdamiid geažil, fertet árjjalaččat ohcalit eanet máhtu. Dasto fertet mii identifiseret hástalusaid, ráhkadit raššivuođaanalysaid ja vuoruhemiid vai sáhttit plánet ja álggahit eastadeaddji doaibmabijuid bistevaš ja boahttevaš dálkkádatrievdamiid vuostá.</p>
<p type="title"><span type="quote" xml:lang="nob">«Askeladden»</span> ja digitála reaiddut</p>
<p>Digitála vurken ja dieđuid lonohallan leat dagahan ahte dieđuid oažžun ja hivvodat leat ollásit rievdan ja johtilit ovdáneamen. Hástalusat čatnasit buriid vuogádagaid ovddideapmái ja implementeremii relevánta ja heivvolaš dieđuid lonohallama oktavuođas. Almmá dán haga lea várra ahte heavvanit dieđuide mat eai leat relevánta. Digitaliserema oktavuođas lea eanaš sáhka teknologiija geavaheames árgabeaivvi ođasmahttimii, álkiduhttimii ja buorideapmái.</p>
<p>Diehtovuođđu <span type="quote" xml:lang="nob">“Askeladden”</span> lea Riikaantikvára almmolaš kulturmuitodiehtovuođđu Norggas. <span type="quote" xml:lang="vep">“Askeladdena”</span> bokte sáhttá viežžat dieđuid kulturmuittuid birra mat leat relevánta dihto áššái ja geográfalaš guvlui. Diehtovuođus leat sihke sámi ja eará kulturmuittut. Riikaantikvára doaimmaha ja bajásdoallá diehtovuođu, muhto Sámediggi lea sámi kulturmuittuid hálddašanváldi ja mii danne bidjá sisa sámi kulturmuittuid, mearrida mat leat sámi kulturmuittut ja mearrida man ollu dieđuin galget leat almmolaččat olámuttus dahje suddjejuvvot. Sámediggi ođasta diehtovuođu oktilaččat ja guoskevaš fylkkagielddat dađistaga go bohtet ođđa dieđut. Dohko beassá beassansániin iige dat leat rabas almmolaččat. Doppe leat dat seamma kulturmuittut go Askeladdenis, muhto dáppe leat muhtun kulturmuitošlágat ráddjejuvvon dárkilis báikebidjama ektui. Dát guoská erenoamážit sámi bálvvosbáikkiide ja hávddiide. Askeladden lea hui deaŧalaš reaidu Sámedikki kulturmuitohálddašeames.</p>
<p>Dađistaga ovddiduvvojit buoret prográmmagálvvut maiguin sáhttá analyseret ja visualiseret hui ollu dieđuid oktanaga árjjalaš ja čađačuovgi vuogi mielde. Raporttaid ráhkadeames ja oppalaš gaskkusteamis lea GIS-reaidu dárbbašlaš ja deaŧalaš Sámediggái ja dan sáhttá geavahit ollu surggiin.</p>
<p>Kárttas oaidná movt automáhtalaččat ráfáidahttojuvvon sámi visttit juohkásit gielddaid gaskka (gáldu <em type="italic">: Askeladden) </em></p>
<p><em type="italic">Hástalusat </em></p>
<p>Askeladdena hápmi ja struktuvra leat unnán heivehuvvon sámi kulturmuitošlájaide, kulturbirrasii ja eanadatgeavaheapmái maidda dat čatnasit. Dat addá unnán vejolašvuođa gieđahallat sámi kulturmuittuid áicama ja kategoriserema ektui. Sámi kulturmuittuid ferte ollu eanet go earáid, bidjat stuorra oppalaš kategoriijaide man geažil eai boađe oidnosii sámi kulturmuitošlájaid valljodat, dat jávket ja geahppánit. Nubbi eará hástalus Askeladdeniin lea go váilu vejolašvuohta geavahit sámi tearpmaid sámi kulturmuitošlájaide. Giella lea deaŧalaš kulturguoddi ja dieđusge deaŧalaš bealli sámi kulturmuittuid duođašteamis.</p>
<p>Kulturmuitodiehtovuođđu Askeladden vuođđuduvvá prinsihppii ahte kulturmuittut galget kártii biddjojuvvot ja ráddjejuvvot birrasa ektui. Automáhtalaččat ráfáidahttojuvvon kulturmuittut bidjet maiddái nana láidestusaid areálageavaheapmái, ja dán olis lea sihke kulturmuittuid kártii bidjan ja ráddjen bargu mii vuoruhuvvo bajás kulturmuitoeiseválddiid beales. Kulturmuitoláhka siskkilda maiddái báikkiid main eai leat fysalaš mearkkat eatnamis. Báikkit maidda čatnasa historjá, osku ja árbevierut. Dát kategoriijat buktet hástalusaid ráddjemii. Dán birra daddjojuvvo lagabuidda kapihttalis 3.5.1. Oktavuođaid kulturmuittuid ja stuorra eanadagaid gaskka mat gullet oktii, muhto leat váttis sajiin, lea maiddái váttis duođaštit ja oainnusmahttit Askeladdenis.</p>
<p>Dat ahte mis leat áigeguovdilis ja heivehuvvon digitála reaiddut lea eaktun dasa ahte mii galgat sáhttit čađahit min bargguid buori vuogi mielde. Sihke áššemeannudeamis, gaskkusteames ja erenoamážit das ahte sáhttit duođaštit min rivttiid. Dasa lassin lea Sámediggi bázahallan ollu iežas arkiiva- ja govvaávdnasiid digitaliseremis.</p>
<p><em type="italic">Mihttomearit ja doaibmabijut </em></p>
<p>Sámediggi galgá implementeret ja fuolahit siskkáldas oahpahusas iežas digitála reaidduid ja metodaid geavaheames vai árjjalaččat sáhttit geavahit olámuttu teknologiija earret eará diehtovuođuin, gieddeduođaštemiin, govain jna. Sámediggi galgá árjjalaččat bargat dan ala ahte teknologiija heivehuvvo sámi diliide, dárbbuide ja gillii. Dát guoská erenoamážit <span type="quote" xml:lang="vep">“Askeladdenii”</span>.</p>
<p>Sámedikki iežas arkiiva ja diehtoávdnasat berrejit digitaliserejuvvot nu ahte dat leat sihkkarastojuvvon, ja vai máhttu ja diehtovuođđu leat fidnemis.</p>
<p type="title">Gulahallan, oainnusmahttin, gaskkusteapmi ja máhtu buorideapmi</p>
<p>Maŋimuš logijagis lea, demokratiija perspektiivvas, celkojuvvon mihttomearri nationála eiseválddiid beales ahte digitaliseret eanet kulturárbbi ja buktit dan eanet olámuddui. Stuorradiggedieđáhusas nr 24 (2008-2009) <span type="quote" xml:lang="nob">«Nasjonal strategi for digital bevaring og formidling av kulturarv»</span> lea višuvdna ahte nu ollu go vejolaš čoahkkádusaid maiddái arkiivvas, girjerádjosiin ja museain galgá digitaliseret ja buktit daid olámuddui nu ollu go sáhttá gaskkustanvejolaš, ohcanvejolaš ja olámuttu DGT-čovdosiid bokte. Sihkkarastit gálduid ja addit olbmuide beassama dohko, lea čujuhuvvon deaŧalažžan ja Sámediggi doarju dan. Bálddalagaid dáinna áŋgiruššamiin ferte mis seammás leat fokus dasa ahte almmá dohkálaš sámi sisdoalu haga diehtovuođuin mat biddjojuvvojit olámuddui, ii leat áŋgiruššamis buorre beaktu sámi kulturárbbi oainnusmahttimii.</p>
<p>Sámi kulturmuitoráđi ásaheapmi ja maŋŋá válddi delegeren Sámediggái mearkkašii ahte sámi kultuvra, sámi kulturmuittuid mearkkašupmi ja sámi iešmearridanriekti iežas kulturmuittuid hálddašeapmái dohkkehuvvui. Dán vuođul sáhtii vuordit ahte viidáseappot áŋgiruššan ja čuovvuleapmi vuođđodoaibmabijuid hámis nugo kárten ja kulturmuittuid registreren lei bajás vuoruhuvvon áŋgiruššansuorgi. Dieinna lágiin lea paradoksa ahte ain gávdnojit stuorra guovllut gos kulturmuittut heabuhis unnán leat kártejuvvon. Oažžut kulturmuitodieđuid olámuddui nationála diehtovuođus lea deaŧalaš oassi demokratiseren-proseassas ja lávki rivttes guvlui. Diehtovuođđu iešalddis ii buvtte kulturmuitodieđuid olámuddui mat eai gávdno. Stáhta ovddeš vuoruhemiid geažil guovlluin gos vuogádatlaččat registrerejuvvojedje ja guđe muittuid registrerejeaddjit bivdojuvvojedje duođaštit, dagaha ahte ain lea demokráhtalaš váttisvuohta. Ain leat máhttoráiggit kulturmuitodieđuin stuorra osiin sámi guovddáš guovlluin, vaikko lea nationála diehtovuođđu. Kulturmuitodieđuid váilun lea hehttehussan sámi kulturmuitohálddašeapmái ja daid vuordámušaide mat biddjojuvvojit midjiide máhtu buvttadeaddjin ja sámi kulturmuitoárvvuid hálddašeaddjin. Dán oktavuođas gávdnojit iešguđege áŋgiruššamat/vuoruheamit maid Sámediggi sáhttá dahkat sámi kulturmuittuid laskadeami ektui nationála registariin, ja buoridit oppalaš máhtu sámi eanadatgeavaheami ja kulturmuittuid birra.</p>
<p type="title">Čohkket ja olámuddui buktit dálá máhtu kulturmuittuid ja kulturhistorjjá birra</p>
<p>Maŋimuš logijagiin leat čađahuvvon ollu prošeavttat maid leat jođihan universitehtat, dutkaninstituhtat, museat, Finnmárkkukommišuvdna, sámi gealboguovddáš, báikegottit ja orohagat mat leat duođaštan ja kártii merken sámi kulturmuittuid ja sámi eanadatgeavaheami.</p>
<p><em type="italic">Hástalusat </em></p>
<p>Dát duođašteami gávdno váldoáššis raporttain, priváhta diehtovuođuin, dutkanartihkkaliin ja dieđalaš dutkosiin, ja lea unnán biddjojuvvon Askeladdenii. Báikkálaččat sáhttá deaividit eahpádusa sensitiiva kulturmuitodieđuid ektui nugo ovdamearkka dihtii hávde- ja bálvvosbáikkiid ektui ja Sámediggi ferte gieđahallat dan buori ja luohtehahtti vuogi mielde. Gávdnojit juo vuogádagat maiguin suodjalit dákkár dieđuid Askeladdenis.</p>
<p><em type="italic">Kártagovvosis oaidnit birrasii 700 sámi kulturmuittu mat leat registrerejuvvon dutkanprošeavtta oktavuođas Deanus, kulturmuittut eai leat biddjojuvvon kulturmuitodiehtovuđđui, Askeladden. </em></p>
<p><em type="italic">Mihttomearit ja doaibmabijut </em></p>
<p>Sámedikki mihttomearrin lea digitaliseret ja olámuddui buktit juo čohkkejuvvon dieđuid. Dát bargu lea hálbbit go čađahit ođđa diđoštemiid ja registreremiid. Muhtun oktavuođain sáhttá gártat dahkat bearráigeahččanbarggu giettis, muhto gáibida dattetge ollu unnit resurssaid go ođđa registrerenbargu. Dát leat hui mávssolaš dieđut, jos dat biddjojuvvojit Askeladdenii, de nannejuvvošii máhttovuođu sámi kulturmuitohálddašeamis mealgat.</p>
<p>Áŋgiruššan dán suorggis livččii positiiva sihke oktavuođa ja luohttámuša ektui Sámedikki ja sámi báikegottiid gaskka dan bokte ahte sámi servodagat vásihit ahte bargu mii lea dahkkojuvvon lagaš birrasis gozihuvvo ja biddjojuvvo nationála registariidda. Dán lágan proseassa dahká dihtomielalažžan ja buorida ássiid ja gielddaid máhtu iežaset historjjá birra. Sámediggeráđđi lea ovdal bivdán eanet áŋgiruššat registreremiin dievasmahttin dihtii váilivuođaid mat leat nationála kulturmuitoregistariin. Dát leat ulbmildiđolaš doaibmabijut maid lea vejolaš čađahit ja maid bokte sáhttá dievasmahttit máhttoráiggiid.</p>
<p type="title">Duođaštanprošeavttat – Bagadit ja láhčit báikkálaš prošeavttaid, duođašteapmi stuorát plánaáššiin</p>
<p>Sámi kulturmuittuid ja kulturbirrasiid hálddašeapmi ja oainnusmahttin iežaset historjjá ja árvvuid vuođul lea deaŧalaš mihttomearri Sámedikkis. Mii vásihat stuorra beroštumi sámi báikegottiin ja orohagain ovttas bargat ja fágalaš rávvagiid ektui, kárten dihtii iežamet historjjá ja duođaštit iežamet kulturmuittuid. Sámedikkis lea hui buorre vásihus dákkár prošeavttain, earret eará kurssas kulturmuittuid registreremis. Kurssain lei sihke teorehtalaš ja geavatlaš oassi kulturmuitoregistreremis. Dán lágan kurssat addet eanet fuomášumi sámi historjái ja sámi identitehtii, ja boađusin lea ahte sámi báikegottit ieža dađistaga eanet registrerejit sámi kulturmuittuid. Askeladdena publikumveršuvnnas (kulturminnesok.no) lea buohkain vejolašvuohta bidjat sisa kulturmuitoregistreremiid. Daid sáhttá Sámediggi maŋŋá sirdit Askeladdenii. Jos mii juohkit dieđuid ja geavahat dán vejolašvuođa árjjalaččat min gulahallamis olggos guvlui, de min bearráigeahččandoaibma šaddá mealgat álkit.</p>
<p><em type="italic">Hástalusat </em></p>
<p>Láhkageatnegahttojuvvon doaimmat galget leat dássedeattus mihttomeari ektui sámi kulturmuittuid oainnusmahttimis ja gaskkusteamis, ja mihttomeari ektui máhtu buoredeames sámi kulturhistorjjá ja resursa- ja areálageavaheami birra sihke sámi báikegottiin ja nationála dásis. Árjjalaš hálddašeapmi mearkkaša Sámediggái ahte mii fertet váldit stuorát ovddasvástádusa kulturhistorjjá ja kulturmuittuid oainnusmahttimis ja gaskkusteames go maid Norgga hálddašeapmi dahká.</p>
<p>Njálmmálaš dieđuid ja árbedieđuid mat ain gávdnojit boazodoalus ja sámi giliin lea hoahppu duođaštit. Báikkálaš, oktasaš muitu sáhttá mannat guhkás áiggis maŋos guvlui ja das lea stuorra árvu ja relevánsa min bargui. Gávpotlažžan šaddama ja moderniserema lassáneami geažil lea dát máhttohápmi ja -gaskkusteapmi geahppáneamen.</p>
<p><em type="italic">Mihttomearri </em></p>
<p>Vuoruhit ja nannet báikkálaš kulturmuitoovttasbarggu. Dát lasiha guhkkit áiggi vuollái báikkálaš áŋgiruššama iežas historjjáin ja identitehtain, ja váikkuha ahte beroštupmi suodjalit kulturárbbi lassána. Lassánan báikkálaš máhtus ja áŋgiruššamis lea ollu buorre kulturmuitosuodjaleapmi, ja dan vásihusas ahte Sámediggi bargá sámi báikegottiid ovddas ja ovttas singuin. Nubbi eará vuoitu lávga ovttasbarggus báikegottiiguin lea vejolašvuohta oažžut buori vuogi mielde duođaštuvvot njálmmálaš dieđuid ja árbedieđuid. Dat go bargat viidát oppalaš registreremiin eanadagas iežamet álbmogiin gáibida stuorra ekonomalaš- ja bargoresurssaid. Ovttasbargu báikegottiiguin ja čuovvoleapmi kvalitehta sihkkarastimiin min beales lea eanet realisttalaš. Mii berret geavahit resurssaid bagadeapmái ja kvalitehta dárkkisteapmái ja áinnas leat mielde giettis oahpaheamen.</p>
<p><em type="italic">Doaibmabijut </em></p>
<p>Sámediggi áigu vuoruhit eanadatgeavaheami ja kulturmuittuid duođašteami ja kártema sámi geavahusguovlluin doppe gos ovdal unnán leat leamaš iskkadeamit. Deaŧalaš elemeanttat dán barggus leat ođđa teknologiija geavaheapmi buohtalaga jearahallamiin ja báikkálaš ovttasbargguin.</p>
<p>Plánaáššiin mat gusket stuorra areálaide ovdamearkka dihtii bieggamillopárkkat, elrávdnji linnját, minerálaindustriija ja álbmotmeahcit, lea maiddái deaŧalaš atnit fokusis ovttasbarggu boazodoaluin ja báikegottiiguin. Sihke čađaheami ja logistihka ektui, ja erenoamážit máhtu ja boađusolahusa ektui.</p>
<p type="title">Láhčin – Gaskkusteapmi – Dikšun</p>
<p>Láhčin ja dikšun leat deaŧalaččat kulturmuittuid vásiheapmái, geavaheapmái, oaivilii ja identitehtii, muitalit sámi historjjáid ja sihkkarastit kulturmuittuid vaháguvvamis ja billašuvvamis. Sámediggi čađaha jahkásaččat láhčin- ja dikšunprošeavttaid, dávjá ovttas suorggi eará ásahusaiguin nugo báikkálaš ásahusaiguin, fylkkagielddaiguin dahje museaiguin.</p>
<p>Sámedikkis lea kulturmuitolága mielde váldi dikšut ja láhčit sámi kulturmuittuid ja čađaha jahkásaččat láhčin- ja dikšunprošeavttaid, dávjá ovttas suorggi eará ásahusaiguin. Ovttasbargoguoibmin sáhttet leat báikkálaš ásahusat, fylkkagielddat dahje museat. Lassin Sámedikki kulturmuitosuodjaleami ruđaiguin leat oasit láhčinprošeavttain čađahuvvon Riikaantikvára doarjagiin <span type="quote">“Válljejuvvon arkeologalaš kulturmuittuid suodjalanprográmma”</span> (BARK) bokte. BARK galgá fuolahit ahte válljejuvvon arkeologalaš kulturmuittut buktojuvvojit publikumma olámuddui. Dát 10-jagaš prográmma loahpahuvvo 2020:s.</p>
<p>Sámi kulturárbbi láhčin sáhttá leat deaŧalaš identitehtaguoddi. Ovdamearkka dihtii lea dán lágan láhčin čađahuvvon bihtánsámi guovllus Sáltoduoddaris gos válljejuvvon guhtta sierra kulturbirrasa leat láhččojuvvon.</p>
<p>Eará prošeavttain sáhttá leat guovttebealat ulbmil. Muhtun muddui gaskkusteapmi, muhto maiddái sihkkarastin eastadan dihtii kulturmuittuid vaháguvvamis ja billašuvvamis. Eanadagain Spittás Návuonas ja Činavuohpis Porsáŋggus fitnet viehka ollu turisttat. Sámediggi oaččui goappašiid oktavuođas dieđu ahte johtaleapmi sáhttá billistit kulturmuittuid. Čađahuvvon leat doaibmabijut sihkkarastin dihtii guovlluid gollama vuostá, seammás go kulturmuittut ain leat oassin turistaealáhusas.</p>
<p>Eará prošeavttaide fas leat gullan boares ráhkkanusaid ođđasis huksen nugo áittiid dahje gođiid.</p>
<p><em type="italic">Hástalusat </em></p>
<p>Sámi ássan- ja geavahusguovlu lea stuoris. Dikšun ja láhčin dál lea unna fágasuorgi Sámedikkis. Vátna olmmošresurssaiguin lea leamaš hástaleaddji láhčit ollu kulturmuittuid sihke geográfalaččat ja temáhtalaččat. Dárbu lea ráhkadit guhkes áiggi plánaid, sihke ođđa prošeavttaide ja čađahuvvon doaibmabijuid bajásdoallamii.</p>
<p>Dávjá lea čájehuvvon ahte bistevaš ortnegat bajásdoallamii ja čuovvuleaddji dikšumii leat hástalussan maŋŋá go láhčinprošeavttat leat loahpahuvvon.</p>
<p><em type="italic">Mihttomearit ja doaibmabijut </em></p>
<p>Mihttomearrin lea láhčit kulturbirrasa mii ovddasta iešguđege sámi eallinvugiid ja ássanguovlluid. Láhčinprošeavttat galget ovddastit sámi kultuvrra ja historjjá viidodaga. Dat sáhttá sihkkarastojuvvot guhkes áiggi dikšun- ja láhčinplána bokte, barggu ruhtadeami bokte. Plánas berrejit leat áigeguovdilis lokalitehtaid árvvoštallamat ja iešguđege lágan gaskkustanmetodat. Doallat fokusis ahte dat mii lea konkrehta ja lagaš das maid mii háliidat čájehit, ii heavvanivččii abstrákta doahpagiidda árvvuid ja resurssaid birra.</p>
<p>Láhčinprošeavttat galget ovddastit sámi kultuvrra ja historjjá viidodaga maiddái geográfalaš viidodaga ektui.</p>
<p>Juo láhččojuvvon lokalitehtaide berrejit ráhkaduvvot guhkes áiggi čovdosat installašuvnnaid ja kultureanadagaid bajásdoallama ja dikšuma várás.</p>
<p type="title">Báikenamat – kulturhistorjjálaš gáldun ja kulturmuitun</p>
<p>Sámi báikenamat leat deaŧalaš máhttogáldut mat speadjalastet dihto báikki dahje guovllu sihke resurssaid ja luonddu iešvuođaid. Dasa lassin čájehit ollu namat maiddái dološ áiggiid geavaheami, ássama ja dáhpáhusaid, dat sáhttet leat boazodoallu, mearrasámi- dahje eará sámi geavaheapmi ja ássan. Báikenamat veahkehit áddejumi lasiheami ja máhtu sámiid leahkimis ja geavaheames, ja leat lassigáldun fysalaš kulturmuittuide. Dat čájehit árjjalaš geavaheami maiddái guovlluin gos eai soaitte leat fysalaš kulturmuittut, dahje ahte dat kulturmuittut mat leat doppe eai leat boahtán dihtosii. Lassin gáldoárvui leat báikenamat iešalddis kulturmuittut, gč. báikenammalága.</p>
<p><em type="italic">Hástalusat </em></p>
<p>Álggage buot báikenamat eai leat registrerejuvvon kártadoaimmahaga diehtovuođuin, muhto ellet ain njálmmálaš geavahusas. Báikenamaid mat leat geavahusas, muhto eai leat merkejuvvon kárttaide, oaidnit mii jeavddalaččat min barggus ja oktavuođas báikegottiiguin.</p>
<p>Dál geavahuvvojit boarráset báikenammagáldut mat gávdnojit nugo Qvigstad, muhto diehtovuođđu sániin ja báikenamain mat čujuhit ássamii, geavaheapmái ja dáhpáhusaide, lea hui ávkkálaš báikkiid lokaliseremii main sáhttet leat sámi kulturmuittut, ja buoridit áddejumi eanadatgeavaheames oppalaččat.</p>
<p><em type="italic">Mihttomearit ja doaibmabijut </em></p>
<p>Báikenamaid duođašteapmi galgá leat integrerejuvvon oassi Sámedikki registrerenbarggus. Deaŧalaš lea oažžut báikenamaid registrerejuvvot sihke riekta báikkálaš nammahámiin ja geográfalaččat.</p>
<p>Sámediggi áigu álggahit terminologiijaprošeavtta mas fokusis lea kulturhistorjjálaččat relevánta máhttu. Dát lea máhttogáldu maid sihke háliidit geavahit ja berre geavahuvvot eanet.</p>
<p type="title">Sámi vistesuodjaleapmi ja fanassuodjaleapmi</p>
<p>Sámediggi lea sámi automáhtalaččat ráfáidahttojuvvon visttiid, mearrádusain ráfáidahttojuvvon visttiid ja gáhttenárvosaš visttiid hálddašanváldi. Jagi 2020 rájes lea Sámedikkis ovddasvástádus maiddái válljejuvvon ráfáidahttojuvvon giddodagain maid stáhta eaiggáda ja sámi fanassuodjaleamis.</p>
<p><em type="italic">Vistesuodjaleapmi </em></p>
<p>Sámedikki prošeavtta <span type="quote">“sámi visttiid identifiseren ja registreren”</span> (2011-2019) bokte lassánii automáhtalaččat ráfáidahttojuvvon sámi visttiid lohku sullii 60 visttis birrasii 900 vistái. Visttit leat geográfalaččat bieđgguid Mátta-Várjjaga rájes davvenuortin gitta Røros-guvlui máddin. Áittit, viesut ja návehat leat eanemusat. Finnmárkkus lea áiti dábáleamos ja viesut Finnmárkku máttabealde. Eará lágan visttit ovdamearkka dihtii olgovisttit, áittit, eanakeallárat ja oktasaš visttit registrerejuvvojedje maiddái. Registreremis geavahuvvui sierra vuohki ja konklušuvdna juohke visttis lea vuođđuduvvon huksenteknihkalaš árvvoštallamii mat leat dahkkojuvvon diđošteami oktavuođas, eaiggáda dieđuide ja historjjálaš gálduide. Visttiid dilledássi árvvoštallojuvvui, ja jagi 2013 rájes árvvoštallojuvvui maiddái vistti kulturhistorjjálaš árvu. Buorre gulahallan eaiggádiin deattuhuvvui registrerenbarggus man geažil hui unnán eaiggádat váide ráfáiduhttima. Sámediggi julggašta ahte oktilaš gulahallan eaiggádiiguin, čuovvuleapmi ja diehtojuohkin leat eaktun sámi huksenárbbi buori guhkes áiggi hálddašeami lihkostuvvamii.</p>
<p>Dasa lassin gávdnojit ollu automáhtalaččat ráfáidahttojuvvon visttit mat eai leat nu boarrásat go ráfáiduhttinrádji, muhto main dattetge lea suodjalanárvu. Dain ii leat Sámedikkis geahčastat, muhto sáhttá vuordit ahte dat gávdnojit ovdamearkka dihtii ođđasis huksejuvvon visttiid ja sámi ealáhusvisttiid gaskkas ovdal soahteáiggi ja dan gasku.</p>
<p>Sámediggi lea oaidnán man deaŧalaččat stivrendokumeanttat leat vistesuodjalanbarggus ja mearridii 2017:s automáhtalaččat ráfáidahttojuvvon sámi visttiid hálddašanplána.</p>
<p>Sámediggi hálddaša várrejuvvon ruđaid mat bohtet Riikaantikváras automáhtalaččat ráfáidahttojuvvon sámi visttiide maid priváhta olbmot eaiggádit.</p>
<p><em type="italic">Geahčastat duođaštuvvon automáhtalaččat ráfáidahttojuvvon sámi visttiin. </em></p>
<p><em type="italic">Hástalusat </em></p>
<p>Automáhtalaččat ráfáidahttojuvvon visttiid lohku lea lassánan máŋgga geardásažžan ja hálddašandoaimmat leat lassánan vásttolaččat. Vistesuodjaleapmái eai leat biddjojuvvon ođđa virgeresurssat, ja Sámedikkis leat dál guokte áššemeannudeaddji dán bargosuorggis.</p>
<p>Dán resursadilis leat erenoamáš negatiivvalaš váikkuhusat bagadeapmái ja gulahallamii eaiggádiiguin. Dasto lea dárbu vuoruhit visttiid mat dál leat registrerejuvvon. Dát ferte dahkkojuvvot systematiserema ja árvvoštallama vuođul ahte guđe visttiid ja vistešlájaid lea erenoamáš deaŧalaš atnit ávviris, geográfalaš dovdomearkkaiguin, raššivuođa, hárvevuođa jna. geažil.</p>
<p>Vistti kulturmuitoárvu árvvoštallojuvvo dihto eavttuid vuođul nugo agi, eaktivuođa ja duođaštanárvvu mielde. Registrerenbarggu vuosttaš muttus ii dahkkojuvvo dát árvvoštallan. Danne leat Sámedikkis 300 vistti main árvu ii leat árvvoštallojuvvon. Dasa lassin gullá Sámediggái árvvoštallat buot ráfáidahttojuvvon visttiid dilledássi juohke logát jagi.</p>
<p>Sámedikkis lea váldi mearrádusain ráfáiduhttit vistti, muhto mii diehtit unnán visttiid birra mat leat boahtán maŋŋá ráfáiduhttinráji. Sámediggi sáhttá álggahit ráfáiduhttinproseassaid muhtun válljejuvvon visttiide, dahje geavahit Plána- ja huksenlága dán lágan visttiid suodjaleapmái.</p>
<p>Sihkkarastin dihtii buori hálddašeami lea Sámediggi, ja eaiggádat, sorjavaččat dohkálaš snihkkáriid oažžumis divodeapmái antikváralaš prinsihpaid mielde. Dál váilot ollu dákkár snihkkárat ja hástalussan lea divodeapmi dohkálaš fágalaš dási mielde.</p>
<p><em type="italic">Mihttomearit ja doaibmabijut </em></p>
<p>Sámediggi galgá sihkkarastit ahte ráfáidahttojuvvon sámi visttit ja dan kulturhistorjá suodjaluvvojit buori ja bistevaš vuogi mielde boahttevaš sohkabuolvvaide.</p>
<p>Sámediggi galgá sihkkarastit nationála deaŧalaš visttiin válljejuvvon oasi mat eai leat automáhtalaččat ráfáidahttojuvvon.</p>
<p>Go Sámediggi galgá ráhkadit geahčastaga deaŧalaš visttiin, vistešlájain, geográfalaš guovlluin ja earáin mat galget vuoruhuvvot, de ferte das leat geahčastat.</p>
<p>Sámediggi galgá ođasmahttit automáhtalaččat ráfáidahttojuvvon sámi visttiid hálddašanplána nu ahte dat lea heivehuvvon otnáš lágaide ja dillái.</p>
<p>Ferte sihkkarastojuvvot ahte leat dohkálaš ollu máhtolaš snihkkárat dain guovlluin gos leat sámi ráfáidahttojuvvon visttit. Sámediggi sáhttá addit doarjaga kursa- ja oahpahusdoibmii árbevirolaš snihkkáriid várás, dalle go sámi visttit leat fokuserejuvvon. Dasto sáhttá Sámediggi bargat ovttas regionála vistesuodjalanhálddašemiin, oahppoásahusaiguin, museaiguin ja eará relevánta ásahusaiguin čoavdin dihtii oktasaš hástalusaid.</p>
<p>Sámediggi galgá vuoruhit máhtu gaskkusteami sámi visteárbbi birra ráfáidahttojuvvon visttiid eaiggádiidda.</p>
<p><em type="italic">Sámedikki fanassuodjaleapmi </em></p>
<p>Sámi fanassuodjaleapmi lea sirdojuvvon Sámediggái 2020 rájes. Eai leat definerejuvvon dahje hábmejuvvon njuolggadusat mii sámi fanassuodjaleapmi lea, dahje galgá leat. Ruđat maid eai čuovo ovddasvástádusa. Dál ii gávdno guđege lágan geahčastat fatnasiin main lea sámi gullevašvuohta. Dát lea hástalussan Sámediggái go lea hálddašanváldi.</p>
<p>Sámediggi ferte álggahit doaibmabijuid maid bokte oktiiortnet ja dievasmahttit máhtu fatnasiid duddjoma ja geavaheami birra. Dárbu lea ráhkadit prinsihpaid ja eavttuid sámi fanassuodjaleapmái, ja suodjalanstrategiijaid, duođaštusa jna. Deaŧalaš lea ovttas bargat relevánta ásahusaiguin.</p>
<p type="title">Hápmet bajimuš njuolggadusaid sámi hávddiid, dákteriggeávdnasiid ja bassibáikkiid hálddašeapmái</p>
<p type="title">Sámi bassibáikkit</p>
<p>Sámi bassibáikkit lea oktasaš doaba báikkiide/kulturmuittuide mat čatnasit áddejumiide, muitalusaide ja geavahussii, ja mat čatnasit sámi ovdal risttalašvuođa oskui ja religiovdnii.</p>
<p>Sámi bassibáikkiin leat stuorra erohusat hámis ja hápmašuvvamis. Dat sáhttet leat luondduhápmašuvvamat almmá olbmuid luottaid haga. Dat sáhttet ovdamearkka dihtii leat ovttaskas geađggit ja bávttit, geađgehápmašuvvamat, várit, guollejávrrit, gáldut, jogat, meahcceguovllut, ovttaskas muorat jna. Muhtun bassibáikkit sáhttet lassin lea luottat olbmo doaimmain ovdamearkka dihtii bálvvosskeaŋkkat ja gierddut. Muhtun eará sáhttet leat sieiva olbmuid dagahan hápmašuvvamat ovdamearkka dihtii geađgerieggát ja gierddut. Dattetge leat sámi bassibáikkit unnán registrerejuvvon go buohtastahttá eará automáhtalaččat ráfáidahttojuvvon sámi kulturmuittuiguin. Jagi 2019 loahpas ledje Askeladdenis 47 bálvvosgeađggi, 22 bálvvosbáikki, muhto dušše okta bassi várri. Das sáhttá leat oktavuohta dasa go bassibáikkiid sáhttá leat váttis rádjet, erenoamážit daid main eai leat olbmo dagahan mearkkat. Dáid duođašteami ferte vuođđudit etnográfalaš- ja eará čálalaš gálduide ja njálmmálaš dieđuide. Huksenáššiin ja eará areálaplánemis lea mearrideaddji deaŧalaš ahte Sámedikkis lea máhttu automáhtalaččat ráfáidahttojuvvon kulturmuittuin vai sáhttá árvvoštallat guoskkaha go daid. Muhtun oktavuođain, erenoamážit stuorát plánaáššiin čađaha Sámediggi iežas diđoštemiid sámi kulturmuittuid kártema oktavuođas. Dákkár áššiin lea maiddái dábálaš váldit oktavuođa báikkálaš árbevierroguddiide ja jearrat dieđuid sámi kulturmuittuid birra. Čájehan lea ahte muhtun oktavuođain lea váttis oažžut njálmmálaš dieđuid sámi bassibáikkiid birra. Čájehan lea maiddái ahte lea gáibideaddji ráddjet bassibáikkiid, erenoamážit váriid ja eará bassibáikkiid main eai leat fysalaš mearkkat iige rituála geavahus. Dál eai leat Sámedikkis makkárge njuolggadusat main čielggasmahttojuvvošii metoda sámi bassibáikkiid duođašteames ja geográfalaččat ráddjemis. Njuolggadusaid ráhkadeapmi ja metodihkka dán lágan kulturmuitoregistreremii sáhtášii sihkkarastit eanet ovttagaslaš ja einnostahtti áššemeannudeami areálaplánaáššiin sámi bassibáikkiid ektui.</p>
<p><em type="italic">Hástalusat </em></p>
<p>Hástalusat sámi bassibáikkiid hálddašeami ektui leat erenoamážit šaddan áigeguovdilin maŋimuš jagiin bieggamillorusttegiid plánema, infrastruktuvrra ja eará areálagáibideaddji duohtademiid oktavuođas. Sámi bassibáikkiid sturrodagas, viidodagas, hámis, raššivuođas ja geavaheamis leat stuorra erohusat. Muhtun báikkit leat dovddus go fas earáid birra dihtet dušše soames olbmo ja muhtun bearrašat. Čájehan lea vásihusaid vuođul Sámedikki kulturmuitodiđoštemiin ahte báikkálaš dieđuid sámi bassibáikkiid birra sáhttá leat váttis oažžut. Dát váttásmahttá dán kulturmuitošlága hálddašeami. Ii ge leat ráhkaduvvon oktasaš metodalaš lagadanvuohki maid Sámediggi sáhtášii geavahit bassibáikkiid registreremis ja duođašteamis ja daid raššivuođa árvvoštallamis sisabahkkemiid ektui. Ráfáiduhttinstáhtus addá nannoset láidestusaid areálageavaheapmái. Hui viiddis bassibáikkit, ovdamearkka váre vuolde várrečohkkii sáhttet bidjat nana láidestusaid areálageavaheapmái. Erenoamážit guovlluin gos dat leat ollu, gáržžidit hui stuorra areálaid. Oktii buot dát bealit dagahit ahte lea hástaleaddji hálddašit sámi bassibáikkiid.</p>
<p><em type="italic">Mihttomearri </em></p>
<p>Sámi bassibáikkit galget hálddašuvvot ollislaš ja einnostahtti vugiin.</p>
<p>Sámi bassibáikkiid duođašteapmi ja geográfalaččat ráddjen galgá dahkkojuvvot oktasaš metodihka vuođul Sámedikkis.</p>
<p>Sámi bassibáikkiid registreren ja gávdnan main eai leat olbmuid dahkat luottat, galget duođaštuvvot čálalaš ja/dahje njálmmálaš dieđuid vuođul, maidda leat dahkkojuvvon gáldokritihkalaš árvvoštallamat.</p>
<p><em type="italic">Doaibmabijut </em></p>
<p>Ráhkadit njuolggadusaid registrerenmetodihkkii, duođaštangáibádussii ja sámi bassibáikkiid kártii bidjamii.</p>
<p>Ráhkadit metodihka sámi bassibáikkiid raššivuođa árvvoštallamii.</p>
<p type="title">Dákterigge- ja hávdeávdnasat</p>
<p>Sámi dákterikkit eai vurkkoduvvo čoahkis, muhto leat iešguđege ásahusain. Čohkkejuvvon sámi hávdegávdnosat nugo dákterikkit daidda gullevaš gávdnosiiguin leat dál magasiinnain arkeologalaš hálddašanmuseain, váldoáššis Romssas ja Troanddimis. Dasa lassin leat Oslo medisiidnadieđalaš vuođđoávdnasiid ásahusas anatomiija ossodagas Schreinerske-čoahkkádusain sámi dákterikkit, maid Sámediggi hálddaša. Sámediggi ja Oslo universitehta leat dahkan šiehtadusa dáid dákterikkiid hálddašeames. Dát šiehtadus lea dál ođasmahttojuvvomin. Dasa lassin gávdnojit ovdamearkkat dasa ahte hávdegávdnosat eai vurkkoduvvo čoahkis, muhto dat leat iešguđege ásahusain. Ovdamearkka dihtii sáhttet hávdeskeaŋkkat ja dákterikkiid oasit leat arkeologalaš hálddašanmuseas ja oaiveskálžžut fas leat Schreinerske-čoahkkádusain.</p>
<p>Hávdegávdnosat leat čohkkejuvvon ásahusaide iešguđege vuogi ja molsašuddi metodaid ja 1800-logu etihkalaš njuolggadusaid mielde. Dološ čoahkkádusain lei áinnas oktavuohta nállebiologalaš dutkamii. Maiddái priváhta olbmot vižže ja sáddejedje dákteriggeávdnasiid museaide ja čoahkkádusaide. 1900-logu loahpa rájes leat hálddašanmuseat ožžon dán lágan ávdnasiid arkeologalaš iskkademiid ja sihkkarastindoaibmabijuid oktavuođas jagi 1978 kulturmuitolága vuođul.</p>
<p>Dákteriggeávdnasiin lea hui stuorra áigečieŋalvuohta. Boarrásepmosat leat badjel 2000 jagi, go fas ođđaset bohtet risttalaš sámi hávddiin 1900-logu álgo geahčen. Danne várra sáhttet muhtun dákterikkit čatnasit fulkkiide geat ain leat eallimin, muhto eai boarráset ávdnasat. Oasit ávdnasiin, erenoamážit risttalaš hávddiin, sáhttet leat áiggistis čohkkejuvvon vuostá dalle eallán fulkkiid sávaldagaid. Norggas leat čađahuvvon máŋga ođđasis hávdádeami. Stuorámus hávdádeapmi lei 2011:s Njávdámis dalle go Schreinerske-čoahkkádusaid čohkken ja oastán oaiveskálžžut hávdáduvvojedje ođđasis Njávdámis 1915:s.</p>
<p>Sámi dákterikkit ja dasa gullevaš hávdeávdnasat leat hui deaŧalaš máhttogáldu sámi kulturhistorjjá, dearvvašvuođa, eallinvuogi ja eallineavttuid birra. Ávdnasiid ahkegovdodat ja geográfalaš viidodat addá iešalddis áidnalunddot vejolašvuođa geahčadit rievdadusaid áiggi badjel ja geográfalaš erohusaid.</p>
<p>Norggas dákterikkiid dutkan ii dábálaččat dahkkojuvvo almmá ahte dat lea ovddiduvvon <span type="quote">“Nationála lávdegoddái mii árvvoštallá olmmošbázahusaid dutkama”</span>. Oahppo- ja dutkandepartemeanta ásahii lávdegotti 2008:s. Dárbu ásahit sorjjasmeahttun nationála lávdegotti šattai čielggas Oslo universitehta barggu oktavuođas sámi ávdnasiid suodjaleamis ja dutkamis Schreinerske-čoahkkádusas, ja gáibádusa oktavuođas máhcahit osiid dáin ávdnasiin. Lávdegoddi lea ráđđeaddi ja bargá nationála ja riikkaidgaskasaš dutkanetihkalaš njuolggadusaid mielde, ja lágaid ja konvenšuvnnaid mielde nugo kulturmuitoláhka ja ILO-konvenšuvdna nr 169. Sámi dákteriggeávdnasiid dutkamis Norggas, eaktuduvvo dasto Sámedikki miehtan.</p>
<p><em type="italic">Hástalusat </em></p>
<p>Čohkkejuvvon sámi hávdegávdnosat, nugo dákterikkit ja dasa gullevaš gávdnosat leat máŋggasuorggat gávdnosat main lea stuorra áigečieŋalvuohta, máhtto- ja identitehtaárvu. Ávdnasiid vuođul lea stuorra vejolašvuohta buvttadit máhtu boahtteáiggis sámi kulturhistorjjá ja eallineavttuid birra. Ávdnasiid hálddašit dál iešguđege ásahusat ja čohkkenhistorjá manná maŋos guvlui gitta 1800-logu rádjai. Dat mearkkaša dan ahte čohkkema ulbmilis ja ákkain áiggi mielde leat erohusat.</p>
<p>Dát buktá ollu hástalusaid, ja Sámediggi lea searvan ollu gáibideaddji ja moalkás áššečuolmmaide dákterigge- ja hávdeávdnasiid oktavuođas. Dán oktavuođas sáhttá leat sáhka etihkas ávdnasiid suodjaleami ja geavaheami, hálddašanovddasvástádusa, eaiggátvuođa, lokaliserema, dutkama ja ávdnasiid sihkkarastima birra boahtteáiggi máhttobuvttadeapmái sámi kulturhistorjjá birra. Ferte smiehttat ollu gažaldagaid birra. Ovdamearkka dihtii ahte lea go etihkalaččat riekta juohkit ovtta ja seamma dákterikki iešguđege čoahkkádusaide/ásahusaide? Gos háliida Sámediggi ahte čohkkejuvvon dákteriggegávdnosat galget vurkkoduvvot – medisiidna/anatomalaš čoahkkádusain vai kulturhistorjjálaš museačoahkkádusain gos lea gelbbolašvuohta konserveremis ja dán lágan ávdnasiid suodjaleames. Mainna lágiin Sámediggi galgá dustet iešguđege ollu cealkámušaid báikegottiin dákterikkiid hálddašeami oktavuođas? Guđe lágan vihkkedallamiid galgá Sámediggi bidjat vuođđun vejolaš ođđasis hávdádemiide; fuolkevuohta dál ealli maŋisbohttiide, ja ahte čoahkkádus dahkkojuvvui vuostá dalle eallán fulkkiid dáhtu? Mainna lágiin vuhtii váldojuvvo jápmán indiviida osku ja hávdevierut vejolaš ođđasis hávdádeami oktavuođas – lea go etihkalaččat dohkálaš hávdádit ovdal risttalaš áiggi dákterikki risttalaš vuogi mielde? Go váilot čálalaš gáldut sámi historjjá birra de leat nugo namuhuvvon sámi arkeologalaš gávdnosat masa gullet maiddái hávddit, hávdádanvierut ja dákterikkit deaŧalaš máhttogáldut sámi kulturhistorjjá birra. Danne lea dárbu árvvoštallat bovdet gulahallamii iešguđege molssaeavttuid birra dalle go dákteriggeávdnasat evttohuvvojit geavahuvvot soabahanproseassain. Máhttobuvttadeapmi dihto dákteriggeávdnasiid vuođul ja daid gaskkusteami vuođul etihkalaš standárddaid ja miehtamiid mielde sáhttá ovdamearkka dihtii leat molssaeaktun ođđasis hávdádeapmái.</p>
<p>Sámi dákteriggeávdnasiid hálddašeapmi bohciidahttá ollu gažaldagaid mat dál eai leat dohkálaččat čilgejuvvon. Buori hálddašeami eaktun lea ahte váldojuvvo vuhtii ávdnasiid máŋggabealatvuohta ja ahte ovttaskas gávdnosat árvvoštallojuvvojit iežaset áidnalunddot oktavuođa vuođul mas váldojuvvo vuhtii ahki, hárvenašvuohta ja čohkkenkonteaksta.</p>
<p><em type="italic">Mihttomearri </em></p>
<p>Sámi dákteriggeávdnasiid hálddašeames galgá vuhtii váldit ovttaskas dákterikki agi, gávnnuskonteavstta, hárvenašvuođa ja dihto árvvuid ja čohkkenhistorjjá.</p>
<p>Dalle go sámi dákterikkit ja daidda gullevaš hávdegávdnosat leat čoahkkádusain, de galget dat vurkkoduvvot dohkálaš vuogi mielde vai daid árvu boahtteáiggi máhttobuvttadeamis sámi kulturhistorjjá birra sihkkarastojuvvo. Dat galget muđui vurkkoduvvot kulturhistorjjálaš museaásahusain mat čuvvot ICOM museaetihkalaš njuolggadusaid ja doppe gos lea gelbbolašvuohta ja fasilitehtat suodjalit daid nu bures go vejolaš.</p>
<p>Visot dutkan sámi dákteriggeávdnasiid birra hávddiin galgá čuovvut daid etihkalaš njuolggadusaid maid Sámediggi lea dohkkehan.</p>
<p><em type="italic">Doaibmabijut </em></p>
<p>Ráhkadit njuolggadusaid sámi dákteriggeávdnasiid hálddašeapmái daidda gullevaš gávdnosiiguin, leaš dal sáhka vurkkodeames, dutkamis, deponeremis ja ođđasis hávdádeamis.</p>
<p>Sámi dákterikkiid máhcaheapmi Anatomalaš instituhtas arkeologalaš hálddašanmuseaide (universitehtamuseat) dassážii go sámi museaásahusat sáhttet ávviris atnit ávdnasiid. Sirdin sámi museaide eaktuda ahte dain leat dohkálaš magasiinnat ja erenoamáš gelbbolašvuohta sámi museain.</p>
<p>Gulahallančoahkkimiid čađaheapmi ja čielggadeamit ásahusaiguin Norggas main dál leat sin čoahkkádusain sámi dákteriggeávdnasat hávddiin.</p>
<p type="title">Kulturbirasráfáiduhttimat</p>
<p><em type="italic">Sää´msijdd/Skoltebyen </em>kulturbiras ráfáidahttojuvvui 2000:s ja <em type="italic">Ceavccageađge/Mortensnes kulturmuitoguovlu fas </em>1988:s. </p>
<p>Sää´msijdd/Nuortalaš gilli lea Njávdáma siidda geassesadji ja doppe leat duktásajit ja hávddit gaskaáiggi rájes, ja ráfáidahttojuvvon vistebiras mas mielde earret eará ruošša-ordodoksa st.Georgs kapealla. Kulturbiras lea stuorámus nuortasámi kulturmuitočoahkkádus Norggas.</p>
<p>Ceavccageađge/Mortensnes kulturmuitoguovllus lea 10 000 jagi oktilaš ássanhistorjá gos leat stuorra duktásajit, bálvvosbáikkit ja stuorámus dovddus eamihávdegieddi mas leat badjel 400 hávddi maid geavahanmuddu lea badjel 2500 jagi.</p>
<p>Jagiin maŋŋá leat dahkkojuvvon eanet rievdadusat guovlluin ja ahte iskkadeamit ođđa teknologiijain leat addán eanet máhtu sihke dovddus gávdnosiid birra ja ahte máŋga ođđa kulturmuittu leat gávdnon. Sámediggi lea dáid kulturbirasráfáidahttimiid bokte gártadan alccesis buori vásihusa láhčima ja dikšuma birra ja lea ovddidan ođđa rutiinnaid ja ođđa metodaid.</p>
<p><em type="italic">Hástalusat </em></p>
<p>Kulturbirasráfáiduhttimat lea doaibmabidju mii ii loahpahuvvo. Boahtteáiggis lea dárbu ahte Sámediggi earret eará ođasmahttá goappašiid kulturbirrasiid hálddašanplánaid mat leat jagiin 2003 ja 2004 dahkkojuvvon, nu ahte dat dávistit kulturbirrasiid, dikšunrutiinnaid ja ođđa máhtu rievdadusaide.</p>
<p><em type="italic">Mihttomearit ja doaibmabijut </em></p>
<p>Sää´msijdd/Nuortalaš gilli válljejuvvui 2019:s ođđa <span type="quote">“válljejuvvon kultureanadahkan”</span> (UKL-guovlu) Finnmárkkus. Dát addá vejolašvuođaid, ovttasbargguin fylkkamanniin, oažžut eanet ruđaid doaibmabijuide maiguin gozihit biologalaš valljodaga, kultureanadaga ja kulturhistorjjá. Dán áigge gávdnojit metodat maiguin sáhttá muohtaeatnamis ohcat kulturmuittuid mat leat eatnama vuolde beroškeahttá lea go eanan jalgat vai ii geassit. Dát mearkkaša dan ahte daid osiid mat eai iskkaduvvon 2009:s gieddesidnuid ja čomaid geažil, dál sáhttá iskkadit. Dát soaitá ain eanet viiddidit hávdeguovllu ráji, ja buktit albmosii eará arkeologalaš struktuvrraid mat eai oidno eatnama alde, ja dieinna lágiin buktit eanet máhtu Sää´msijdd/ Nuortalaš gili birra.</p>
<p><em type="italic">Máilmmiárbeguovlu </em></p>
<p>Sámediggi lea 2005 rájes bargan oččodit <em type="italic">Várjjat siida ja Ceavccageađge/Mortensnes kulturmuitoguovllu </em>UNESCO máilmmi luonddu ja kulturárbbi listii. Guoskevaš guovllut leat vuđolaččat duođaštuvvon sihke diđoštemiid bokte eatnamis ja ilbmevuđot skánnenteknologiija (LIDAR) bokte. UNESCO lea čakčat 2019 fitnan diđošteamen ja Sámediggi lea vuordimin máhcahusdieđuid. </p>
<p>Jos proseassain jotkojuvvo, de lea ollu bargu jagiin ovddas guvlui. Bearráigeahččandárkkisteamit, rájit, láhčinplánat, buffer-avádagat, mearrádusat, njuolggadusat jna.</p>
<p type="title">Geográfalaš hálddašanguovlu</p>
<p>Sámedikkis lea hálddašanovddasvástádus sámi kulturmuittuin miehtá riikka. Geavahusas mii čađahat dušše árjjalaš kulturmuitohálddašeami geográfalaš doaibmaguovllus konsultašuvnnaid várás. Dasa gullet guovllut Finnmárkku rájes máttás guvlui davvenuorta oassi Innlanddas, nugo Engerdalen ja Rendalen gielddat, ja máttaoarjjás guvlui, guokte gieldda Surnadal ja Rindal davvioarjin Møre og Romsdal fylkkas. Muhtun gielddat mátta bealde Trondheim-vuona ja olggumus Trøndelága rittus eai leat mielde.</p>
<p>Guovlu gohčoduvvo dávjá árbevirolaš sámi guovlun. Dađistaga lea boahtán ođđa máhttu kulturmuittuid birra mátta bealde nu gohčoduvvon árbevirolaš sámi guovllu. Mii diehtit ahte sámit leat ássan mátta bealde Hardangerduoddara gitta Setesdal rádjai máddin, ja ođđaset dutkan earret eará Aursjøen báikkis Lesjas čájeha ahte gávdnojit sámi kulturmuittut beaiváduvvon viking-áiggis ja ođđa ovtta ássansaji dulkon Reinsennvatnet:s Vestre Slidres čájehit ahte gávdnojit sámi kulturmuittut beaiváduvvon viking-áiggis Lesja gielddas. Ođđa máhtu vuođul dahkkojuvvojit maiddái ođđa dulkomat juo registrerejuvvon kulturmuittuin. Dát lea deaŧalaš máhttu sámi ovdahistorjjá birra. Ođđa máhttu kulturmuittuid oktavuođas sáhttá dagahit ahte árbevirolaš sámi guovlluid viidodat rievdá.</p>
<p><em type="italic">Hástalusat </em></p>
<p>Sámedikkis lea hálddašanovddasvástádus sámi kulturmuittuin miehtá riikka, muhto mis ii leat kapasitehta eaige resurssat doaibmat gulaskuddaninstánsan stuorát guvlui go mii midjiide dál gullá. Dasto lea unnán máhttu sámi kulturmuittuid viidodaga birra dáin guovlluin, go máhttu mii lea boahtán lea boahtán ovttaskas prošeavttain ráddjejuvvon guovlluin. Goassige eai leat dahkkojuvvon oppalaš ollislaš registreremat nu ahte sámi kulturmuittut livčče leamaš fokusis. Danne mii eat dieđe man ollu kulturmuittut gávdnojit mátta bealde (ja nuortan) <span type="quote">“árbevirolaš”</span> sámi ássanguovllu Norggas. Dieđusge mis ii leat vejolašvuohta diehtit man ollu dat massojuvvojit huksemiid geažil. Go Sámediggi váldoáššis registrere kulturmuittuid árbevirolaš sámi guovllus, de sáhttá dat dagahit dan ahte vuođđoávdnasat eai šatta áibbas riekta mii lea mielde bisuheamen eahpedárkilis áddejumi sámiid geográfalaš ássanguovllu birra.</p>
<p><em type="italic">Mihttomearit ja doaibmabijut </em></p>
<p>Muhtun hálddahuslaš hástalusaid sáhttá čoavdit ovttasbargguin fylkkagielddaiguin. Sámedikkis lea stuorámus máhttu sámi kulturmuittuin mas maiddái fylkkagielddat sáhttet oažžut ávkki. Dál dieđihit eanet fylkkagielddat máddin midjiide dalle go gávdnet juoga maid sáhttá čatnat sámi kulturhistorjái. Sámedikkis ja ovddeš Opplandda fylkkas lea jagi 2016 rájes leamaš formála ovttasbargošiehtadus sámi kulturmuittuid hálddašeamis. Sámediggi áiggošii ásahit sullasaš šiehtadusa Innlandet fylkkain.</p>
<p>Deaŧalaš lea čuovvulit čielga mearkkaid mat mis leat ahte sámi ássan ja geavaheapmi manná olggobeallái dan geográfalaš guovllu maid guhká leat atnán sámi ássanguovlun.</p>
<p><em type="italic">Davviriikkalaš sámi kulturmuitosuodjaleapmi </em></p>
<p>Go guoská rájárasttideaddji ovttasbargui eará riikkaiguin gos sámit ásset lea odne hui hárve. Norga lea joavdán guhkás go das lea iežas sámi kulturmuitohálddašeapmi. Dát váilu sihke Ruoŧa, Suoma ja Ruošša bealde. Jos Davviriikkaid sámekonvenšuvdna dohkkehuvvo, de sáhttá dát dilli buorránit. Davviriikkaid sámekonvenšuvdna evttohusas nannejuvvo ahte Sámedikkis dahje eiseválddiin ovttas Sámedikkiin, sámi museain dahje eará sámi ásahusain galgá leat ovddasvástádus áššiin sámi kulturárbbi birra. Dieinna lágiin sáhttá Sámekonvenšuvdna rievdadahttit kulturmuitohálddašeami Ruoŧas ja Suomas, ja nu sáhtášeimmet oažžut nannoset sámi kulturmuitosuodjaleami riikarájáid rastá. Formála ovttasbargu berre ásahuvvot ovttasbargoorgána Sámi Parlamentáralaš ráđi bokte, mas golmma sámedikkis lea ovddastus Norgga, Suoma ja Ruoŧa bealde.</p>
</body></document>
