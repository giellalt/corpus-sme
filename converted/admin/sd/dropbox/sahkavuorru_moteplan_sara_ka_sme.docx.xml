<document xml:lang="sme" id="no_id"><header><title/><genre code="admin"/><author><unknown/></author><wordcount>471</wordcount><conversion_status type="standard"/><availability><license type="standard"/></availability><multilingual/><origFileName>Sahkavuorru_møteplan Sara KA sme.docx</origFileName><parallel_text xml:lang="nob" location="sahkavuorru_moteplan_sara_ka_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Mii fertet bisuhit fokusa</p>
<p>Ođđa áirrasin sámedikkis, de vásihan mun ahte mii politihkkárat dávjá boahtit dan dillái ahte digaštallat maid mii ieža bargat eat ge bargga. Mii digaštallat mii daddjo ja gos, ja mii ii daddjo. Dat šaddá dego spábba man bálkut ovddos maŋás, ii ge das boađe ovttaoaivilvuohta ii ge mihkke ávkkálaččaid. Dat ahte mii árvvoštallat iežamet bargovugiid lea diehttelasat dehálaš, muhto mu mielas lea vel eanet dárbbašlaš doallat fokusa das ahte leahkit barggánat ja áššálaččat, ovdal go dušše ovddidit iežamet oaiviliid alimus jienain.</p>
<p>Dán oktavuođas lea heivvolaš muittuhit áirasiid politihkalaš doaimma eavttuid, dan ahte mii leat dáppe danin go mii leat álbmotválljejuvvon olbmot. Min lea álbmot válljen deike, dan oskkus ahte mii sáhttit bargat buori barggu min guovlluide ja sámi álbmoga ovddas. Jienasteddjiin lea luohttámuš dasa ahte juste mii sáhttit bargat áššiiguin mat sin mielas leat dehálaččat.</p>
<p>Mii leat maid dáppe dainna ulbmiliin ahte nannet Sámi ja dahkat sápmelaččaid jiena alibun stuoraservodagas. Jus geahččá oktageardánit dán ášši, de leat mii buohkat dáppe ovtta ákka dihte. Muhto mis leat máŋga iešguđetlágan vuogi movt olahit min mihtu.</p>
<p>Lea maid dehálaš ovdanbuktit Sámediggeráđi oktan politihkalaš ráđđeaddiiguin, sii han leat dat guđet čohkkájit stuorimus osiin ovddasvástádusas čađahit dan politihka maid mii sámedikkis leat mearridan. Danin lea maid Sámediggeráđđi dat guhte eanemus beassá gullat opposišuvnnas jus lea juoga maid sii soaitimis eai leat bargan. Dan beasaimet gullat distat ovdalgaskabeaivve, go ráđi doaibmadieđáhus meannuduvvui. Máŋggas opposišuvdnabellodagain válde sáni ja imaštalle manin duot ja dát eai leat dahkkon.</p>
<p>Sámedikkis leat maid mielde sullii 150 bargi hálddahusas, geat juohke beaivve barget barggu vai mii sáhttit čađahit dan maid mii leat mearridan. mis leat bargit geat duođas dahket erohusa sámi servodagaide, go leat mielde doaimmaheame, ovddideame ja nanneme Sámedikki institušuvdnan. Sii leat dat guđet servet buot konsultašuvnnaide, sii geat meannudit buot stipeandaohcamiid, sii geat addet doarjagiid, sii geat doalahit oktavuođa suohkaniiguin ja sii geat dagahit midjiide vejolažžan čađahit dievasčoahkkimiid. Sii leat dat guđet dahket vejolažžan midjiide áirasiidda luohttit dan nala ahte Sámedikki bargu manná viidáseappot, maiddái daid vahkkuid go mii eat leat Sámedikkis.</p>
<p>Muhto maid buot dainna maid Sámediggeráđđi bargá? Ja maid dainna maid min hálddahus bargá? Gos lea dat rápmi man sii ánssášit? Gos leat dat čáppa sánit maid olmmoš dárbbaša, jus galgá nagodit doallat movtta badjin? Juohke bargi dárbbaša gullat ahte son bargá buori barggu, ja ahte dat bargu fuomášuvvo. Mii (geat čuožžut sárdnestuolus ja digaštallat man muddui lávdegoddečoahkkimat leat beaktilat vai eai) eat leat mielde beaivválaš bargguin. Mii guovlladit dáppe 8 vahkku jagis.</p>
<p>Dát fámut fertejit buoriduvvot, ja seammás dat mielddisbuktá eanet bargosajiid Sápmái. Dán dárbbaša Sápmi. Dán dárbbašit mii. Ja dán dárbbaša Sámediggi.</p>
<p>Mii leat buohkat dušše olbmot, mis lea iežamet mearri bargonávccain, ja maŋŋil go leat meannudan Sámedikki 2023 čoahkkinplána Ealáhus- ja kulturlávdegottis, de orru čuožžileame guovtteoaivilvuohta opposišuvnna gáibádusain ráđđái ja opposišuvnna dáhtu buoridit politihkalaš ja hálddahuslaš kapasitehta mii lea olaheamis beaivválaš doaimmaheamis.</p>
</body></document>
