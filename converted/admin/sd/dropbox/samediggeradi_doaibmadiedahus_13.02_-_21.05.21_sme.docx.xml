<document xml:lang="sme" id="no_id"><header><title/><genre code="admin"/><author><unknown/></author><wordcount>18681</wordcount><conversion_status type="standard"/><availability><license type="standard"/></availability><multilingual/><origFileName>Sámediggeráđi doaibmadieđáhus 13.02 - 21.05.21 sme.docx</origFileName><parallel_text xml:lang="nob" location="samediggeradi_doaibmadiedahus_13.02-21.05.21_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Vuođđogiella: *</p>
<p>/ <em type="italic">Sámediggeráđđi doaibmadieđáhus </em></p>
<p xml:lang="vep"><em type="italic">Arkivsaknr. </em></p>
<p xml:lang="vep">21/1879</p>
<p>Mielddus/Vedlegg</p>
<p>Áššeovddidus</p>
<p type="title">1 Álggahus</p>
<p>Dát dieđáhus guoská áigodahkii 13.02.2021 rájes 21.05.2021 rádjái, ja čatnasa Sámedikki 2021 bušehttii.</p>
<p>Sámediggeráđis leat dán áigodagas leamaš 2 semifysalaš ráđđečoahkkima ja máŋga digitála čoahkkima, ja lea meannudan 271 ášši.</p>
<p type="title" xml:lang="smj">2 Giella</p>
<p>Servodatmihttu:</p>
<list><p type="listitem">Sámegielat leat lunddolaš, servodatguoddi ja ealli gielat</p>
</list><p>Sámegielaid geavaheapmi</p>
<p>Áŋgiruššansuorggi mihttu:</p>
<list><p type="listitem">Sii geat ásset sámegiela hálddašanguovllus galget beassat geavahit sámegiela go gulahallet almmolaš ásahusaiguin.</p>
</list><p>Guovttegielatvuođadoarjja suohkaniidda – njuolggodoarjja</p>
<p>Guovttegielatvuođadoarjja fylkkasuohkaniidda - njuolggodoarjja</p>
<p>Sámediggeráđđi Mikkel Eskil Mikkelsen lea doallan čoahkkima Guovdageainnu, Snoasa, Dielddanuori, Hápmira ja Røros suohkaniiguin. Leat leamaš digitála čoahkkimat. Guovddáš ášši čoahkkimin lei movt guovttegielalašvuođadoarjja adno ja makkár hástalusat suohkaniin leat. Stuorámus hástalus eanas suohkaniin lea oažžut sámegielat bargiid, sihke suohkana hálddahussii, oahpaheddjiid ja dearvvašvuođabálvalussii. Suohkaniin lea leamaš hástalus geavahit ovdánahttindoarjaga koronapandemiija geažil. Suohkanat leat beassan sirdit geavatkeahtes doarjaga diimmážis dán jahkái. Ruđat galget adnot sámegiela- ja kulturdoaimmaide.</p>
<p>Sámegielaid ovdánahttin</p>
<p>Áŋgiruššansuorggi mihttu:</p>
<list><p type="listitem">Álbmogis lea vejolašvuohta oahppat ja ovddidit sámegiela.</p>
</list><p>Giellaprošeavttat - ohcanvuđot doarjja</p>
<p>Doarjjaortnega mihttomearri - Giellaprošeavttat:</p>
<list><p type="listitem">Álbmogis lea vejolašvuohta oahppat ja ovddidit sámegiela.</p>
</list><p>Dán jagi leat giellaprošeavttaid ohcanáigemearit rievdadan nu ahte leat golbma ohcanáigemeari: 01.03, 15.05 ja 01.09. Vuosttaš ohcanáigemearrái bohte oktiibuot 26 ohcamuša. Doarjjaohcamušat ledje badjelaš guhtta miljovnna ruvnna ovddas, dasa lassin leat guokte giellaguovddáža ožžon 600 000 ru doarjaga goabbáge. Ledje olu ohcamušat dan ektui go ollislaš bušeahtta giellaprošeavttaide lei 7 434 000 ru. Dan dihte fertii Sámediggi čavga vuoruhit movt juolludit doarjagiid, go leat vel guokte ohcanáigemeari. Oktiibuot lea dássážii juolluduvvon 4 327 000 ru giellaprošeakta poasttas.</p>
<p>Stipeanda joatkkaskuvlaohppiide – ohcanvuđot doarjja</p>
<p>Doarjjaortnega mihttomearri - Stipeanda joatkkaskuvllaohppiide:</p>
<list><p type="listitem">Movttiidahttit nuoraid váldit sámegieloahpahusa joatkkaskuvllas.</p>
</list><p>Joatkkaskuvllas ledje oktiibuot 190 stipeandaohcci mat ožžo stipeandda vuosttašgielas. 3 ohcci váldet eksámena privatistan. Dán jagi ožžo joatkkaskuvlaoahppit geat lohke sámegiela vuosttašgiellan 10 000 ruvnno stipeandan Sámedikkis.</p>
<p>Dán jagi ledje 78 oahppi geat lohke sámegiella 2, ja geat ohce stipeandda. 77 ohccái juolluduvvui stipeanda. Okta ohcci válddii eksámena privatistan. Ovtta ohccis biehttaluvvui ohcan. Sii geat lohke sámegiela nubbingiellan, sámegiella 2, ožžo 6000 ruvnno.</p>
<p>Amasgiela oahppit ožžo 3 500 ruvnno.</p>
<p>Dán jagi ledje 107 oahppi geat lohke sámegiella 3 ja 4 ja geat ohce stipeandda. 106 ohccái juolluduvvui stipeanda. Okta ohcci válddii eksámena privatistan. Ovtta ohccis biehttaluvvui ohcan. Sii geat lohke sámegiela nubbingiellan, sámegiella 3 ja 4, ožžo ges 3500 ruvnno.</p>
<p>Dán jagi ledje oktiibuot 48 oahppi geat lohke sámegiela amasgiellan ja geat ohce stipeandda. Amasgiellaoahppit ožžo 3500 ruvnno stipeandan.</p>
<p>Giellastipeanda alit ohppui – ohcanvuđot doarjja</p>
<p>Doarjjaortnega mihttomearri - Giellastipeanda alit ohppui:</p>
<list><p type="listitem">Movttiidahttit eambbosiid lohkat daid eanemus áitojuvvon sámegielaid.</p>
</list><p>Sámediggi addá maiddái jagis 2021 stipeandda ohppiide geat lohket julevsámegiela dahje lullisámegiela alit dásis, ja márkosámiguovllu studeanttaide geat lohket sámegiela alit dásis. Stipeandda ohcanáigemearri giđđalohkanbajis lea cuoŋománu 1. beaivi, ja čakčalohkanbajis ges golggotmánu 1. beaivvi. Ohcamiid meannudit dađistaga. Jagi 2021 giđđalohkanbajis leat juolluduvvon stipeanddat oktiibuot 255 000 ruvnno ovddas; golbma stipeandda márkosámiguovllu studeanttaide, 16 stipeandda lullisámi studeanttaide ja njeallje stipeandda julevsámi studeanttaide.</p>
<p>Giellamovttiidahttinbálkkašupmi</p>
<p>Sámediggi lea bivdán álbmoga evttohit gii ánssáša vuoitit Sámedikki giellamovttiidahttinbálkkašumi, ja áigemearri lei cuoŋománu 30. beaivvi. Bohte gávcci evttohusa. Bálkkašupmi geigejuvvo geassemánu 2021 dievasčoahkkima oktavuođas.</p>
<p>Sámi báikenammabálvalusat – prošeakta</p>
<p>Sámi báikenammanevvohat lea sádden álgorávvagiid oktiibuot 208 nammii Loabágiin, Sáččás, Mátta-Várjjagis, Porsáŋggus ja čáhcesullos. Álgorávvagiin ledje oktiibuot 190 luonddunama, 10 gávpot-/gilinama, 8 šalde-/tunealla-/dálunama. Báikenammanevvohat lea sádden loahpalaš rávvagiid oktiibuot 69 nammii Álaheajus, Lodegiin, Hámmárfeasttas, Guovdageainnus, Málatvuomis, Romssas, Áhkánjárggas ja Trondheimas. Loahpalaš rávvagiin ledje oktiibuot 33 luonddunama, 11 gávpot-/gilinama, 2 tuneallanama, 1 rádjamerkennamma, 22 čujuhusnama ja 1 skuvlanamma.</p>
<p>Nammanevvohat lea sádden gulaskuddancealkámuša ja muđui gulahallan Gielda- ja ođasmahttindepartemeanttain Norge ja Kongeriket Norge-ášši oktavuođas. Stuorradiggi mearridii loahpalaččat 05.05.21 almmolaš sámegielnamaid Norge ja Kongeriket Norge-nammii: davvisámegillii Norga ja Norgga gonagasriika, julevsámegillii Vuodna ja Vuona gånågisrijkka, ja lullisámegillii Nöörje ja Nöörjen gånkarïjhke. Nammanevvohat lea maiddái sádden gulaskuddancealkámuša báikenammalága láhkaásahusa ođasmahttimii.</p>
<p>Nammanevvohat lea ohcalan stáhtahálddašeaddjis Sáltoduoddara gáhttenguovlluid sámegiel namaid. Olles guđa gáhttenguovllus váilot sámegiel namat. Sámedikkis leat rávvagat sáddejuvvon juo jagi 2015/2016. Nammanevvohat lea čuovvulan ášši. Nammanevvohat válddii oktavuođa Anárjoga álbmotmeahci hálddahusain ja stáhtahálddašeddjiin go Anárjoga álbmotmeahci sámegielnamma ii lean gávdnomis SRR:s, iige álbmotmeahci láhkaásahusas. Loahpalaš ráva áššái lea sáddejuvvon jagi 2018, mas rávan lei atnit dušše sámegiel nama. Sámediggi loktii ášši birasdirektoráhtain mas ášši čielggaduvvui, ja sámegiel namma Anárjoga álbmotmeahcci váldojuvvo atnui.</p>
<p>Nammanevvohat lea muđui vástidan priváhta olbmuid jearaldagaide ja sádden rávvagiid vázzinmátkenamaide.</p>
<p><em type="italic">Julevsámi riektačállingirji </em></p>
<p>Dán áigodagas leat čađahuvvon máŋga bargočoahkkima. Riektačállingirji meannuduvvo julevsámi giellajuhkosis 2021 geassemánu loahpageahčen.</p>
<p>Sámi Giellagáldu - šiehtadus</p>
<p>Sámi Giellagáldu doaimmat čađahuvvojit Sámedikkiid ovttasbargun prošeaktalágan hámis dán jagi lohppii, davviriikkalaš giellanormerenorgánan Sámi parlamentáralaš ráđi (SPR) vuolde, dassážii go ođđa fásta ásahus ásahuvvo. Sámi Giellagáldus leat dál vihtta giellajuhkosa maid bargun lea normeret terminologiija, ja čállingiela norpmaid. SPR nammada fásta lahtuid ja várrelahtuid giellajuhkosiidda, ávžžuhusa vuođul Norgga, Suoma ja Ruoŧa Sámedikkiin. Dán jagi eai nammaduvvon lahtut ja várrelahtut ovdal cuoŋománus, ja danin eai leat dán áigodagas lágiduvvon normerenčoahkkimat. Giellajuhkosat čoahkkanit dán koronadili geažil digitálalaččat.</p>
<p>Sámi Giellagáldui bohtet maid dávjá giellagažaldagat priváhta ja almmolaš institušuvnnain. Giellageavaheaddjit, jorgaleaddjit ja institušuvnnat jearahit dávjá Sámi Giellagáldus ráđi sániid riektačállimii, loatnasániid heiveheapmái, sániid ja báikenamaid mearkkašupmái ja daid etymologiijai.</p>
<p>Dán áigodagas leat muhtun direktoráhtat, almmolaš ásahusat ja searvvit bivdán veahki árvalit ásahussii dahje searvái sámegiel nama. Sáhttá danin lohkat ahte Sámi Giellagáldu hálddahusas vuohttit ahte min giellaveahkkebálvalusat leat beaggigoahtán viidábut, ja ahte sihke priváhta olbmot ja almmolaš ásahusat/ institušuvnnat árvvusatnet dákkár giellarávvenbálvalusa.</p>
<p><em type="italic">Julevsámi giellarávvenbálvalus </em>Sáme Giellagálldo lea vástidan sullii 90 áššái julevsámi sániid birra iešguđet fáttáin ja lea rávven iešguđet sániid riektačállimis. Lea maiddái veahkehan loatnasániid heivehemiiguin ja muhtun heivehanvariánttaiguin dahje -vejolašvuođaiguin. </p>
<p>Stipeanda sámegielat digitála sisdoalu buvttadeapmái</p>
<p>Stipeandaortnega mihttomearri – Stipeanda sámegielat digitála sisdoalu buvttadeapmái:</p>
<list><p type="listitem">Movttiidahttit sámi mánáid ja nuoraid buvttadit sámegielat digitála sisdoalu.</p>
</list><p>Sámediggi juohká stipeandda movttiidahttin dihte sámi mánáid ja nuoraid buvttadit digitála sisdoalu.</p>
<p>Sii geat sáhttet ohcat galget leat ahkemearis 13 jagis girtta 25 jahkái. Sámediggi juolluda 7 stipeandda sidjiide geat devdet ohcaneavttuid. Stipeandda sturrodat lea 14 000 ruvnno. Dán ortnegii leat boahtán vihtta ohcamuša. Dás lei ohcanáigemearri miessemánu 1. b. 2021.</p>
<p>Váibmogiella čuovvuleapmi</p>
<p>Áŋgiruššansuorggi mihttu:</p>
<list><p type="listitem">Sámegielat leat lunddolaš, servodatguoddi ja ealli gielat.</p>
</list><p>Váibmogiela čuovvolanbargu dahkko máŋgga bálddalas proseassas. Sámediggi lea ráđđádallame sámelága 3. kapihttala reviderema, seammás go čuovvola Váibmogiela doaibmabidjoevttohusaid Sámedikki iežas giellaáŋgiruššamiin, Giellaloktemiin. Lea vuordimis ahte gulaskuddannotáhtta sáddejuvvo golmma mánu gulaskuddamii čakčat. Sámediggi lea dán áigodaga bargan sihke doaibmabijuiguin mat álggahuvvojedje jagis 2020, ja maiddái čađahišgoahtán doaibmabijuid, mii lea vuoruhuvvon 2021 bušeahtas. <em type="italic">Doaibmabijut 2021: </em>Giellaláhtut – našunála lohkan- ja čállinstrategiija Rádjarasttideaddji mánáidgárde- ja skuvlaovttasbargu Váidindoaibma, bearráigeahčču ja sámi giellaáittardeaddji Giellavahkku Sámi giellaguovlu Čielggadeapmi bihtán- ja ubmisámegiela diliid birra Sámegielaid ovddidanprográmma Nammafágalaš arkiiva Rekruterenstrategiijat Lulli- ja julevsámegiela erenoamáš rekruterendoaibmabijut <em type="italic">Karriearakonferánsa </em>Sámedikki karriearakonferánsa lágiduvvui njukčamánu 25. b. 2021. Konferánsa čohkkii birrasii 200 joatkkaskuvlaoahppi geain lea sámegiella fágan. 17 joatkkaskuvlla oahppit serve, oahppit Rørosa rájes gitta Girkonjárgii. Konferánsa čađahuvvui digitálalaččat. Konferánssas lei sihke njuolggosátta mas ledje guossit, ja standat mat dollojuvvojedje konferánssa portálas. 20 doarjjafálli dolle standaid, sihke oahpahusásahusat ja vejolaš bargoaddit. Konferánsa lihkostuvai bures, ja Sámediggi oaččui máhcahagaid dan birra ahte prográmma lei sihke gelddolaš ja movttiidahtti, ja ahte spiehkkasii dábálaš oahppomeassuin danne go lei čielga sámi profiilla. Ohppiid máhcahagaid mielde lei konferánsabeaivi gelddolaš ja oahppit ohppe ollu. Konferánsa fuomášuhtii ohppiid ahte sis lea erenoamáš gelbbolašvuohta go hálddašit sámegiela. Sámedikki iežas árvvoštallan čájeha ahte konferánsa lei dehálaš, seammás go lei ávkkálaš alitoahpu ja sámegieloahpu viidásit rekruterenbargui. </p>
<p><em type="italic">Giellaláhtut </em>Sámedikkis lea mihttomearrin heivehit Giellaláhtut našunála čállin- ja lohkanstrategiijaid sámegielaide. Mii sávvat ahte Giellaláhtut sámegielaide veahkeha bidjat stuorát fokusa lohkama álgooahpahussii, buorre lohkanmáhttui ja vugiide movt bargat lohkamiin mánáidgárddi rájes joatkkaskuvlii. Sámedikki áigumuš lea ahte gealboloktenpáhkat jorgaluvvojit ja heivehuvvojit sámegielaide, ja ahte ráhkaduvvojit muhtin ođđa gealboloktenpáhkat. Lea maiddái áigumuš ráhkadit buriid oahpistančoahkkanemiid ja doarjut báikkálaš bargguid Giellaláhtuiguin sámegielaide. Nasjonal senter for leseforskning og leseopplæring čađahii Giellaláhtuid našunála strategiija Oahppodirektoráhta ovddas. Sámediggi lea doallan čoahkkima Lohkanguovddážiin ja ságastallan vejolaš čovdosiid ja ovttasbarggu. Lea maiddái dárbu ovttasbargat muhtun oahpahusásahusain mas lea gelbbolašvuohta sámegielain, materiálaid kvalitehtasihkkarastima dihte. </p>
<p><em type="italic">Ovddidanprográmma </em></p>
<p>Sámegielaid dilit leat iešguđet ládje iešguđet giellaguovlluin, ja lea dehálaš boahttevaš politihkkaovdánahttimis ahte gielladoaibmabijuid plánemis váldit vuođu giellaguovllu gielladilis. Sámediggi oaidná lunddolažžan ovttasbargat guoskevaš guovlluid ásahusaiguin go ráhkada konkrehta gielladoaibmabijuid iešguđet gielaid várás. Sámedikkis leat danne leamaš máŋga čoahkkima sihke Trøndelága ja Nordlándda fylkkasuohkaniiguin lulli- ja julevsámi ovddidanprográmma ovttasbarggu birra. Áigumuš lea ahte Sámediggi lagas ovttasbarggus fylkkasuohkaniiguin jođiha ovddidanprográmmaid ráhkadanbarggu. Lea lunddolaš fátmmastit iešguđet aktevrraid giellaguovllus, ja galget nammaduvvot iešguđet olgguldas referánsajoavkkut bargui.</p>
<p xml:lang="smj"><em type="italic">Giellavahkku </em></p>
<p>Bovdehusreive searvat sámi giellavahkkui 2021 lea mannan buot giellaguovddážiidda, hálddašanguovllu suohkaniidda ja fylkasuohkaniidda, vuođđoskuvllaide ja mánáidgárddiide Norggas, alit oahppoásahusaide, mediaásahusaide, Gielda- ja ođasmahttindepartementii (KMD), Gonagasvissui, stáhtahálddašeddjiide, fitnodagaide, organisašuvnnaide ja aktevrraide miehtá Sámi ja Norgga. Bovdehus lea maiddai sáddejuvvon stuorit fitnodagaide nugo TINE, Nortura, Freia ja Orkla. Hálddahusas lea leamaš čoahkkin TINE, Freia ja Nortura fitnodagaiguin giellavahku birra. Fitnodagat meidnejit iešguđetge ládje searvat giellavahkkui. Hálddahusas lea maiddai leamaš čoahkkin NRK Sámiin ja Davvi Girjjiin. Ovttasbargu Suoma ja Ruoŧa sámedikkiiguin lea maid boahtán johtui.</p>
<p>Bargu ođasmahttit giellavahku neahttasiidu lea álggahuvvon. Hálddahus lea addán vejolašvuođa golmma fitnodahkii buktit fálaldaga ođasmahttit. Áigemearri buktit fálaldaga lei 19.05.21. Áigemearrái ledje boahtán guokte fálaldaga. Giellavahku neahttasiidui lea maiddai diŋgojuvvon ođđa čujuhus, šaddá www.giellavahkku.org vai symbolisere sámedikkiid ovttasbarggu, boares čujuhus lea www.giellavahkku.no.</p>
<p>Dán jagi biddjojit návccat filmmaide norgga sámedikki bealis. Lea addojuvvon vejolašvuohta njealji fitnodahkii buktit fálaldaga buvttadit oktiibuot 11 filmmaid. Fitnodat galgá buvttadit álggahan- ja loahppafilmma, vihtta fáddáfilmma main unnimus okta lea lullisámegillii, okta julevsámegillii ja okta davvisámegillii, guokte reklámafilmma, guokte filmma main mánát/nuorat dadjet sániid <span type="quote" xml:lang="smj">“10/20 bágo”</span>-appa vuođul. Áigemearri buktit fálaldaga lea 21.05.21.</p>
<p><em type="italic">Nuortalaš-, bihtán- ja ubmisámegiela čielggadeamit </em></p>
<p>Sámediggi lea Giellaloktema - Sámedikki strategiijat sámegielaid várás, čuovvuleami oktavuođas gárten ubmi-, bihtán- ja nuortalašgiela dili Norgga beale Sámis. Dát golbma čielggadeami addet Sámediggái dehálaš vuođđodieđuid dán golmma sámegiela dilis ja geavaheddjiin.</p>
<p>Sámediggi almmuhii njukčamánu 23. beaivvi 2021 raportta nuortalašgiela dili birra Norgga beale Sámis, ja sámediggeráđđi lágidii rabas webinára nuortalašgiela dili birra. Dutki Torkel Rasmussen lea čađahan čielggadeami Sámedikki ovddas, ja son ovdanbuvttii čielggadeami bohtosiid. Webinárii serve oktiibuot lagabui 100 oasseváldi Norgga ja Suoma beale Sámis.</p>
<p>Sámediggi almmuhii cuoŋománu 19. ja 20. beivviid 2021 raporttaid bihtán- ja ubmisámegiela dili birra Norgga beale Sámis, ja sámediggeráđđi lágidii rabas webináraid bihtán- ja ubmisámegiela dili birra. Professor Jon Todal lea čađahan Sámedikki ovddas dáid čielggademiid, ovdanbuvttii čielggademiid bohtosiid. Goappašiin webinárain ledje oktiibuot lagabui 60 oasseváldi Norggas ja Ruoŧas. <em type="italic">Rekruterenstrategiijat </em>2020 čavčča almmuhuvvui fálaldatgilvu ovddidit ollislaš rekruterenstrategiija. Rekruterenstrategiija galgá bidjat vuođu Sámediggái vuoruhit ja vuolggahit doaibmabijuid mat veahkehit rekruteret eanet sámegielat fágaolbmuid buot servodatsurggiin. PwC Norge vuittii fálaldatgilvvu ja buvttii raportta cuoŋománu 30. b. 2021. Raporta lea viiddis ja sisttisdoallá strategiijaevttohusaid viidásit bargui sámegielbargiid rekruteremis. </p>
<p><em type="italic">Rádjarasttideaddji mánáidgárde- ja skuvlaovttasbargoprošeakta </em></p>
<p>Bargojoavku lea čađahan sihke oktasaš deaivvademiid ja leat maid joavkkuid mielde bargan. Sii leat návccaidasaset bidjan dasa ahte defineret ja hábmet oktasaš árvovuođu Norgga, Suoma ja Ruoŧa beal sámi mánáidgárddiide ja oahpahussii. Das duohko sii barget dainna ahte iskat heivvolaš bajit prinsihpaid oasi ja gávdnat oktasaš doahpagiid maid geavahit oktasaš julggaštusa čállosii. Bargojoavku lea plánen geavahit guokte bargobeaivvi čatnat sin čállosiid oktan čálusin, namalassii oktasaš julggaštus mánáidgárdde ja oahpahussii miehtá sámi. <em type="italic">Lulli- ja julevsámegiela erenoamáš rekruterendoaimmat </em>Sámediggi lea máŋgii almmuhan guokte virggi mat galget erenoamážit fuolahit lulli- ja julevsámi gielladoaibmabijuid. Maŋemus almmuheamis ledje máŋga ohcci, ja virggiide leat dál biddjon olbmot. Sámedikkis lea áigumuš lágidit lulli- ja julevsámi giella- ja oahpahuskonferánssaid jagis 2021, jus koronadilálašvuođas lea vejolaš. Digitála lágideapmi maiddái árvvoštallojuvvo. Konferánssaid guovddáš fáddá lea lulli- ja julevsámegiela ollislaš oahppogeardi. </p>
<p><em type="italic">3 Máhttu, oahpahus ja dutkan </em></p>
<p>Servodatmihttu:</p>
<list><p type="listitem">Sámi servodagas lea máhttu, gelbbolašvuohta ja gálggat maiguin suodjala, sihkkarastá ja ovdánahttá sámi giela, kultuvrra ja servodateallima.</p>
</list><p>Sámegielat mánát otná servodagas</p>
<p>Áŋgiruššansuorggi mihttu:</p>
<list><p type="listitem">Sámi mánáid sámegiella nannejuvvo ja ovdánahttojuvvo.</p>
</list><p><em type="italic">Mánáidgárddiid rámmaplána implementeren </em></p>
<p>Miessemánu 6. b. 2021 searvvai Sámediggi Oahpahusdirektoráhta referánsajovkui implementeret rámmaplána ja máhtu. Doppe lei diehtojuohkin Máhttodepartemeantta barggu <span type="quote">«Mánáidgárddit 2030 guvlui»</span> stáhtusa birra ja mánáidgárdesuorggi kvalitehta bajit dási strategiija proseassa birra. Oahpahusdirektoráhtta muitalii sin bargguid birra:</p>
<list><p type="listitem">Ođđa gealbopáhkka mánáidgárdebirrasis. Sámedikki cealkámuš lei ahte gealbopáhkka ferte jorgaluvvot buot sámegielaide. Oahpahusdirektoráhtta gohčču Sámedikki sierra čoahkkimii ášši birra.</p>
<p type="listitem">Ođđa <span type="quote">«filbmapáhkka»</span> doarjjaresursan rámmaplánabarggus. Sámediggi celkkii ahte dáin filbmapáhkain ferte maid leat sisdoallu sámi giela ja kultuvrra birra, ja ahte filbmapáhkat fertejit heivehuvvot daid iešguđet sámi mánáidgárdefálaldagaid kategoriijaide. Sámediggi sádde Oahpahusdirektoráhttii čálalaš cealkámušaid dan birra.</p>
<p type="listitem">Rámmaplána vuođđun kvalitehta bearráigeahččamii – hástalusat ja doaibmabijut. Sámediggi bijai gažaldaga gii bearráigeahččá sámi sisdoalu rámmaplánas. Dat lea dehálaš gažaldat sámi mánáid vuoigatvuođaid dáfus oažžut mánáidgárdefálaldaga sin giella- ja kulturduogáža vuođul.</p>
</list><p><em type="italic">Ovttasbargu Sámi mánáidgárdekonferánssa lágideamis </em></p>
<p>Romssa ja Finnmárkku stáhtahálddašeaddji pláne sámi mánáidgárdekonferánssa skábmamánu 24.-25. b. Guovdageainnus, ja ovttasbargá Sámedikkiin, Sámi lohkanguovddážiin, Sámi allaskuvllain, Sámi erenoamáš pedagogalaš doarjalusain (SEAD) ja UiT Norgga árktalaš universitehtain. Konferánssa ulbmiljoavku leat sámi mánáidgárddit, mánáidgárddit main lea sámi ossodat ja mánáidgárddit main leat sámi mánát Romssas ja Finnmárkkus. Okta mihttu lea ahte konferánsa galgá doarjut gelbbolašvuođaovddideami ja nannet sámi mánáid vuoigatvuođaid mánáidgárddis.</p>
<p><em type="italic">Pedagogalaš ávdnasat ja oahpponeavvut skuvllaide </em></p>
<p>Sámedikki oahpponeavvoguovddáš luoiká nuvttá materiála ja oahpponeavvuid mánáidgárddiide, skuvllaide, studeanttaide ja maid earáide. Dán áigodaga leat unnán galledeaddjit leamaš oahpponeavvoguovddážis, muhto Bibsys ja ovttas.no bokte leat diŋgojuvvon oahpponeavvoresurssat luoikkasin, ja diŋgojumit leat gieđahallojuvvon.</p>
<p><em type="italic">Doarjagat sámi giellaoahpahussii - ohcanvuđot doarjja </em></p>
<p>Doarjjaortnega mihttomearri - Sámi giellaoahpahus mánáidgárddiin:</p>
<list><p type="listitem">Mánáidgárddit fállet sámi giellaoahpahusa.</p>
</list><p>Sámediggi lea ožžon 11 ohcama áigodagas, buot ohcamat leat meannuduvvon. Boađus dán rádjái: Leat boahtán 12 ohcama, main 708 500 ruvdno lea juhkkojuvvon ovcci mánáidgárdái. Golbma ohcama leat biehttaluvvon.</p>
<p><em type="italic">Doarjagat prošeavttaide ja ovddidanbargguide mánáidgárddiin - ohcanvuđot doarjja </em></p>
<p>Doarjjaortnega mihttomearri - Prošeavttat ja ovddidanbarggut mánáidgárddis:</p>
<list><p type="listitem">Buorre kvalitehta mánáidgárddiid sámi gielas ja kulturbarggus.</p>
</list><p>Sámediggi lea ožžon čieža ohcama áigodagas, guhtta leat meannuduvvon. Dán rádjái leat boahtán gávcci ohcama, main guhtta leat mieđihuvvon 1 065 000 ruvnno ovddas, okta ii gullan vuoruhemiide ja danne biehttaluvvui. Okta ohcan lea meannuduvvome.</p>
<p><em type="italic">Doarjja pedagogalaš ávdnasiid ovddideapmái mánáidgárddiide - ohcanvuđot doarjja </em></p>
<p>Doarjjaortnega mihttomearri - pedagogalaš ávdnasiid ovddideapmi mánáidgárddiide:</p>
<list><p type="listitem">Mánáidgárddiide, mánáidgárdeoahpaheddjiide ja oahppoásahusaide lea álki fidnet pedagogalaš ávdnasiid main lea sámi sisdoallu.</p>
</list><p>Dán ortnega ohcanáigemearri lei miessemánu 2. beaivvi 2021. Sámediggái leat boahtán oktiibuot guokte ohcama, ja goappašat ohcamat leat meannuduvvome.</p>
<p>SáMOS (Sámi mánát ođđa searvelanjain) – ovddidanprošeakta 2018-2022</p>
<p xml:lang="hbs"><em type="italic">ÁRRAN (prošeaktajoavku) </em></p>
<p>SáMOS lea dán áigodaga bidjan johtui ollu doaimmaid main lea guhkit áiggi proseassaovdánahttin- ja plánenbargu dahkkon. Váibmogiela ja SáMOS prošeavttaid stivrenjoavku/njunuš ásahuvvui guovvamánus. Lahtut leat Sámedikki bajásšaddan- ja oahpahusossodaga, giellaossodaga, ealáhus-, kultur- ja dearvvašvuođaossodaga ja vuoigatvuođa- ja riikkaidgaskasašossodaga jođiheaddjit ja Váibmogiela ja SáMOS prošeavttaid jođiheaddjit. Njeallje čoahkkima leat dollojuvvon dán áigodagas.</p>
<p><em type="italic">SáMOS prošeaktaraporta </em></p>
<p>SáMOS lea válbmen oasseáiggi prošeaktaraportta áigodahkii 01.04.2018 -31.03.21. Raporttas bohtet ovdan visot doaimmat ja bohtosat dán áigodagas. Das čielggaduvvo maid prošeavtta erenoamáš bargovuohki ja bargostruktuvrraid hábmen mii vuolgá sámi árvovuođus. Vuođđojurdda lea čájehit ahte sámi ovdánahttinbargguid sáhttá buoremusat ovddidit go leat seamma vuođđoárvvut ja bargovuogit jođihan- ja ovdánahttinbarggus, dego dan maid áigo ovddidit sámi kultuvra ja árbevirolaš máhtu ektui. Prošeaktaraportta mielddusin leat maid sokkit ja áigeplána. Lea maid dahkkon oanehit čoahkkáigeassu oasseáiggeraporttas <em type="italic">. </em></p>
<p><em type="italic">Pilohtamánáidgárdeplánen </em></p>
<p>Strategalaš ulbmilmearrádus lea loktejuvvon SáMOS njunnošii ahte ii álggahit vel njeallje pilohtamánáidgárddi. Ággan dasa lea ahte pilohtamánáidgárdebargu mii dál lea boahtán johtui boahtá gokčat visot ovdánahttindárbbuid vai šaddet buorit bohtosat boahtteáigái. Lea maid buoret ruhtageavaheapmi álggahit gelbbolašvuođaplánema visot eará sámi mánáidgárddiide čakčat 2021 ja čađaheami 2022. Koronadilli lea maid dagahan ahte máŋggat stuorit doaimmat leat šaddan maŋiduvvot.</p>
<p><em type="italic">Dieđut ja diehtojuohkin </em></p>
<p>Njukčamánu 15.- 16. b. oasálasttii SáMOS davviriikkaid universitehtaid semináras <em type="italic">Indigenizing education. </em></p>
<p>Njukčamánu 26. b. lei diehtojuohkinčoahkkin SáMOS birra <em type="italic">Norsk formannskap 2020 </em>máhttodepartemeanta plánenbargguid oktavuođas. Sii leat čohkkeme buriid ovdánahttinovdamearkkaid mat sáhttet viidánit davviriikalaččat go Norga váldá badjelasas jođiheami dutkan-, oahpahus- ja giellaovdánahttinbargui 2022. </p>
<p>SáMOS ja Sámi allaskuvla leat dál mearridan ahte oahpahuskonferánsa dollojuvvo iige šat sirdojuvvo. Dat šaddá fysalaš konferánsa Guovdageainnus ja muhtin oassi galgá digitálalaččat. Loahpalaš mearrádus man ollu olbmuid sáhttá čohkket váldo čakčageasi.</p>
<p><em type="italic">Mánáidgárdeovdáneapmi </em></p>
<p>Pilohtamánáidgárdeprošeavttas geahččaluvvo ja ovddiduvvo sámi pedagogalaš bargu ja giellabargu, man vuolggasadjin leat sámi árbevirolaš árvvut ja máhttu. Bargu dahkko <em type="italic">Pilohtamánáidgárddi sisdoalu plána </em>( <em type="italic">09.12.20) </em>ektui. Ovdánahttinbargu pilohtamánáidgárddiin álggahuvvui 2021 ođđajagimánu. Pilohtamánáidgárdeoahpahus čađahuvvo guovtti jagi badjel sierra oahppolána (PED606) vuođul. studeanttat leat guovtti joavkkus, pedagogat ja veahkkebargit. Sii čoahkkanit juohke nuppi mánu guovtti beaivásaš oahpahussii. Deaivvademiid gaskka ožžot bargobihtáid ja ovdánahttinhástalusaid. Oahpahus lea čađahuvvon ollásit neahta bakte, earet njukčamánu 16.- 17.b. go lei vuosttaš geahččaleapmi čohkket studeanttaid Guovdageidnui. Dalle oassálasttiiga maid sámediggeráđđi Mikkel Eskil Mikkelsen ja Sámi allaskuvla rektor Laila Susanne Vars. </p>
<p>Sámediggi juolluda 1,3 miljovdna ruvdnosaš njuolggodoarjaga vuosttaš jahkái pilohtamánáidgárdeoahpahusa ovdánahttimii maid Sámi allaskuvla čađaha 2021-2022. Ruhtadárbu 2022 bušehttii lea maid veardiduvvon ja ovddiduvvon bušeahttabarggu oktavuođas.</p>
<p>Sámi allaskuvla vuittii guovvamánus almmolaš gilvvohallamis dutkanprošeavttain <span type="quote">“Sámi mánáidgárdepedagogihkka ođđa áiggis”</span>. Dutkamii lea juolluduvvon 2 miljovnna ruvnnu. Dutkanprošeakta lea boahtán johtui njukčamánus. Váldodutki lea Marikaisa Laiti, PhD Pedagogihkka/bajásgeassindieđa, vuosttasamanueansa. Dutkanprošeavttas leat vel Sámi allaskuvlla akademalaš dutkanáššedovdit. Mieldutkin lea maid Anne Ingebjørg Eriksen. Dát dutkanprošeakta galgá čadnojuvvot ja dahkkot buohtalaga pilohtamánáidgárddiid ovdánahttinbargguin. Plánenbargu ja organiseren dahkko danin ovttas SáMOS ovdánahttinbargguin ja oahpahusain. Dán olis lea Sámi allaskuvla bidjan prošeaktajoavkku mii galgá bearráigeahččat dutkama ovdáneami ja bohtosiid. SáMOS prošeaktajođiheaddji lea das lahttun.</p>
<p>De lea ásahuvvon bargojoavku mii galgá jođihit ovdánahttinbarggu plánemiid ja čađahemiid. Bargojoavkkus lea dutkanprošeavtta dutki, SáMOS pilohtamánáidgárdekoordináhtor ja pilohtamánáidgárdeoahpahusa oahpaheaddjit.</p>
<p><em type="italic">Gievrras giellamodeallat </em></p>
<p>SáMOS lea bidjan njukčamánus johtui bargojoavkku mii galgá defineret mii ja movt gievrras giellamodeallat galget doaibmat mánáidgárddis joatkkaskuvlla rádjái. Vuođđun dán bargui lea professor emeritus Jon Todala čilgehus gievrras giellamodeallaide. Bargojoavkkus leat giellaprofessor Sámi allaskuvllas Annika Pasanen, gielladutki Ingalill Sigga Mikkelsen ja Lohkanguovddáža jođiheaddji ja gielladutki Berit Anne Bals Baal. Barggu áigodat lea skábmamánu 2021 rádjái.</p>
<p><em type="italic">Bagadus váhnemiidda, eaiggádiidda ja eiseválddiide </em></p>
<p>SáMOS lea álggahan kursaráiddu pilohtamánáidgárddiid váhnemiidda ja eaiggádiidda. Ulbmil lea ahte sii galget oažžut dieđuid ja oahpu makkár ovdáneapmi čađahuvvo sin mánáidgárddiin. Kurssat leat čađahuvvon webináraid bakte ja leat sullii 25-30 oasseváldi leamaš juohke háve. Webinárat leat čađahuvvon njukčamánu 24. b. ja cuoŋománu 28. b. Plánas lea okta vel ovdal geasi ja maid fysalaš oassi čakčat gos ovddasteaddjit oahpahusas ja dutkamis oasálastet.</p>
<p><em type="italic">Mánáidgárddit 2030 guvlui </em></p>
<p>Oahpahus- ja integrerenministtar Guri Melby lea dán dálvvi bidjan johtui proseassa man ulbmilin lea loktet mánáidgárddiid kvalitehta 2030 guvlui. Sámediggeráđđi Mikkel Eskil Mikkelsen oassálasttii digitála álggahankonferánsii njukčamánu 5. b. 2021. Sáhkavuorustis čujuhii ahte sámi mánáide addit buori mánáidgárdefálaldaga mii vuođđuduvvo sámi gillii, kultuvrii, árvvuide ja máhttui, lea dat mii sáhttá šaddat mánáidgárdekvalitehta 2030 guvlui mihttomearrin. Lea dárbu geahčadit struktuvrraid mánáidgárddiid birra, ovdamearkka dihte movt dilli láhččojuvvo vai sámi mánáidgárddiid bargit besset loktet gelbbolašvuođa sámi gielas ja kultuvrras, ja lea maid dárbu geahčadit sámi mánáidgárddiid ruhtadeami ja sámi mánáidgárdesajiid lágadeami.</p>
<p>Gulahallančoahkkimis Barnehager mot 2030 birra njukčamánu 24. b. 2021 lei fáddá Hástalusat ja ovddidansuorggit. Sámedikkis lei sáhkavuorru SáMOS-prošeavtta birra. Nubbi gulahallančoahkkin čađahuvvui cuoŋománu 27. b. 2021. Fáddá lei Oktiigeassu ja hástalusat ja ovddidansuorggit. Dása oassálaste politihkalaš ráđđeaddi Maja Kristine Jåma ja Sámediggi.</p>
<p>Sámediggi lea lassin cealkámušaide maid buvttii álggahankonferánssas ja gulahallančoahkkimiin addán čálalaš cealkámuša Máhttodepartementii mánáidgárddiid kvalitehta 2030 guvlui barggu birra, maid vuolggasadjin leat sámi mánáid vuoigatvuođat ja sámi mánáidgárddiid dárbbut. Sámediggi áigu čuovvut mánáidgárdekvalitehta strategiija proseassa viidáseappot, ja dáhttu gulahallama strategiija birra.</p>
<p>Árbedieđut ođđa áiggis</p>
<p>Áŋgiruššansuorggi mihttu:</p>
<list><p type="listitem">Sámi mánáidgárddi vuođđu lea árbevirolaš máhttu.</p>
</list><p>Doarjagat sámi mánaidgárddiide ja mánáidgárddiide main lea sámi ossodat - ohcanvuđot doarjja</p>
<p>Doarjjaortnega mihttomearri - Sámi mánáidgárddit ja ossodagat:</p>
<list><p type="listitem">Sámi mánáidgárddiin ja sámi ossodagat dárogiel mánáidgárddiin lea fálaldat mas vuođđun lea sámi giella ja kultuvra</p>
</list><p>Dán ortnega ohcanáigemearri lei miessemánu 2. b. 2021. Sámediggi lea ožžon oktiibuot 30 ohcama dán áigodagas, buot ohcamat leat meannuduvvon. 2021 boađus: 32 ohcama. 32 ohcama leat mieđihuvvon oktiibuot 7 468 500 ruvnno ovddas.</p>
<p>Máhttu ja gelbbolašvuohta leat vuođđun boahtteáiggi mánáidgárddiide</p>
<p>Áŋgiruššansuorggi mihttu:</p>
<list><p type="listitem">Lassi máhttu ja gelbbolašvuohta mánáidgárdesuorggis</p>
</list><p><em type="italic">Mánáidgárdde gealboovdáneami regionála ortnega ovttasbargoforum </em></p>
<p>Njukčamánu 2.- 3. b. 2021 searvvai Sámediggi mánáidgárdde gealboovdáneami regionála ortnega ovttasbargoforuma, ReKomp, digitála čoahkkimii. Čoahkkimis lei fáddán earret eará Ođđa láhkaásahus – Mánáidgárddiid ja vuođđooahpahusa báikkálaš gealboovddideami doarjjaortnega njuolggadusat.</p>
<p>Cuoŋománu 14. b. ja miessemánu 7. b. 2021 oassálasttii Sámediggi digitála čoahkkimii maid Trøndelága Stáhtahálddašeaddji lágidii. ReKompa ovttasbargoforum Trøndelágas lea ásahan ovttasbargojoavkku mii galgá ráhkadit strategiija sámi perspektiivvaid gealboovdánahttimis, doarjjaortnega njuolggadusaid mihttomeriid mielde. Sámediggi lea bargojoavkkus. Cuoŋománu 14. beaivvi 2021:s lei bargojoavkkus álggahančoahkkin, ja fáddá lei earret eará soahpat vuolggasaji ja viidáset čađaheami. Stáhtahálddašeaddji sádde joavkku mandáhtaevttohusa.</p>
<p>Čoahkkimis miessemánu 7. b. 2021 digaštallojuvvui joavkku mandáhta. Bargojoavku galgá ráhkadit oassestrategiija ReKompa guhkes áiggi gealboovddidanplánii vai jukset doarjjaortnega njuolggadusaid mihttomeari sihkkarastit ahte sámi perspektiivvat vuhtiiváldojuvvojit mánáidgárddiin. Bargojoavku lea ReKompii ráhkadan evttohusa Trøndelága strategiijai sámi áššiid gealboovddideamis. Mihttun lea ahte 2030:s lea buot mánáidgárddiin Trøndelágas doarvái sámi giella- ja kulturgelbbolašvuohta vai sámi mánáidgárdemánáid láhkavuođuštuvvon vuoigatvuođat sihkkarastojuvvojit, ja Rámmaplána sisdoalus buot mánáide.</p>
<p>Sámi sisdoallu skuvllas</p>
<p>Áŋgiruššansuorggi mihttu:</p>
<list><p type="listitem">Sámi ohppiin ja ohppiin geain lea sámegiel oahpahus ožžot oahpahusa sámegielas ja sámegilli mas lea buorre kvalitehta</p>
</list><p><em type="italic">Fágaođasmahttin </em></p>
<p>Oahpahusdirektoráhtta mearrida joatkkaoahpu prográmmafágaid oahppoplánaid 2021 giđa mielde. Sámediggi lea mearridan sámi sisdoalu oahppoplánain. Sámediggi lea duhtavaš oahppoplánaiguin, ja oaivvilda ahte dat duddjojit nana vuođu sámi sisdollui oahpahusas.</p>
<p><em type="italic">Válljenvejolaš studerenráhkkanahtti prográmmafágat joatkkaoahpahusas </em></p>
<p>Joatkkaoahpahusa válljenvejolaš studerenráhkkanahtti prográmmafága fágaođasmahttimis leat oktiibuot 68 prográmmafága, main Sámedikkis lea leamaš ovddasvástádus ráhkadahttit ja mearridit dan golbma sámi oahppoplána; Sámi musihkka ja lávdi, sámi visuála kultuvra ja sámi historjá ja servodat. Giđđadálvve áigge 2020 mearridii sámediggeráđđi oahppoplána sámi musihkka ja lávdi oktan daiguin 18 eará oahppoplánaiguin 1. joavkku várás. Dát oahppoplánat ledje gustovaččat 2020 čavčča rájes. Sámi visuála kultuvrra ja sámi historjjá ja servodaga oahppoplánaid mearridii sámediggeráđđi njukčamánus 2021, oktan 47 nationála prográmmafágaiguin 2. joavkku várás, ja oahppoplánat gustojit 2021 čavčča rájes. Sámi oahppoplánat leat mearriduvvon davvisámegillii, muhto leat buot sámegielaide. Oahppoplánat leat dárogillii maiddái.</p>
<p>Dasto mearrida Sámediggi sámi sisdoalu nationála oahppoplánain, ja lea čađahan hálddahuslaš konsultašuvnnaid Oahpahusdirektoráhtain Jo1 ja Jo2 nationála oahppoplánaid sámi sisdoalu birra. Sámediggi lea mearridan eksplisihtta sámi sisdoalu fágaide maidda dat lea lunddolaš ja guoskevaš go ohppiin galgá leat oahpahus sámi diliid birra čađačuovvu fágain nugo dárogielas, luonddufágas ja servodatoahpus. Implisihtta sisdoalus deattuhuvvojit doahpagat nugo identitehta, kultuvra, máŋggabealatvuohta ja ehtalaš árvvoštallamat mat dahket sámi sisdoalu oahppoplánain vejolažžan. Njukčamánus 2021 mearridii Sámediggi sámi sisdoalu Jo2 ja Jo3 studerenráhkkanahtti fágain. Válljenvejolaš studerenráhkkanahtti prográmmafágaid fágaođasmahttin lea dál čađahuvvon.</p>
<p><em type="italic">Fidnofágaid oahppoplánat </em></p>
<p>Jo1 lea váldon atnui 2020 čavčča, ja Jo2 fidnofágaid oahppoplánat mearriduvvojedje guovvamánus 2021 ja váldojuvvojit atnui 2021 čavčča. Fidnofágaid Jo3 oahppu oahppofitnodagas oahppoplánat, mearriduvvojit golmma joavkkus. Jo3 boazodoallofága oahppoplána ja Jo3 duodjefágaid oahppoplánat mearriduvvojit geassemánu 15. b. 2021.</p>
<p>2. joavkkus leat 19 oahppoplána čuovvovaš oahppoprográmmain: Vuoktačuohppi, lieđit, sisbiras ja eksponerendesign, Luonddudoallu ja Vuovdin, bálvaleapmi ja mátkkoštanealáhus. Sámediggi ii nákce árvvoštallat sámi sisdoalu buot oahppoplánain ja vuhtiiváldin dihtii áigeguovdilvuođa lea válljen</p>
<p>árvvoštallat sámi sisdoalu čuovvovaš oahppoplánain; Jo3 eanadoallu, Jo3 Mátkkoštanealáhusfága ja Jo 3 eksponerendesign. 3. joavkkus leat 119 oahppoplána čuovvovaš oahppoprográmmain: Giehtaduodji, design ja buvttaovddideapmi, Restauránta ja biebmofága, Elektro- ja dihtorteknologiija, Teknologiija- ja industriijafága, Luonddudoallu. Maiddái dás lea Sámediggi vuhtiiváldin dihtii áigeguovdilvuođa válljen árvvoštallat sámi sisdoalu čuovvovaš oahppoplánain; Institušuvdnakoahkkafága, goahkkafága, dárjufága, herskogáhkkejeaddjifága, njuovvifága, muorrafanashuksejeaddjifága, filigránasilbarávdefága, silbarávdefága ja gollerávdefága.</p>
<p>Sámediggi lea válljen mearridit eksplisihtta sámi sisdoalu fágain main dat lea lunddolaš ja áššái guoski. Fidnofágalaš oahpposuorggi ohppiin galgá leat oahpahus sámi diliid birra čađačuovvu fágain nugo dárogielas, luonddufágas ja servodatmáhtus. Sámediggi lea implisihtta sámi sisdoalu válljen oahppoplánaide mat leat ehtalaš árvvoštallamat, identitehta ja kultuvra ja dat ahte dálkkádatrievdamat leat mielde váikkuheame eanadollui. Oahppit ožžot eambbo eksplisihtta sámi sisdoalu čađačuovvu fágain nugo earret eará dárogielas, servodatmáhtus ja luonddufágas. Sámi oahppoplánat leat mearriduvvon davvisámegillii, muhto leat buot sámegielaide. Oahppoplánat leat maid dárogillii.</p>
<p><em type="italic">Árvvoštallan ja eksámen </em></p>
<p>Fágaođasmahttimis lea buot fágaid eksámenortnet dál mearriduvvon. Sámediggi lea mearridan eksámena sámegielfágas ja sierra sámi fágaide joatkkaoahpus.</p>
<p>Sámediggi lea referánsajoavkkus ovttas Oahppolihtuin ja fágaođasmahttima árvvoštallama oasálaččaiguin. Dán rádjái leat čađahuvvon 5 referánsajoavkočoahkkima. Referánsajoavkku bargun lea leamaš buktit árvalusaid iešguđet fáttáide.</p>
<p><em type="italic">Gelbbolašvuođa olahusa dovdomearkkat sámegielfágain </em>Gelbbolašvuođa olahusa dovdomearkkat leat bagadeaddjin ja galget oahpaheddjiide leat veahkkin loahppaárvvoštallamis. Oahppoplánaid gelbbolašvuođaulbmilat leat ain árvvoštallama vuođđun, ja danne ferte dovdomearkkaid geavahit ovttas oahppoplánain. Gelbbolašvuođa olahusa dovdomearkkat leat ráhkaduvvon árvosániide 2, 4 ja 6. Dovdomearkkat leat hábmejuvvon bajit dásis, ja dat čilgejit ollislaš gelbbolašvuođa fágain oahppoplána vuođul. Leat ráhkaduvvon gelbbolašvuođa olahusa dovdomearkkat nuoraidskuvlla oktasašfágaide ja joatkkaoahpu oktasašfágaide. Gelbbolašvuođa olahusa dovdomearkkaid sámegielas vuosttašgiellan ja sámegielas nubbingiellan leat sámegiela oahppoplánajoavkkut ráhkadan, ja dat leat dál davvisámegillii, lullisámegillii ja dárogillii Sámedikki neahttasiiddus. Fargga dat maiddái leat julevsámegillii. </p>
<p><em type="italic">Doarjjamateriála filmmat </em></p>
<p>Doarjjamateriála filmmat sámegiella vuosttaš- ja nubbingiella fágaide leat buvttaduvvon davvisámegillii ja galget fargga almmuhuvvot. Sámediggi lea ásaheamen bargojoavkku mii galgá čállit mánusa sámegiela nubbingiellan animašuvdna filbmii oktan filbmabuvttadeddjiin. Doarjjamateriála animašuvdna filmmat sámegiella fágaide galget álmmuhuvvot julev- ja lullisámegillii. Sámediggi doaivu dát veahkkeneavvut leat ávkin sámegiellafágaid oahpahussii.</p>
<p><em type="italic">Oahppoplána – Sámegiella buohkaide, Deanu gielda </em>Sámediggeráđđi lea hui duhtavaš go Deanu gielda lea válljen ásahit geatnegahtton sámegieloahpahusa buot ohppiide gielddas. Gielda fertii de, oahpahuslága §6-2 njealját lađđasa mielde, hábmet sierra oahppoplána ohppiide geain ii leat sámegiella vuosttaš- dahje nubbingiellan. Sámediggi ávžžuhii Deanu gieldda váldit vuolggasaji sámegiella nubbingiellan oahppoplánas, sámegiella 3, mii váldojuvvui atnui 2019 čavčča. Sámediggeráđđi lea dattetge fuolas das ahte <span type="quote">«Sámegiella buohkaide»</span> oahppoplána gielladássi ferte leat vuolit dásis go sámegiella nubbingiellan, sámegiella 3, mii kategoriserejuvvo A2(+) ja B1 referánsadásiin 10. ceahki maŋŋel, A1 lea vuolimus referánsadássi oktasaš eurohpalaš rámmavuogádagas gielaid váste. Ođđa oahppoplánas <span type="quote">«Sámegiella buohkaide»</span> galgá leat vuolit gelbbolašvuođadássi go sámegielas vuosttaš- ja nubbingiellan. Ohppiin geat dán oahppoplána válljejit čuovvut ii leat riekti luvvejuvvot siidogiellaoahpahusas ja sii ožžot eanet diimmuid go dat geat leat válljen sámegieloahpahusa vuosttaš- dahje nubbingiellan. Oahppoplána «Sámegiella buohkaide <em type="italic">» </em>lea vuos ráhkaduvvon 1.-4. cehkiid váste, ja lei gulaskuddamis cuoŋománu 27. beaivvi 2021 rádjái. Sámediggi ja Oahppolihttu leat bagadan Deanu gieldda <span type="quote">«Sámegiella buohkaide»</span> oahppoplána hábmemis. </p>
<p xml:lang="nob"><em type="italic">Stuoradiggedieđáhus Meld. St. 21 (2020–2021) Fullføringsreformen - med åpne dører til verden og fremtiden </em></p>
<p>Dát dieđáhus lea čuovvuleapmi Lied-lávdegotti barggus joatkkaskuvlaoahpahusa oktavuođas. Ráđđehusa mihttun lea ahte jagi 2030 galget ovccis logi oahppis čađahit ja ceavzit joatkkaskuvlaoahpahusa. Stuoradiggi ii leat vel gieđahallan dieđáhusa.</p>
<p>Sámediggi lea konsultašuvnnaid bokte ožžon cealkámušaid stuorradiggedieđáhussii, earret eará ahte Máhttodepartemeanta diehtá ahte galget leat sámi ovddasteaddjit go olggobeale aktevrrat involverejuvvojit dieđáhusa implementeremis, ja ahte Sámediggi lea oasseváldi go proseassat ja prošeavttat plánejuvvojit ja go rámmat biddjojuvvojit. Sámediggi lea konsultašuvnnain buktán ovdamearkkaid surggiin main ferte vuhtiiváldit ahte heivehuvvo sámegiela geavaheapmái, earret eará go ráhkaduvvojit digitála čovdosat ja reaiddut. Dán barggus lea Sámediggi ovddidan ahte lea dehálaš ahte infrastruktuvra lea sajis ja nannejuvvo, nu ahte sámegiella sáhttá geavahuvvot čovdosiin. Sámediggái lea leamaš dehálaš oainnusmahttit sámi máhttoloktema dieđáhusas, ja departemeanta lea oainnusmahttán sámi máhttoloktema dokko gokko reforbma muđui namuhuvvo.</p>
<p>Sámediggi lea čujuhan ahte dat guokte sámi stáhtalaš joatkkaskuvlla eai leat fylkkasuohkana vuollásaččat, ja ahte ferte čielggasin dahkkot geas lea ovddasvástádus ahte doaibmabijut álggahuvvojit dán guovtti sámi joatkkaskuvllas. Dát guokte skuvlla leat dál namuhuvvon dieđáhusas ja lea presiserejuvvon ahte skuvllaid stivrras lea ovddasvástádus ollašuhttit lága ođđa mearrádusaid.</p>
<p>Konsultašuvnnain Sámediggi oaččui sisa sierra doaibmabiju stuorradiggedieđáhussii, mii galgá oažžut máhttovuođu sámi joatkkaskuvlaoahpahusa ohppiid dilis. Ráđđehus áigu maiddái árvvoštallat doaibmabijuid nannet oahpahusa julevsámegielas ja julevsámegillii. Dasa lassin lea Sámediggi fátmmastuvvon dieđáhusa čuovvuleamis.</p>
<p>Sámediggi lei maiddái ovddidan árvalusa das, ahte lávdegoddi mii galgá geahččat sisaváldinvuogádagaid alitoahpahusas ferte árvvoštallat sámegiela vuosttašgiellan stáhtusa ja buktit doaibmabidjoárvalusaid mat movttiidahttet eambbo ohppiid válljet sámegiela vuosttašgiellan nu, ahte dat addá liigečuoggáid alitoahpahusaid sisaváldimis. <em type="italic">Nationála kvalitehtaárvvoštallanvuogádat </em></p>
<p>Máhttodepartemeanta lea addán Oahpahusdirektoráhtii bargamuššan hábmet ollislaš plána geahččalansuorggis - geahččaleamit fágasuorggis. Sámi allaskuvla, Sámi lohkanguovddáža bokte, maid lea mielde dán barggus. Sámediggeráđđi lea stáhtaráđđái fágaođasmahttima referánsajoavkočoahkkimiin máŋgii ovddidan ahte lea dárbu sámegiel geahččalemiide, maŋemus njukčamánu 25. beaivvi 2021. Sámediggi lea Máhttodepartemeanttain, Oahpahusdirektoráhtain ja Sámi lohkanguovddážiin gulahallan barggu birra. Sámediggi oaivvilda ahte galget ráhkaduvvot sierra sámegiel lohkangeahččaleamit, eai ge dárogiel lohkangeahččaleamit jorgaluvvot. Oahpahusdirektoráhta evttoha ahte ii galgga ráhkaduvvot nationála geahččaleapmi sámegiela lohkamis. Sámediggi lea bivdán konsultašuvnnaid Máhttodepartemeanttain.</p>
<p><em type="italic">SFO rámmaplána </em></p>
<p>Sámediggi lea leamaš mielde ođđa Nationála rámmaplána barggus SFO váste, ja lea sihkkarastán sámi sisdoalu rámmaplánas. Rámmaplána galgá čuovvuluvvot doarjja- ja bagadanávdnasiiguin. Rámmaplána lea sáddejuvvon Máhttodepartementii, mii galgá mearridit dan. Dat almmuhuvvo Udir.no siiddus ovdal geasi, ja lea gustovaš skuvlaálgima rájes borgemánus 2021. Rámmaplána galgá jorgaluvvot lulli-, julev- ja davvisámegillii, ja lea plánejuvvon ahte galget leat jorgaluvvon 2021 čavčča.</p>
<p><em type="italic">Julevsámi vuođđooahpahusa 1 – 13 ovdánahttinprošeakta </em></p>
<p>Riikarevišuvnna dutkama vuođul sámi ohppiid vuoigatvuođa birra oahpahussii sámegielas ja sámegillii, ja NOU 2016:18 Váibmogiela vuođul, lea sámediggeráđđi initieren ovdánahttinprošeavtta buoridan dihtii oahpahusa julevsámegielas ja julevsámegillii. Aktevrrat mat servet ovdánahttinprošektii leat Hábmera suohkan, Bådåddjo suohkan, Nordlándda fylkkasuohkan, Nordlándda stáhtahálddašeaddji ja Aarborte lullisámi máhttoguovddáš. Lea ráhkaduvvon bargojoavku viidáset bargui, ja Hábmera suohkan lea bargojoavkku čállingoddi.</p>
<p><em type="italic">Nationála gealbopolitihkalaš ráđđi </em></p>
<p>Nationála gealbopolitihkalaš strategiija 2017-2021 galgá bisuhuvvot ja strategiija ođasmahttinbargu plánejuvvo 2021 čavčča rájes. Okta boađus Gealbopolitihkalaš ráđi barggus lea čuovvuluvvon stuoradiggedieđáhusas Sámi giela, kultuvrra ja servodateallima birra- Ealáhusvuođđu ealli sámi servvodagain. Dasto lea Kompetansepluss ortnegii juolluduvvon ruhta sámi doaimmaid várás. Beliid áigumušsoahpamuš galgá vuolláičállojuvvot geassemánus 2021, ja Sámediggi lea proseassas dan birra mo gealbopolitihkalaš ráđi bargu galgá čuovvuluvvot boahtte strategiijaáigodagas. <em type="italic">Gáiddusoahpahus </em></p>
<p>Oahpahusdirektoráhtas lea leamaš bargun buoridit sámegiela gáiddusoahpahusfálaldaga ja máhtu dan birra maid oahppit geain lea oahpahus sámegielas ja sámegillii leat joksan oahpahusas. Bargogohččuma duogáš lea Riikkarevišuvnna Dokumeanta 3:5 (2019-2020) Guorahallan sámi ohppiid vuoigatvuođas oažžut oahpahusa sámegielas ja sámegillii, mii earret eará gávnnaha ahte váilivuođat sámegiela gáiddusoahpahusa organiseremis ja čađaheamis dagahit stuora iešguđetláganvuođaid fálaldagas, ja ahte váilu diehtu sámegiela ohppiid oahppanbohtosa birra. Sámediggi lea leamaš mielde ovttasbargojoavkkus ja lea buktán sihke njálmmálaš ja čálalaš cealkámušaid proseassas.</p>
<p><em type="italic">Oahpahusláhka </em></p>
<p>Oahpahusláhka lea ollásit reviderejuvvome, ja ođđa oahpahuslága evttohus sáddejuvvo gulaskuddamii. Sámediggi lea konsultereme Máhttodepartemeanttain. Sámedikki konsultašuvdnavuođđu lea earret eará julggaštuvvon Sámedikki áššái 7/21 Sámi vuoigatvuođat ođđa oahppolágas, mii meannuduvvui Sámedikki dievasčoahkkimis njukčamánus 2021.</p>
<p><em type="italic">Rájahis mánáidgárde- ja skuvlaovttasbargu </em></p>
<p>Sámediggi lea ásahan davviriikalaš bargojoavkku, mii galgá ráhkadit julggaštusa mas definerejit ja hábmejit oktasaš bajit prinsihpaid ja árvovuođu Norgga-, Suoma- ja Ruoŧa bealde sámi mánáidgárddiide ja oahpahussii. Julggaštus addojuvvo sámediggeráđđái borgemánu 15. beaivvi 2021:s.</p>
<p>Oahppobiras ja skuvlaovddideapmi</p>
<p>Áŋgiruššansuorggi mihttu:</p>
<list><p type="listitem">Buorit ja oadjebas oahppobirrasat.</p>
</list><p><em type="italic">Dronnet Sonja skuvlabálkkašupmi </em></p>
<p>Sámediggi lea mielde Dronnet Sonja skuvlabálkkašumis, mii juhkkojuvvo juohke nuppi jagi skuvlii mii čađaha ovttaárvosašvuođa ja inkluderema erenoamáš láhkái. Ovdal geassemánu loahpa galgá ođđa sámi jurymiellahttu nammaduvvot Dronnet Sonja skuvlabálkkašupmái. Dan oktavuođas lei sámediggeráđis cuoŋománu 26. b. 2021 čoahkkin ovddeš Dronnet Sonja skuvlabálkkašumi sámi jurymiellahtuin. Čoahkkima ulbmil lei gullat vásáhusaid dán barggus.</p>
<p><em type="italic">Ovttasbargočoahkkin vuođđooahpahusa Váhnenlávdegottiin </em></p>
<p>Sámedikkis ja vuođđooahpahusa Váhnenlávdegottis (FUG) leat jahkásaš ovttasbargočoahkkimat. Cuoŋománus lei Sámedikkis ja FUG:s čoahkkin dieđuid lonohallama ja áigeguovdilis skuvlaáššiid birra. Sámediggi ja FUG áigot joatkit proseassain gárvvistit ovttasbarggu áigumuššiehtadusa 2021-2024 áigodahkii. Sámedikkis ja FUG:s lea áigumuš ráhkadit oktasaš gulahallanskovi, vai dieđut mat gusket sámi skuvlaáššiide kártejuvvojit ja čohkkejuvvojit. Dát bargu galgá gárvvistuvvot 2021 čavčča.</p>
<p>Oahpponeavvut</p>
<p>Áŋgiruššansuorggi mihttu:</p>
<list><p type="listitem">Sámi oahppit ja oahppit geat ožžot sámegiel oahpahusa fidnejit sámi oahpponeavvuid buot golmma sámegillii. buot fágain ja vuođđoskuvlla oahppoplánaid mielde</p>
</list><p>Doarjagat oahpponeavvoráhkadeapmái - ohcanvuđot doarjja</p>
<p>Doarjjaortnega mihttomearri - oahpponeavvuid ovddideapmi:</p>
<list><p type="listitem">Sámediggi ovddida buot fágain sámegiel oahpponeavvuid mat heivejit vuođđooahpahusa oahppoplánaide.</p>
</list><p>Sámedikki ohcanvuđot doarjjaortnega oahpponeavvoráhkadeami váste ohcanáigemearri lei miessemánu 2. beaivvi 2021. Sámediggi lea dán jagi ožžon 34 ohcama maid ohcansubmi lea 66,4 miljovnna ruvnno. Ohcanlohku lea sullii seamma go 2020:s, muhto ohcansubmi lea 31% unnit. Sámediggi lea ožžon unnit doarjjaohcamiid divrras digitála ollislaš oahppobuktosiidda máŋgga jahkeceahki váste, ja ohcansubmi sáhttá leat unnit dan geažil. Sámediggeráđđi meannuda ohcamiid čakčamánus.</p>
<p>Oahpponeavvuid rámmašiehtadus</p>
<p>Sámediggi lea oahpponeavvoráhkadeami 2020-2023 doaibmaplánas mearridan maiddái almmolaš oahpponeavvoháhkama. Sámediggi lea dál hábmegoahtán ođđa rámmašiehtadusgilvvu. Dan oktavuođas dollojuvvui rabas lágideaddjičoahkkin, mas ulbmil lei muitalit oahpponeavvodárbbuid ja vejolaš háhkanvugiid birra, ja gullat lágideddjiid árvalusaid. Nu go vurdojuvvon, de eai searvan nu galle lágideaddji, muhto Sámediggi lea ožžon mávssolaš cealkámušaid rámmašiehtadusgilvvu hábmemii. Sámediggi áiggošii almmuhit gilvvu geassemánus ja áigemearri buktit fálaldagaid galgá leat máŋga mánu.</p>
<p><em type="italic">Oahpponeavvoráhkadeami doaibmaplána ođasmahttin </em></p>
<p>Oassin Sámedikki oahpponeavvoráhkadeami doaibmaplána ođasmahttinbarggus ja ođđa rámmašiehtadusgilvvu almmuheami ovdabarggus, leat sámediggeráđis leamaš čoahkkimat lullisámi ja julevsámi skuvllaiguin kárten dihte oahpponeavvodárbbu. Sámediggi lea hui duhtavaš deaivvademiin ja lea giitevaš skuvllaid ja oahpahusinstitušuvnnaid cealkámušaid ovddas. Sámediggi pláne vástideaddji čoahkkima davvisámi guovllus borgemánus. Mearkkašumit dáin čoahkkimiin leat vuođđun Sámedikki oahpponeavvoáŋgiruššama viidáset bargui,</p>
<p>Sámediggi lea Vista analyse AS bálkáhan árvvoštallat oahpponeavvoráhkadeami ja oahpponeavvuid gaskkusteami doarjjaortnega. Raporta gárvvistuvvo geassemánu álggus ja Sámediggi áigu bohtosiid vuođul heivehit hálddašeami, vai oahpponeavvoovddideapmi šaddá beaktileabbon ja vai oahpponeavvuid gaskkusteapmi šaddá buorebun.</p>
<p><em type="italic">Generalaš bagadus oahpponeavvuid kvalitehtas mat leat buohkaid váste </em>Máhttodepartemeantta bargamušreivves 15-18 Oahppodirektoráhttii, Den teknologiske skolesekken (DTS) birra, bivdojuvvo árvvoštallat ja álggahit doaibmabijuid ovddidit kvalitatiivvalaš buriid oahpponeavvuid. Oahppodirektoráhtta lea ráhkadan bagadusa oahpponeavvuid ovddideapmái dárogielas, eŋgelasgielas ja matematihkas, ja lea ráhkadeame oktasaš bagadusa eará fágaide. Sámediggi gulahallá Oahppodirektoráhtain ja lea ožžon sámi ovddasteddjiid NetSamas, Lohkanguovddážis ja Sálasis (sámi lágádusaid goavdeorganisašuvdna) mielde bargojovkui mii ráhkada bagadusa. Dát bagadus galgá leat gárvvis 2021 geassái. Maŋŋel go Oahppodirektoráhta bagadus lea gárvvis, áigu Sámediggi árvvoštallat ahte lea go dárbu ráhkadit sierra oktasaš bagadusa sámi bálddalas ja dásseárvosaš oahppoplánaide. Sámediggi galgá ovddidit bagadusa sámegielfágaide ja sierra sámi oahppoplánaide joatkkaskuvllas. </p>
<p>Rájáhis sámegieloahpahus, oahpponeavvut – prošeakta</p>
<p>Sámediggi lea bargame oažžut sadjái oktasašjulggaštusa mii galgá leat vuođđun viidáset ovttasbargui oahpponeavvuid ovddideamis. Nationála digitála oahppanarena (NDLA) lea váldán oktavuođa Sámedikkiin go háliida ovttasbargat oktasaš oahpponeavvuid ovddidemiin mat sáhttet adnot Norggas, Suomas ja Ruoŧas. NDLA lea fylkkasuohkaniidgaskasaš ovttasbargu riikka fylkkasuohkaniid gaskka (earret Oslo) joatkkaskuvllaid digitála oahpponeavvuid oastimis ja ovddideamis. Sámediggi gulahallá viidáseappot NDLA:in ja geahččá dán davviriikkalaš oahpponeavvoovttasbarggu oktavuođas.</p>
<p>Váldi, ovddasvástádus ja rollat alit oahpus ja dutkamis</p>
<p>Áŋgiruššansuorggi mihttu:</p>
<p><span type="quote">Sámedikkis lea duohta váldi sámi alit oahpus ja dutkamis lágaid ja
láhkaásahusaid bokte, ja konsultašuvnnaid bokte.</span></p>
<p>Guovvamánu 26. b. 2021 dollojuvvui konsultašuvdna Sámedikki ja Máhttodepartemeantta gaskka nationála fágalaš njuolggadusa láhkaásahusa birra mánáidsuodjalusbarggu masteroahpus. Juksojuvvui ovttamielalašvuohta ulbmilčilgehusa ja oahppanjovssusčilgehusaid birra goappašat oahpuide.</p>
<p>Njukčamánu 5. b. 2021 dollojuvvui konsultašuvdna Sámedikki ja Máhttodepartemeantta gaskka,</p>
<p>nationála fágalaš njuolggadusa láhkaásahusa birra dearvvašvuođabuohccedivššároahpus. Juksojuvvui ovttamielalašvuohta ulbmilčilgehusa ja oahppanjovssusčilgehusaid birra.</p>
<p>Sámediggeráđđi Mikkel Eskil Mikkelsen deaivvadii stáhtačálliin Aase Marthe Johansen Horrigmoin Máhttodepartemeanttas njukčamánu 9. b. 2021. Deaivvadeami fáddán lei ođđa láhka universitehtaid ja allaskuvllaid birra, ja maid stivrendieđáhus. Konklušuvdna lei ahte Sámediggi oaččui lobi geahččat stivrendieđáhusas čállosa mii guoská Sámediggái ja Sámi allaskuvlii. Sámedikkis eai leat mearkkašumit dán čállosii. Dasa lassin sohppojuvvui ahte Máhttodepartemeanta galggai gohččut ođđa čoahkkimii guovtti mánu siste, earret eará digaštallat dutkama ja alit oahpu guhkesáiggeplána, 2023-2032, proseassa. Go miessemánu 11. b. 2021 ii lean vel boahtán gohččun ođđa čoahkkimii, de sáddii Sámediggi reivve Máhttodepartementii mas dáhtui stáhtusa ja čielggadeami proseassas ođđa lágas universitehtaid ja allaskuvlla birra.</p>
<p>Sámediggi galgá Norgga dutkanráđiin (NFR) konsulteret miellahtuid birra dutkanráđi porteføljestivrii. Sámi dutkama prográmma lea vuođđoprográmma humanioras ja servodatdutkamis, mii lea rabas luonddudieđalaš fáttáide mat gusket dálkkádahkii ja birrasii. Porteføljestivrras galget leat gávcci miellahtu, ja galgá doaibmat áigodagas 2022-2026. Sámediggeráđđi lea gárvvisin meannudan ášši ja konsultašuvnnaid lea plána čađahit geassemánus 2021.</p>
<p>Dasa lassin lea Sámediggi searvan observatevran čuovvovaš orgánaid čoahkkimiin: UHR-samisk, UHR-lærer, Nasjonalt forum for lærerutdanning og profesjonsutvikling, programstyre for evaluering av fagfornyelsen.</p>
<p>Oahppo- ja dutkanfálaldat</p>
<p>Áŋgiruššansuorggi mihttu:</p>
<list><p type="listitem">Fálaldat ja aktivitehta sámi alit oahpu ja dutkama siskkobealde mii dávista gelbbolašvuođa ja máhttodárbui sámi servodagas.</p>
</list><p>Sámediggi lei observatevran sámi prográmma doaibmi Porteføljestivrras guovvamánu 22. beaivvi 2021 ja cuoŋománu 8. beaivvi 2021. Čoahkkimiid fáddán lei ođđa porteføljeplána proseassa viidáseappot ja ođđa porteføljestivrii molsun.</p>
<p>Sámedikkiin leat oahpahusásahusat ja sámi giellaguovddážat váldán oktavuođa ásahusaid ja giellaguovddážiid ovttasbarggu birra mas ulbmil lea fállat álgokurssaid sámi gielain. Čájehuvvo ahte oahppobearráigeahččanláhkaásahusa § 2-4 gáibádus das ahte oahppofálaldat ferte <em type="italic">gis i samarbeid med eksterne miljøer som driver forskning, kunstnerisk utviklingsarbeid eller faglig utviklingsarbeid på nivå med institusjonens eget fagmiljø, </em>dagaha hástalusaid ásahusaid ja giellaguovddážiid ovttasbargui. Sámediggi áigu čuovvulit dán ášši Máhttodepartemeanttain. </p>
<p>Rekrutteren sámi alit ohppui ja dutkamii</p>
<p>Áŋgiruššansuorggi mihttu:</p>
<list><p type="listitem">Eanet mánáidgárde- ja vuođđoskuvlaoahpaheaddjit geain lea sámi giella- ja kulturgelbbolašvuohta.</p>
</list><p>Stipeanda alit ohppui - ohcanvuđot doarjja</p>
<p>Doarjjaortnega mihttomearri - stipeanda alit ohppui:</p>
<list><p type="listitem">Eanet mánáidgárde- ja vuođđoskuvlaoahpaheaddjit geain lea sámi giella- ja kulturgelbbolašvuohta</p>
</list><p>Leat boahtán 67 stipeandaohcama alit ohppui 2021 giđđalohkanbaji. 64 ohcama mieđihuvvojedje ja golbma biehttaluvvojedje. 2021 giđa leat juolluduvvon stipeanddat oktiibuot 1 415 000 ruvnno ovddas.</p>
<p>Árbediehtu</p>
<p>Áŋgiruššansuorggi mihttu:</p>
<list><p type="listitem">Árbediehtu deattuhuvvo máhttovuogádahkan eará máhtu lassin</p>
</list><p>Árbedieđu bargojoavku attii raportta sámediggeráđđái cuoŋománu 14. b. 2021. Raporttas leat konkrehta evttohusat mo seailluhit ja ovdánahttit sámi árbevirolaš máhtu.</p>
<p>Sámi perspektiivva implementeren alit ohppui ja dutkamii</p>
<p>Áŋgiruššansuorggi mihttu:</p>
<list><p type="listitem">Sámi perspektiiva lea implementerejuvvon buot relevánta oahpuide ja dutkamiidda</p>
</list><p>Máhttodepartemeanta lea ásahan rámmaplánalávdegotti mii galgá bearráigeahččat láhkaásahusa mánáidgárdeoahpaheaddjeoahpu rámmaplána birra. Máhttodepartemeanta lea e-poasttas njukčamánu 15. b. 2021 šállošan go sámi mánáidgárdeoahpaheaddjeoahpu rámmaplána ii leat eksplisihtta namuhuvvon lávdegotti mandáhtas, muhto dieđiha ahte bargu guoská sihke dábálaš mánáidgárdeoahpaheaddjeohppui ja sámi mánáidgárdeoahpaheaddjeohppui. Sámediggi deaivvadii, ovttas Sámi allaskuvllain ja Davvi universitehtain, rámmaplánalávdegotti jođiheddjiin miessemánu 4. b. 2021. Rámmaplánalávdegotti jođiheaddji konklušuvdna maŋŋel čoahkkima lei ahte lea dárbu lagabui digaštallat Máhttodepartemeanttain lávdegotti čoahkkádusa ja mandáhta, ja maiddái ovdánanplána sámi mánáidgárdeoahpaheaddjeoahpu rámmaplána ođasmahttima dáfus. Maŋŋel čoahkkima lávdegoddejođiheddjiin ii leat departemeanta váldán oktavuođa Sámedikkiin dán ášši birra.</p>
<p type="title">4 Areálat, biras ja dálkkádat</p>
<p>Servodatmihttu:</p>
<list><p type="listitem">Árbevirolaš sámi guovlluid areálat ja luondduresurssat hálddašuvvojit dainna jurdagiin ahte sihkkarastojuvvo boahttevaš sohkabuolvvaide eallinvuođđu ja vejolašvuohta bisuhit ja ovddidit sámi kultuvrra, ealáhusdoaimmaheami ja servodateallima.</p>
</list><p><em type="italic">Lodden Guovdageainnus </em></p>
<p>Sámedikki presideanta Aili Keskitalo ja sámeráđđi Hans Ole Eira doalaiga čoahkkima Guovdageainnu suohkana Loddenlávdegottiin cuoŋománu 19. b. 2021. Čoahkkimis biddjojuvvui čielggadus <span type="quote">“Lodden – Kulturguoddi virolašvuohta Guovdageainnus”</span> ovdan. Viidáseappot digaštalle čoahkkimis vejolašvuođaid ja barggu viidáseappot. Sámediggi lea maŋŋá čoahkkima ožžon dieđu suohkanis ahte čielggadusa ja viidásat strategiija lea suohkanstivra dál meannudan.</p>
<p>Areálahálddašeapmi</p>
<p>Áŋgiruššansuorggi mihttu:</p>
<list><p type="listitem">Sámi ealáhusaid, kultuvrra ja servodateallima luondduvuođus lea sihkkarastojuvvon buot plánemiin, ja Sámediggi lea deaŧalaš eavttuidbiddji ja konsultašuvdnabealli areálahálddašeames.</p>
</list><p><em type="italic">Čoahkkin Protect Sápmi:in </em></p>
<p>Sámediggeráđđi Silje Karine Muotka doalai čoahkkima Protect Sápmi:in guovvamánu 18. b. 2021, oažžun dihtii dieđuid daid prošeavttaid birra maiguin sii leat bargamin ja stáhtusa sin barggus. Dat lei oassi dain gulahallančoahkkimiin mat sámediggeráđis leat daid organisašuvnnaiguin mat ožžot bistevaš doarjaga Sámedikkis.</p>
<p><em type="italic">Webinára – FeFo meannudeapmi Finnmárkokommišuvnna raporttas Kárášjoga birra </em></p>
<p>Sámediggi ja Romssa ja Finnmárkku fylkkagielda bovdejedje guovvamánu 22. b. 2021 webinára nuppi oassái Finnmárkokommišuvnna raportta oktavuođas Kárášjoga birra, mas FeFo čilgii mo sii leat meannudan raportta.</p>
<p><em type="italic">Riddoavádatplána Davvesiidda gieldda várás </em></p>
<p>Gielda- ja ođasmahttindepartemeanta dohkkehii guovvamánus Davvesiidda gieldda gielddaplána, vaikke vel Sámedikkis ledje ge njeallje vuostecealkaga dasa. Stáhtačálli Heidi Karin Nakken ja sámediggeráđđi Silje Karine Muotka doalaiga čoahkkima ovdalgo mearrádus almmuhuvvui. Sámediggeráđđi ii atnán čoahkkima duohta konsultašuvdnan dannego departemeanta lei go mearridan ášši. Sámediggeráđđi láittii maid sakka mearrádusreivve sátnegeavaheami mii dovddahii ahte Gielda- ja ođasmahttindepartemeanta doarjjui Ealáhus- ja guolástusdepartemeantta árvvoštallama das ahte Sámedikkis váilu vuostecealkkagelbbolašvuohta áššis.</p>
<p><em type="italic">Riddoavádatplána Gaska- ja Lulli-Romssa várás, GOD mearrádus </em></p>
<p>Gielda- ja ođasmahttindepartemeanta ii dorjon Langeberg nammasaš akvakulturbáikki Dielddanuori suohkanis, mii meannuduvvui Lulli- ja Gaska-Romssa riddoavádatplánas. Nu doahttalii ge departemeanta iežas cuoŋománu mearrádusas Sámedikki ja Stáhtahálddašeaddji vuostecealkagiid riddoavádatplánii. Departemeanta deattuha Stáhtahálddašeaddji vuostecealkaga ja Dálkkádat- ja birasgáhttendepartemeantta árvvoštallama iežas mearrádusárvvoštallamis, váldoáššis vuhtiiválddidettiin luonddušláddjiivuođa, ja čujuha dasa ahte mearrádus geahpeda váikkuhusaid mearrasámi guolástussii. Ealáhus- ja guolástusdepartemeanta (EGD) ii dorjon árvalusastis mearrádusa. Seamma láhkai go dan maid sii čuoččuhedje Davvesiidda riddoavádatplánas ge, de oaivvilda EGD ahte Sámedikkis váilu vuostecealkkagelbbolašvuohta áššis.</p>
<p><em type="italic">Mearrádus váiddaáššis akvakultuvrra birra Vedbotn nammasaš báikkis </em></p>
<p>Sámedikki váidaga biebmanrusttega ásaheapmái Vedbotn nammasaš báikái Davvenjárgga lea Guolástusdirektoráhta mearridan loahpalaččat. Guolástusdirektoráhta dohkkehii rusttega ja oaivvilda ahte akvakultuvrra ásaheamis leat dušše ráddjejuvvon váikkuhusat guovllu sámiide. Guolástusdirektoráhta oaivila mielde ii mearkkaš mearrádus ahte guovllu sámit leat gildojuvvon doaimmahit iežaset kultuvrra ja ahte danne ii rihko ON siviila ja politihkalaš vuoigatvuođaid konvenšuvnna (SP) artihkkala 27.</p>
<p type="title">5 Ealáhusat</p>
<p>Servodatmihttu:</p>
<list><p type="listitem">Sámi guovlluin galget leat nana ealáhusat mat ovddidit ja bisuhit eallinfámolaš sámi servodaga.</p>
</list><p><em type="italic">Gulahallandoahkkin Sápmi ealáhusgárddiin </em></p>
<p>Sámediggeráđđi Silje Karine Muotka oassálasttii gulahallančoahkkimii Sápmi ealáhusgárddiin njukčamánu 3. b. 2021 masa maiddái Unjárgga, Deanu, Kárášjoga, Guovdageainnu ja Porsáŋggu gielddat oassálaste. Fáddán lei ealáhusovddideapmi, ja oassálastit čujuhedje dasa ahte ealáhuseallimis lei positiiva ovdáneapmi. Koronapandemiija lea dattetge buvttihan stuorra hástalusaid mátkeealáhussii. Eará hástalus masa Sápmi ealáhusgárdi čujuhii, lei demografiijarievdamat, mas nuorat fárrejit gávpogiidda. Maiddái stáhtalaš bargosajiid lohke lea njiedjamin, muhto priváhta ealáhuseallima ahtanuššan buhtte smávva oasáža dán njiedjamis, erenoamážit huksensuorggis. Muotka čujuhii dasa ahte Sámediggi áŋgiruššá earret eará sámi mátkeealáhusain (Johtit) ja hutkás ealáhusaiguin. Dakkár gulahallančoahkkimat leat deaŧalaš arenan dasa ahte čuovvut ealáhusovdáneami dain gielddaid maid Sápmi ealáhusgárdi gokčá.</p>
<p><em type="italic">Čoahkkin OECD:in </em></p>
<p>Politihkalaš ráđđeaddi Eirik Larsen oassálasttii cuoŋománu 29. b. 2021 čoahkkimii ekonomalaš ovttasbarggu ja ovddideami organisašuvnnain Organisasjonen for økonomisk samarbeid og utvikling (OECD). Čoahkkima fáddán lei OECD bargu álgoálbmotguovlluid ekonomalaš ovddidemiin ja mo OECD sáhttá váldit álgoálbmotperspektiivva mielde sin eará bargguide. Čoahkkimis digaštallojuvvui daid raporttaid čuovvuleapmi maid OECD lea hábmen Austrálias, Kanadas ja Ruoŧas, ja vejolašvuođat hábmet sierra raporttaid maiddái eará riikkaid várás. Maiddái digaštallojuvvui vejolašvuohta ásahit Sámedikki ja OECD gaskasaš lonohallanortnega.</p>
<p><em type="italic">Čoahkkimat konjunktuvrabaromehtera birra </em></p>
<p>Sámediggi lea oassálastán máŋgga čoahkkimii Máhttobáŋkku ja Seastinbáŋkku 1 Davvi-Norga konjunktuvrabaromehtera birra Davvi-Norgga várás. Áigumuš čoahkkimiiguin lea leamaš gaskanas háliidus ahte váldit mielde eanet sámi statistihka ja sámi perspektiivvaid konjunktuvrabaromehtera boahttevaš almmuhemiide.</p>
<p><em type="italic">Sámi resursajoavku eanet dutkama várás sámi fáttáid birra </em></p>
<p>Sámediggi lea áigodagas oassálastán sámi resursajovkui eanet dutkama várás sámi fáttáid birra. Joavkku leat Dutkanráđđi, Sámediggi ja Innovašuvdna Norga ásahan. Resursajoavkkus leat mielde ealáhusgárddit, sámi guovlluid ráđđeaddinfitnodagat ja dutkanbirrasat. Barggu ulbmil lea dieđuid, vásáhusaid ja máhtu gaskanas lonohallan. Mihttun lea ahte resursajoavku galgá váikkuhit eanet dutkamii guoskevaš fáttáid birra maid sámi birrasat evttohit.</p>
<p xml:lang="dan"><em type="italic">Interreg  </em></p>
<p>Interreg Aurora plánaprográmma galgá leat válmmas geassemánnui 2021. Prográmmaevttohus lea leamaš gulaskuddamis, gulaskuddanáigemeriin miessemánu 20. b. 2021. Gulaskuddama oktavuođas lágiduvvojedje gulaskuddanwebinárat Norggas, Ruoŧas ja Suomas. Sámediggi oassálasttii dan gulaskuddanwebinárii mii čađahuvvui Norggas miessemánu 6. b. 2021.</p>
<p>Boahtán lea evttohus mo organiseret prográmma, mii váldojuvvui ovdan Joint Programming Committee (JPC) čoahkkimis. Gozihanlávdegoddi ja stivrenlávdegoddi, sámi stivrenlávdegottiin, jotkojuvvojit. Ođđa oktasaščállingoddi evttohuvvo Interreg Aurora várás, ja ahte oktasaščállingotti lahtut galget leat Norgga, Ruoŧa ja Suoma iešguđet regiovnnain, ja sámedikkiin. Norga lea ožžon guokte sajit dán oktasaščállingoddái, mas Romssa ja Finnmárkku fylkkagielddas ja Sámedikkis lea okta sadji goappásge.</p>
<p>Sámediggi lea bargan árjjalaččat dan ala ahte oažžut interregprográmma čállingoddedoaimma Norgga bealde Sámediggái. Dat lea dál evttohuvvon. Ovddit prográmmaáigodaga čállingoddedoibmii Norggas gulle Romssa ja Finnmárkku fylkkagielda ja Trøndelága fylkkasuohkan. Dál galget čállingoddái gullat Romssa ja Finnmárkku fylkkagielda ja Sámediggi. Romssa ja Finnmárkku fylkkagielddas galgá leat seamma hálddahuslaš ovddasvástádus Interreg Auroras Norgga bealde. Sámediggi galgá meannudit daid sámi ohcamii mat gusket Norgga bealde sámi oasseguvlui, ja maŋŋá meannudeami sáddejuvvo ohcan okta árvalusain sámi stivrenlávdegoddái. Sámediggi veahkeha maiddái rekrutteremiin Interreg Aurorai ja dan promoterema, oassin čállingoddedoaimmas.</p>
<p>Ovddit Interreg-áigodaga čállingoddedoaimma ruhtadedje Romssa ja Finnmárkku fylkkagielda ja Trøndelága fylkkasuohkan ieža, ja dan dárbbašit maid dahkat Interreg Aurora boahtte prográmmaáigodagas ge. Čállingoddedoaibma ii nanne dušše Sámedikki rolla Interreg ektui, ja dain doaimmaheddjiid ektui mat leat árjjalaččat ortnegis, muhto sáhttá maiddái leat mielde nannemin Norgga, Ruoŧa ja Suoma bealde sámedikkiid ovttasbarggu, ja nu váikkuhit dasa ahte Sámediggi lea eanet guoskevaš doaimmaheaddji Interreg-prošeavttaid oktavuođas. Hástalussan Interreg-prošeavttaiguin lea ahte ohccit dávjá rahčet gávdnamis ruhtadeami iežaset prošeavttaide, dannego leat uhccán ruhtadanvejolašvuođat Sámis. Dat lea dakkár hástalus mainna Sámediggi sáhttá bargat ođđa prográmmaáigodagas.</p>
<p>Vuođđoealáhusat</p>
<p>Áŋgiruššansuorggi mihttu:</p>
<list><p type="listitem">Vuođđoealáhusat seailudit sámi kultuvrra, giela ja eallinvuogi.</p>
</list><p>Mariidna ealáhusat</p>
<p>Sámediggi lea ovttas Ealáhus- ja guolástusdepartemeanttain álggahan Vuotnaguolástuslávdegotti doaimma ja mandáhta evaluerema. Evaluerenrámmat galget meannuduvvot politihkalaččat go hálddahusat leat soahpan evttohusa.</p>
<p>Sámediggi lea oassálastán Støttefondet for mottaksstasjoner nammasaš vuođđudusa stivračoahkkimii Romssas.</p>
<p>Sámediggi lea addán gulaskuddanvástádusa davábealde 62°N dorske-, dikso- ja sáidebivddu mearrajuogadeami evttohussii, mii earret eará mearkkaša sihkkut spiehkastagaid mat addet fatnasiidda maid stuorámus guhkkodat lea badjel 21 mehtera, lobi bivdit dábálaš bivdosiiguin siskkabealde vuođđolinnjá.</p>
<p>Dán jagi áhpedorskeáigodagas leat hattit muhtumin leamaš vuollegaččat ja stuorra molsašumit fidnemis dorski. Dat lea dagahan ahte smávvafatnasat eai leat nagodan deavdit eriideaset nu bures go dábálaččat, mii lea sivvan evttohussii ahte heivehit uhcimus riddofatnasiid dorskebivddu. Muddenevttohus rahpá dan vejolašvuođa ahte dát fatnasat galget beassat sirdit eanet go 10 proseantta eriin boahttejahkái, masa maiddái Sámediggi mieđai gulaskuddanvástádusastis. Muđui leat máŋga SFR-guovllu guolásteaddjit, geat leat deavdán iežaset eari ollásit loahpageahčen bivdoáigodaga, váldán oktavuođa Sámedikkiin ja dovddahan ahte sii háliidit <span type="quote">“fanaseriid”</span> lassáneami rabas joavkkus ja riddoguolástusortnegis. Sámediggi lea lokten ášši Ealáhus- ja guolástusdepartementii, mii dasto lasihii juohke fatnasa dáhkiduvvon hivvodaga.</p>
<p>Sámediggeráđđi lágidii webinára luosa birra guovvamánu 15. b. 2021. Áigumuššan lei háhkat árvalusaid sámediggedieđáhussii luosa birra. Sullii vihttalogis oassálaste. Sámediggeráđđi deattuhii ahte luossabivdu lea deaŧalaš oassi sámi kultuvrras, ja deattuhii mearkkašumi das ahte oažžut mielde árbedieđu luosa hálddašeapmái. Eará fáttát mat gieđahallojuvvojedje lei ahte fierbmebivdu jogas ja mearas lea geahpeduvvon nu ollu go vejolaš, ja máŋga oassálasti jearahedje luossabivddu gáržžidemiid evaluerema. Sámediggeráđđi oaččui ollu ávkkálaš árvalusaid webináras.</p>
<p>Eanadoallu</p>
<p>Sámediggeráđđi Silje Karine Muotka doalai čoahkkima Eanadoallo- ja biebmodepartemeantta stáhtačálliin Widar Skogan cuoŋománu 23. b. 2021, mas son bijai ovdan Sámedikki árvalusaid eanadoallošiehtadallamiidda. Sámediggeráđđi deattuhii man deaŧalaš dat lea ahte sihkkarastit vuorddehahtti eanadoallopolitihka ja sihkkarastit viidáseappotreidenrusttegiid, meieriijaid ja njuovahagaid sámi guovlluin. Sámediggeráđđi dovddahii fuolastuvvama sámi guovlluid doaluid logu njiedjama geažil ja ahte ain leat stuorra investerendárbbut sámi guovlluid eanadoalus. Sámediggeráđđi válddii maid ovdan man rašši biebmolágideapmi sáhttá leat go pandemiija sáhttá dagahit rájáid giddema, ja heajosdálkkit sáhttet botket riikka guovtti sadjái. Sámediggeráđđi válddii maid ovdan boraspiredili ja ahte Norgga stáhta ferte čuovvut daid riikkaidgaskasaš konvenšuvnnaid mat gustojit dasa ahte sihkkarastit sámiid materiála kulturvuođu.</p>
<p>Boazodoallu</p>
<p><em type="italic">Boazodoalloriektelávdegoddi </em></p>
<p>Lávdegoddečoahkkimat leat dollojuvvon njukčamánus ja cuoŋománus 2021. Njukčamánu lávdegoddečoahkkin gieđahalai siidaoasi, mas lávdegoddi geahčadii siidaoasi sajádaga ja buvttii rievdadusevttohusa. Cuoŋománu čoahkkin gieđahalai boazologu, mas lávdegoddi geahčadii daid mearrádusaid mat gusket boazolohkui, ja ja buvttii rievdadusevttohusa.</p>
<p><em type="italic">Duoddarii </em></p>
<p>Duoddarii-ortnet doalai stivračoahkkima cuoŋománu 16. b. 2021. Duoddarii lea oahppo- ja fuolahusfálaldat boazodoalus. Stivrenjoavku beasai gullat ortnega doaimmaid birra. Koronapandemiijas lea leamaš negatiiva váikkuhus sidjiide geat fállet doaimmaid Duoddarii-ortnegis ja doaimmaid lohku lea njiedjat garrasit. Dál sii leat válbmemin dárbbašlaš njuolggadusaid ja bagadusávdnasiid, ja ođđa neahttasiidu galgá hábmejuvvot ortnega várás, mii lea vuohkkasat doaibmalágideddjiide ja vejolaš kundariidda geavahit. Sii leat maid háhkamin eanet doaibmalágideddjiid, ja čađaheamen kurssaid sin várás geat fállet doaimmaid Duoddarii-ortnegis.</p>
<p><em type="italic">Boazodoallošiehtadus </em></p>
<p>Sámediggi lea dárkojeaddjin čuvvon boazodoallošiehtadallamiid. Šiehtadallanbealit Norgga Boazosápmelaččaid Riikasearvvi (NBR) ja Eanadoallo- ja biebmodepartemeantta (EBD) bokte sohpe guovvamánu 17. b. ođđa boazodoallošiehtadusa 2021/2022 várás. Šiehtadusa rámma lea 164,5 miljon ruvnnu, mii lea 15 miljon ruvdnosaš lassáneapmi. Šiehtadusa váldovuoruheamit leat boazodoalloareálaid fuolaheapmi, roassogearggusvuohta ja doaibmabijut dasa ahte láhčit dilálašvuođaid daidda Norgga bealde boazodoallodoaimmaheddjiid várás geat eai beasa geavahit sin guohtunguovlluid Ruoŧa bealde. Šiehtadus nanne maiddái njuolggadoarjagiid ja friija ruđaid Boazodoalu Ovddidanfoanddas. Sámediggi vuoruhii iežas árvalusas boazodoallošiehtadussii ekonomalaš ovddideami, kultuvrralaš guoddevašvuođa ja bearašvuđot boazodoalu, areálasisabahkkemiid, dálkkádaga ja birrasa, DBS ja čálgoortnegiid ja eará fágalaš ja sosiála beliid, ja raportta <span type="quote">“hástalusat iešstivrema oktavuođas boazodoalus”</span> viidásat čuovvuleami. Okta raportta evttohusain lea ásahit priváhtarievttálaš orgána gelbbolašvuođasirdima várás boazodoalus. Sámediggi ávžžuhii šiehtadallanbeliid várret ruđa dakkár orgánii resursaguovddáža ásaheami oktavuođas Guovdageidnui.</p>
<p><em type="italic">Boraspiret </em></p>
<p>Sámediggeráđis lei čoahkkin Birasdirektoráhtain ja Norgga Boazosápmelaččaid Riikaservviin (NBR) dan dutkanprošeavtta birra mii galgá gieđahallat goaskima sivvan boazomassimiidda. Prošeakta galgá ásahuvvot Romssa ja Finnmárkku fylkii ja dan galgá Norsk institutt for naturforskning (NINA) nammasaš instituhtta luonddudutkama várás čađahit. Prošeavtta álggaheapmi lea maŋŋonan go NINA ii lihkostuvvan ásahit ovttasbarggu orohagain ii ge gealboguovddážiin mii sáhtášii veahkehit sámi árbedieđuin. Čoahkkimis Birasdirektoráhtain ja NBR:in sohppojuvvui ahte Sámediggi galgá geahččalit oažžut sadjái daid ovttasbargošiehtadusaid mat váilot ovdalgo prošeavtta sáhttá álggahit. Sámediggi lea dan čuovvulan ja doallan čoahkkima Sámi allaskuvllain árvvoštallan dihtii vejolaš ovttasbarggu das ahte fuolahit sámi árbedieđu oassin prošektii.</p>
<p>Sámediggeráđis lea leamaš čoahkkin Stáhta luonddubearráigeahčuin (SNO) mo sii registrerejit bohccuid massima boraspiriide. Dat geavat orru leamen earálágan Finnmárkkus go eará osiin riikkas. Finnmárkkus lea dávjá nu ahte bohccot maid boraspiret leat goddán, galget fievrriduvvot gillái gos dat registrerejuvvojit. Dohko ráppit čohkkejuvvojit ja vurkkoduvvojit dábálaččat kontainerii ja vásihuvvo ahte váldá guhkes áiggi ovdalgo SNO iská daid. Sámedikki mielas buktá dát geavat máŋga váttisvuođa ja nu dan berre rievdadit. SNO muitalii mo sii registrerejit daid bohccuid maid boraspiret leat goddán, ja guđe hástalusat sis leat dán barggu oktavuođas Finnmárkkus. Sohppojuvvui doallat čuovvulančoahkkima čakčat.</p>
<p>Juohkelágan ealáhusat</p>
<p>Áŋgiruššansuorggi mihttu:</p>
<list><p type="listitem">Ásahandávjodat lea lagabuidda gaskameari Norggas ollislaččat ja 2 % ahtanuššan fitnodagaid logus.</p>
</list><p>Sámi mátkeealáhus - prošeakta</p>
<p><em type="italic">Etihkalaš njuolggadusat mátke- ja gávpeealáhusa várás </em></p>
<p>Guovvamánus 2021 ásahuvvui ovttasbargu gaskal Romssa suohkana, Tromsø Sentrum AS ja Romssa ealáhusservviin hábmen dihtii etihkalaš láidestusa dáža ja sámi doaimmaid gávpe- ja mátkeeallima várás. Áigumuššan dáinna etihkalaš láidestusain lea ovddidit sámi kultuvrra jáhkehahtti, autenttalaš ja máhttovuđot kommersialiserema buktagiid, vásáhusaid ja bálvalusaid bokte.</p>
<p><em type="italic">Nationála mátkeealáhusstrategiija </em></p>
<p>Álggugeahčen miessemánu 2021 almmuhii Innovašuvdna Norga nationála mátkeealáhusstrategiija. Ovtta oassestrategiija sii leat mearridan hábmet nationála sámi mátkeealáhusstrategiija, mas Sámediggi oažžu ovddasvástádusa.</p>
<p><em type="italic">Fitnodatovddidanprográmma Faamoe: Báikkálaš biebmu </em></p>
<p>Fitnodatovddidanprográmmas Kárášjoga, Deanu, Porsáŋggu, Guovdageainnu ja Unjárgga gielddaid báikkálaš biebmoguossohanbáikkiid várás lei vuosttaš čoahkkaneapmi Álttás loahpageahčen cuoŋománus.</p>
<p>Hutkás ealáhusat</p>
<p>Áŋgiruššansuorggi mihttu:</p>
<list><p type="listitem">Eanet sámi kulturealáhusbargit mat buvttihit gievrras ja gánnáhahtti kulturealáhusfitnodagaid main lea stuorát birgenmunni.</p>
</list><p xml:lang="nob"><em type="italic">Šoop Šoop – Sámi Design Days </em></p>
<p>Ohcanáigemearri beassat oassálastit Šoop Šoop – Sámi Design Days lágideapmái lei miessemánus 2021. Badjel 20 sámi designfitnodaga háliidit searvat. Šoop Šoop galgá lágiduvvot Troantes čakčamánu 6.- 7. b. 2021. Jus koronadilli ii luoitte dan dahkat, de galgá Šoop Šoop lágiduvvot digitálalaččat.</p>
<p>Duodji</p>
<p>Áŋgiruššansuorggi mihttu:</p>
<list><p type="listitem">Eanet duojárat geain duodji lea ealáhussan.</p>
</list><p><em type="italic">Duoji váldošiehtadus </em></p>
<p>Sámediggeráđđi Hans Ole Eira lea guovvamánu 17. b. 2021 ja miessemánu 11. b. 2021 oassálastán čoahkkimii duoji váldošiehtadusa rievdadeami birra. Lassin sámediggeráđđái oassálaste Sámi Duoji ja Duojáriid Ealáhussearvvi ovddasteaddjit. Čoahkkimis digaštallojuvvui earret eará duodjeregistara loahpaheapmi. Eahpiduvvo ollet go rievdadit váldošiehtadusa ovdal áigemeari mii lea geassemánu 1. b. 2021. Dá lea dat áigemearri jus rievdadus galggaš leat fámus ođđajagimánu 1. b. 2022 rájes.</p>
<p><em type="italic">Čoahkkin duoji organiserema birra </em></p>
<p>Sámediggeráđđi Hans Ole Eira lea oassálastán máŋga bargočoahkkimii duoji organiserema birra. Bargu lea veaháš maŋŋonan, muhto miessemánu 3. b. 2021 sáddejuvvui álgodivodus Sámediggái. Sámediggi áigu árvvoštallat gieđahallojuvvon evttohusa duoji jahkásaš giđđačoahkkimis geassemánu 9. b. 2021 ovttas Duojáriid Ealáhusservviin, Sámiid Dujiin ja Duodjeinstituhtain.</p>
<p><em type="italic">Čoahkkin julevsámi bagadusa birra </em></p>
<p>Sámediggeráđđi Hans Ole Eira lea cuoŋománu 30. b. 2021 oassálastán čoahkkimii julevsámi bagadusa birra. Lassin Sámediggái oassálaste Duodje Nordlándda Árran julevsámi guovddáža ja Hápmira suohkana ovddasteaddjit. Čoahkkin lei buorre ja buot áššebealit háliidedje áŋgiruššat dainna ahte álggahuvvo fálaldat julevsámi bagadusas.</p>
<p>Ealáhusovddideami doarjaga doaibmaguovlu (SED-guovlu)</p>
<p>Sámediggi lea dán rádjai dán jagi ožžon 108 ohcama, maid ohcansubmi oktiibuot lea 28 miljon ruvnnu. Guhtta ohcama leat merkejuvvon guoskat koronadillái; viđas dain leat meannuduvvon ja buohkat leat ožžon positiiva mearrádusa. Oktiibuot 56 ohcama leat juolluduvvon, 18 ohcama leat biehttaluvvon. Oktiibuot lea juolluduvvon 9,2 miljon ruvnnu doarjjan, mii lea sullii 48% bušeahtas ohcanvuđot váikkuhangaskaomiid ealáhusáigumuššii.</p>
<p type="title">6 Kultuvra</p>
<p>Servodatmihttu:</p>
<list><p type="listitem">Ealli ja girjás sámi dáidda- ja kultureallin mas lea buorre kvalitehta</p>
</list><p><em type="italic">Immateriála kulturárbi </em>Sámediggi lea searvan máŋgga bargočoahkkimii maid Suopma lea lágidan, álggahan dihte oktasaš davviriikkalaš áŋgiruššama gáhttet sámi kulturárbbi. Áŋgiruššan lea digitála seminára čuovvoleapmi mas lei seamma tematihkka, ja maid Suoma kultur- ja oahppoministtar ovttas Suoma Sámedikkiin lágidii golggotmánus 2020. Vuolggaheapmi galgá earret eará leat alla dási konferánsa mii lágiduvvo Anáris, Suomas skábmamánu 11. b. 2021. </p>
<p>Jagis 2021 galgá Norga raporteret UNESCOi immateriála kulturárbbi suodjaleami konvenšuvnna implementerenbarggu birra. Kulturráđđi galgá ráhkadit raportta mii vuođđuduvvo sektora dieđuin ja cealkámušain. Cuoŋománu 14. b. 2021 dollojuvvui digitála sámi cealkámuščoahkkin ovttas Sámedikkiin. Maŋŋel lea maiddái dollojuvvon čuovvolančoahkkin Sámedikki ja Kulturráđi gaskkas. Raporta ovddiduvvo gulaskuddamii geassemánus.</p>
<p xml:lang="smj"><em type="italic">Bådåddjo 2024 </em></p>
<p>Sámediggepresideanta Aili Keskitalo ja sámediggeráđđi Henrik Olsen deaivvaiga Bådåddjo 2024 ja Bådåddjo sátnejođiheaddji, Ida Pinnerød, cuoŋománu 21. b. 2021 Bådåddjos. Čoahkkima fáddá lei Bådåddjo 2024 sámi sisdoallu ja profiila. Ságastalle earret eará vejolaš koordináhtorvirggi ja ovttasbargošiehtadusa Sámedikki ja Bådåddjo 2024 gaskkas. Dollojuvvui maiddái hálddahuslaš čuovvolančoahkkin miessemánu 20. b. 2021. <em type="italic">Kvääniteatteri </em>Sámediggepresideanta Aili Keskitalo sáddii miessemánu 19. b. 2021 videodearvvuođaid ođđaálggahuvvon našunála kvenateáhtera, Kvääniteatteri, almmuheapmái. <em type="italic">Kultuvrralaš skuvlalávka (Den kulturelle skolesekken) </em>Sámediggi doalai cuoŋománu 13. b. 2021 sáhkavuoru Kultuvrralaš skuvlalávkka sámegiela birra ja stuoradiggedieđáhusa mánáid- ja nuoraidkultuvrra birra. Sáhkavuoru doalai Kulturtanken digitála fágaságastallamis ja fierpmádatčoahkkimis Kultuvrralaš skuvlalávkka kulturárbbi birra. <em type="italic">Gulahallančoahkkin dáiddasuorggi birra davvin </em>Sámediggeráđđi Henrik Olsen searvvai gulahallančoahkkimii dáiddasuorggi birra davvin – Nordnorsk Kunstmuseum cuoŋománu 8. b. 2021 Romssas. Čoahkkimii serve maiddái Kulturdepartemeantta, Romssa ja Finnmárkku fylkkasuohkana, Nordlándda fylkkasuohkana, Longyearbyen báikkálašstivrra ja Romssa suohkana ovddasteaddjit, ja muhtun dáiddárorganisašuvnnat. Čoahkkima ulbmil lei kártet olles riikkaoasi vuordámušaid ja jurdagiid Nordnorsk Kunstmuseuma barggu birra. </p>
<p xml:lang="eng"><em type="italic">Nordic Bridges </em></p>
<p>Sámediggi lea searvan digitála diehtočoahkkimii maid Harbourfront centre lágidii, mas lea ovddasvástádus koordineret Nordic Bridges – viiddis kultuvrralaš prográmma mii galgá gaskkustit davviriikalaš dáiddáriid olles Kanadas jagis 2022. Olles prošeavttas leat njeallje geađgejuolggi, mas okta lea álgoálbmotdimenšuvnna birra ja man dehálaš lea fátmmastit sihke sisriikka ja Davviriikkaid álgoálbmogiid, ja dasto erenoamážit árktalaš álgoálbmogiid. Ovttasbargobealit leat sullii 15 stuorát aktevrra buot dáiddasurggiin, main lea erenoamážit fokus Nordic Bridges-áŋgiruššamii iežaset 2022-prográmmas.</p>
<p xml:lang="eng"><em type="italic">Arctic Arts Summit </em></p>
<p>Sámediggi lea searvan digitála diehtočoahkkimii Arctic Arts Summit birra mii galgá lágiduvvot Whitehorses, Yukonis, Kanadas geassemánu 27.- 29. b. 2022. Álggaheaddji lea earret eará Steven Loft, gii lea Canada Council for the Arts álgoálbmotdivišuvnna jođiheaddji. Maria Utsi lea mielde internationála konsuleantan ja oktavuohtan. Tematihkat maid áigot guoskkahit leat dálkkádatrievdamat, biebmosihkarvuohta ja resursaroggandoaibmabijut dáiddalaš geahččanguovllus. Eanet dieđut dán njunuščoahkkimis bohtet geassemánus 2021. Olles dát galgá biddjot johtui neahttabáikki digitálalaš almmuhemiin čakčamánus 2021, mii galgá initieret máŋga dáhpáhusa njunuščoahkkima rádjái jagis 2022.</p>
<p>Buorit rámmaeavttut sámi dáiddáriidda</p>
<p>Áŋgiruššansuorggi mihttu:</p>
<list><p type="listitem">Sámi dáiddárat ovdánahttet sin dáidaga, ja hástalit sin gehččiid ja sámi servodaga</p>
</list><p><em type="italic">Sámi Dáiddárráđđi </em>Sámediggeráđis Henrik Olsenis lei gulahallančoahkkin Sámi Dáiddárráđiin (SDR) Guovdageainnus miessemánu 19. b. 2021, mas fáddá lei ovttaskas dáiddárorganisašuvnnaid dilálašvuohta ja ieš SDR birra. Čoahkkimii serve Juigiid Searvi, Sámi Girječálliid Searvi, Sámi Filbmabargiid Searvi, Sámi komponisttaid Searvi ja SDR hálddahus. </p>
<p><em type="italic">Sámi Dáiddačehpiid Searvvi (SDS) jahkečoahkkin </em>Sámi Dáiddačehpiid Searvi (SDS) doalai digitálalaš jahkečoahkkima cuoŋománu 24. b. 2021. Sámediggepresideanta Aili Keskitalo searvvai jahkečoahkkimii digitála rahpansártniin. </p>
<p><em type="italic">Dáiddafágalaš oahppofálaldagat Sámi allaskuvllas </em>Sámedikki ja Sámi Dáiddárráđi (SDR) ovttasbargošiehtadusas 2020-2024 leat bealit ovttaoaivilis viidáseappot bargat nannet iešguđet dáiddasurggiid dutkama, gelbbolašvuođaloktema ja oahpu, ja ahte bivdet Sámi allaskuvlla searvat bargui. Dán barggu čuovvuleapmin searvvai Sámediggi čoahkkimii Sámi allaskuvlla ja SDR ovddasteddjiiguin cuoŋománu 14. b. 2021. Čoahkkimis digaštalle rámmaid ja vejolašvuođaid ovddidit oahppofálaldagaid dain iešguđet dáiddasurggiin Sámi allaskuvllas. </p>
<p>Sámi kulturásahusat sámi kultuvrra gaskkustan- ja vásihanarenan</p>
<p>Áŋgiruššansuorggi mihttu:</p>
<list><p type="listitem">Nana sámi ásahusat mat hálddašit, gaskkustit ja ovddidit sámi dáidaga, kultuvrra ja historjjá.</p>
</list><p><em type="italic">Internašunála Sámi Filbmainstituhtta </em>Sámediggeráđis Henrik Olsenis lei gulahallančoahkkin Internašunála Sámi Filbmainstituhtain (ISFI) miessemánu 18. b. 2021 Guovdageainnus. Čoahkkimis beasai oaidnit makkár prošeavttat instituhtas leat jođus, ja beasai maiddái oaidnit Duottar Studio maid leat hukseme. ISFI:s leat ollu doaimmat jođus ja rehkenastet ahte jagi 2021 bušeahtta šaddá oktiibuot badjel 20 miljovnna ruvnno. ISFI vásiha dattege ahte ii boađe dat stuora ekonomalaš lokten mii galggašii sihkkarastit ruđaid sámi guhkesfilmmaide ja TV-ráidduide, ja háliida gávdnat čovdosiid dasa. Nubbi hástalus maid ISFI vásiha lea doaimmaheapmi ja ahte oažžut doarvái ruđaid virgádit eanet olbmuid. </p>
<p>Teáhterat</p>
<p><em type="italic">Beaivváš Sámi Našunálateáhter </em>Sámediggeráđđi Henrik Olsen doalai miessemánu 18. b. 2021 gulahallančoahkkima Beaivváš Sámi Našunálateáhteriin Guovdageainnus. Čoahkkima fáttát ledje earret eará rekruteren, gelbbolašvuođaloktema doaibmabijut, jođihandoarjaga lassáneapmi ja teáhtervisti. Beaivváš lea ollen dehálaš dássái huksenplánain, go fargga galget árvvoštallat ja válljet fálaldagaid gaskkas mat leat boahtán ođđa joatkkaskuvla- ja teáhtervistti huksenbargui. </p>
<p><em type="italic">Åarjelhsaemien Teatere </em>Sámediggeráđđi Henrik Olsen searvvai Åarjelhsaemien Teatere digitála eaiggátčoahkkimii ja váldočoahkkimii njukčamánu 4. b. 2021. </p>
<p>Museat</p>
<p><em type="italic">Sámi dáiddamusea </em></p>
<p>Proseassa hukset ođđa dáiddamusea ja buoridit Sámi Vuorká-Dávviriid visttiid, joatká ain. Sámedikkis lea buorre gulahallan Statsbyggiin ja RiddoDuottarMuseain (RDM) plánenbarggu birra mii dál lea jođus. Lea leamaš fokus ráhkadit servodat- ja beaktomihtuid, mii lea ovddiduvvon sierra dievasčoahkkináššin. Sámediggi lea maiddái gulahallan RiddoDuottarMuseain ja Sámi Dáiddačehpiid Servviin (SDS) barggu stáhtusa birra.</p>
<p><em type="italic">Sámi čoakkáldagat Duiskkas </em></p>
<p>Kulturdepartemeantta vuolggahemiin lea Sámediggi ovttas sámi museaiguin álggahan viđa jagi prošeavtta mas ulbmilin lea oažžut oppalašgova sámi čoakkáldagain Duiskkas. Prošeaktaplána lea ráhkaduvvon ja prošeaktavirgi almmuhuvvon.</p>
<p><em type="italic">Sámi meavrresgári eaiggáduššan </em>Sámediggepresideanta Aili Keskitalo lea reivves dorjon RiddoDuottarMusea (RDM) sin ságastallamis Københámmana nationálamuseain Poala Ánde/Anders Poulsen rumbu oamasteamis. Sámi Vuorká-Dávvirat lea jagi 1978 rájes leamaš luoikan Poala Ánde meavrresgári Københámmana nationálamuseas. Dálá loatnašiehtadus nohká juovlamánu 1. b. 2021, ja RDM háliidivččii váldit badjelasas meavrresgári ja juridihkalaččat eaiggádit dan. </p>
<p><em type="italic">Nationála museačoahkkin 2021 </em>Sámediggepresideanta Aili Keskitalo ja sámediggeráđđi Henrik Olsen searvvaiga nationála museačoahkkimii 2021 Girkonjárggas, cuoŋománu 27.- 29. b. 2021. Koronadilálašvuođa dihte lágiduvvui čoahkkin digitálalaččat. Sámediggepresideanta Aili Keskitalo searvvai dollagáddeságastallamii identitehtaid ja máŋggabealatvuođa birra, ja maiddái dan birra ahte eallit rádjeriikkas dál ja ovdal. Kulturministtar Abid Q. Raja searvvai maiddái ságastallamii. <em type="italic">Davvi álbmogiid guovddáš </em>Sámediggeráđđi Henrik Olsen searvvai Davvi álbmogiid guovddáža váldočoahkkimii miessemánu 21. b. 2021. Sámedikki nammaduvvon Anja Salo válljejuvvui fas stivralahttun, ja Gunn-Anita Jacobsen várrelahttun. Sámediggi doalai maiddái digitála gulahallančoahkkima Davvi álbmogiid guovddážiin cuoŋománu 21. b. 2021. </p>
<p>Sámi girjjálašvuohta ja mediat</p>
<p>Áŋgiruššansuorggi mihttu:</p>
<list><p type="listitem">Sámi kvalitatiiva girjjálašvuođa almmuhuvvo, gaskkustuvvo aktiivvalaččat ja buktojuvvo olámuddui</p>
</list><p><em type="italic">Čális fal </em>Sámediggi lea searvan Čális fal stivrajoavkku čoahkkimii. Čoahkkimis ovdanbiddjui jagi 2020 raporta ja muitaluvvui ovdáneami birra dán rádjái jagis 2021. Čális fal - prošeavtta gávcci oasálastiin leat leamaš guokte čoahkkaneami, gos leat ožžon oahpahusa novealla- ja románašáŋŋeris. Koronapandemiija geažil leat buot čoahkkaneamit čađahuvvon digitálalaččat, ja lea doaibman bures. </p>
<p>Gulahallan Sámi allaskuvllain joatká ain dan birra ahte váldit badjelasas Čális fal, vai šattašii vejolaš oažžut oahppočuoggáid oahpus, ja Sámi Dáiddárráđđi (SDR) atná dan positiivan. Bargojuvvo dan nala ahte Sámi allaskuvla sáhtášii álggahit oahpu juo 2022 čavčča.</p>
<p><em type="italic">Sámi Grand Prix </em>Sámediggepresideanta Aili Keskitalo válddii njukčamánus 2021 oktavuođa NRK:in ja áibmomediahoavddain Thor Gjermund Erikseniin, ja hásttuhii NRK njuolga sáddet Sámi Grand Prix lineára TV:s beassášlávvordaga – juogo NRK1:s dahje NRK2:s. Dán jagi Sámi Grand Prix filbmejuvvui ja rávdnjejuvvui interneahta bokte ja NRK digitála vuođđovuogádagas. NRK Sápmi jođihii sáddaga buvttadeami. </p>
<p>Sámi valáštallan</p>
<p>Áŋgiruššansuorggi mihttu:</p>
<list><p type="listitem">Juohkelágan valáštallandoaimmat.</p>
</list><p><em type="italic">Speallanruđat sámi valáštallamii </em></p>
<p>Kulturdepartemeanta lea jagis 2021 várren sámi valáštallanulbmiliidda 1,5 miljovnna ruvnno Norsk Tippinga speallanruđaid badjelbáhcagiin, mat leat báhcán jagis 2020. Ruđat leat addojuvvon Sámediggái vai viidáseappot juohká ruđaid sámi valáštallanulbmiliidda, ja sámediggeráđđi lea addán juolludeami ollislaččat Sámiid valáštallanlihttui – Norga (SVL-N).</p>
<p><em type="italic">Čoahkkin Arktisk Arenain </em>Sámediggeráđis lei digitála čoahkkin Arktisk Arena ovddasteddjiiguin njukčamánu 4. b. 2021. Arktisk Arena lea internationála čuoigan- ja čierastanguovddáš, ja maiddái Davvi-Norgga davviriikkalaš sabetvaláštallansurggiid guovlluguovddáš. Čuoigan- ja čierastanguovddáža háliidit bidjat Storelvai Romssas. Sámediggeráđit Henrik Olsen ja Hans Ole Eira searvvaiga čoahkkimii. Čoahkkimis stivrajođiheaddji Hugo Bardo ovdanbijai Arktisk Arena plánaid, ja son deattuhii maiddái man dehálaš lea ovttasbargat Sámedikkiin guovddáža ovddidanbarggus. Sámediggeráđi mielas lea prošeakta buorre, muhto deattuha ahte proseassa galgá vuhtiiváldit sámi beroštumiid buriid vugiiguin ja láhkaásahusaid mielde, dás erenoamážit boazodoalu ja guovllu vejolaš sámi kulturmuittuid. </p>
<p><em type="italic">Ovttasbargu Tromsø IL:in </em>Tromsø IL lea álggahan formálalaš ovttasbarggu Sámedikkiin. Dan oktavuođas lei sámediggeráđis čoahkkin Tromsø IL njunnošiiguin Alfheim stádionis cuoŋománu 30. b. 2021. Sámediggeráđit Henrik Olsen ja Silje Karine Muotka, ja politihkalaš ráđđeaddi Eirik Larsen, serve čoahkkimii. Čoahkkimis digaštalle vejolaš ovttasbargofáttáid ja -vugiid. Sámediggeráđđi lea hirbmat positiiva dán vuolggaheapmái, ja deattuhii čoahkkimis makkár dehálaš rolla ja váikkuhus Tromsø IL:s lea positiiva ja searvadeaddji servodaga ovdánahttimii Davvi-Norggas ja riikkas muđui. Sámediggeráđđi áigu čuovvulit ášši viidásit dan dáfus ahte oažžut sadjái ovttasbarggu Tromsø IL:in. </p>
<p type="title">7 Kulturmuitosuodjalus</p>
<p>Servodatmihttu:</p>
<list><p type="listitem">Sámi kulturmuittut lea deaŧalaš máhttogáldut min kulturhistorjjá birra ja dat bidjet eavttuid buot plánemiidda ja sisabahkkemiidda.</p>
</list><p>Sámediggi lea oassálastán Riikaantikvára regionálajođiheddjiidčoahkkaneapmái ja oahpásmahttán Sámedikki kulturmuitodieđáhusa váldosárgosiid. Sámediggi ávžžuhii Riikaantikvára geavahit dieđáhusa stivrendokumeantan ja máhttovuođđun sin álggahuvvon barggus ovddidemiin ođđa suodjalusstrategiijaid.</p>
<p>Kulturmuittuid hálddašeapmi</p>
<p>Áŋgiruššansuorggi mihttu:</p>
<list><p type="listitem">Sámi kulturmuittut hálddašuvvojit iežamet historjjá ja árvvuid vuođul.</p>
</list><p><em type="italic">Sierralohpi čuovgaláhtu ođasmahttima oktavuođas Sálliris </em></p>
<p>Sámediggi lea meannudan ohcama Kvitfjellet skilag nammasaš čuoigansearvvis oažžut sierralobi kulturmuitolága § 8 vuosttaš lađđasa vuođul beassat ođasmahttit mátkeláhtu Sørfjorddalen nammasaš vákkis Mátta-Sálliris, Romssa suohkanis. Ohcan guoská dálá čuovgaláhttospáitui Sørfjorddalen čađa, maid sihke gili olbmot ja earát geavahit birra jagi. Dat lea dál bálggis lunddolaš šaddogearddis. Ođasmahttin mearkkaša ahte láhttui biddjojuvvo 3 mehtera govdosaš čievragovččas. Čorgenavádagain govdodat šaddá 5,3 mehtera, ja manná bálddalagaid báikki sihkkarastinavádagain automáhtalaččat ráfáidahttojuvvon goahtesaji sihkkarastinavádagain, mas leat guokte ássangoahtesaji uhca eanačielggážis. Goahtesajit illá oidnojit. Sámedikki oainnu mielde ii mielddisbuvtte čievragovččas čuovgaláhttospáittus stuorát gollanvára ja vahága kulturmuittuide. Sámediggi lea maid bivdán ahte kulturmuitobáiki merkejuvvo rusttetbarggu oktavuođas. Dan geažil lea sierralohpeohcan mieđihuvvon.</p>
<p><em type="italic">Kulturmuittuid dikšun ja gaskkusteapmi - prošeakta </em></p>
<p>Riikaantikvára válljejuvvon arkeologalaš kulturmuittuid suodjalanprográmma (BARK) galgá sihkkarastit válljejuvvon arkeologalaš kulturbirrasiid ovddastusa ja daid láhčit álbmogii. Sámediggi lea bargan viidáseappot máŋga láhčinprošeavttaiguin dán prográmma vuođul, muhtumassii Riikaantikvára ruhtademiin. Okta dain dahkkojuvvo ovttas Helgelándda museaiguin, gos galbejuvvo kulturhistorjjálaš dieđuiguin Kvina nammasaš báikkis Lurøy nammasaš suohkanis. Lurøy nannámis leat máŋga sámi kulturmuittu ja báikenamat mat duođaštit guhkes áiggi sámi geavaheami. Sámi historjjá oainnusmahttin sáhtášii leat mielde eanedeamen máhtu ja ealáskahttimin sámi identitehta. Prošeavtta almmolaš rahpan dáhpáhuvvá čakčat 2021.</p>
<p>Doarjja sámi kulturmuitosuodjalussii - ohcanvuođot doarjja</p>
<p>Doarjjaortnega mihttomearri - Sámi kulturmuitosuodjalus:</p>
<list><p type="listitem">Sámi kulturmuittut dahkkojuvvojit oainnusin, divvojuvvojit ja gaskkustuvvojit resursan sámi servodagaide ja almmolašvuhtii muđui.</p>
</list><p>Sámediggi lea ožžon 34 ohcama doarjjaortnegii. Ohcansubmi oktiibuot lei badjel njeallje miljon ruvnnu, muhto dušše 2,4 miljon ruvnnu juogadeapmái. Oasit ruđain leat dál juogaduvvon ja ollu prošeavttat, gaskkusteapmái, kulturmuitoregistreremii ja vistesuodjalussii, leat ožžon doarjjalohpádusa olles ohccojuvvon submái dahje osiide das. Prošeavttat leat váldoáššis Trøndelága, Nordlándda ja Romssa ja Finnmárkku fylkkain.</p>
<p>Sámi kulturárbbi oainnusmahttin</p>
<p>Áŋgiruššansuorggi mihttu:</p>
<list><p type="listitem">Sámi kulturmuittut leat vuođđun máhtto- ja árvoháhkamii.</p>
</list><p><em type="italic">Kulturmuittut gielddain – KIK </em></p>
<p>Jagi 2021 álggahii Sámediggi ovttajahkásaš prošeavtta mii galgá hábmet eavttuid suodjalan veara sámi visttiide, ja mii galgá veahkehit gielddaid válljet ja váldit mielde suodjalan veara sámi visttiid iežaset kulturbirasplánaide. Sámediggi lea gulahallamin ollu suohkaniiguin ja addá árvalusaid sin plánabargui. Prošeavtta ruhtada Riikaantikvára KIK-prošeakta, kulturmuittut gielddain. Sámediggi lea ovttas Romssa ja Finnmárkku fylkkagielddain ohcan Riikaantikváras prošeaktaruđaid dasa ahte iskat dárbbu organiseret báikkálaš ja regionála bálvalusa vistesuodjalanráđđeaddimii. Riikaantikvára lea meannudeamen ohcama.</p>
<p xml:lang="est">Vistesuodjalus</p>
<p>Áŋgiruššansuorggi mihttu:</p>
<list><p type="listitem">Sámi antikváralaš visttiin lea buorre kvalitehta ja dohkálaš bajásdoallan.</p>
</list><p><em type="italic">Automáhtalaččat ráfáidahttojuvvon sámi visttit </em></p>
<p>Sámediggi hálddaša jahkásaččat merkejuvvon ruđaid Riikaantikváras doarjjaortnegii <span type="quote">“ráfáidahttojuvvon sámi visttit priváhta eaiggátvuođas”</span>. Jagi 2021 stáhtabušeahtas lea nu mo golmma maŋimus jagis, várrejuvvon guhtta miljon ruvnnu maid Sámediggi beassá geavahit dán áigumuššii. 30 ohcama leat registrerejuvvon oktiibuot 9,1 miljon ruvnnu ovddas doarjjaortnegii ja juolluduvvon 6,5 miljon ruvnnu. Dain leat 24 divvunprošeavtta, njeallje duođaštusdoaibmabiju ja guokte doarjaga leat addojuvvon kurssaide. Juolluduvvon prošeavttat leat Nordlándda ja Romssa ja Finnmárkku fylkkain.</p>
<p><em type="italic">SKE – Stáhta kulturhistorjjálaš opmodagat </em></p>
<p>Sámediggái ja fylkkagielddaide lea sirdojuvvon hálddašanváldi Stáhta kulturhistorjjálaš opmodagain (SKE). Sámediggi lea bivdán Riikaantikvára buktit prinsihpalaš čilgehusa das mo stáhta kulturhistorjjálaš opmodagaid hálddašanbargamušat galget juogaduvvot gaskal fylkkagielddaid ja Sámedikki. Sámediggi lea čađahan báikediđoštallama ovttas Finnmárkku fylkkagielddain NRK Sápmi opmodagas Kárášjogas dan oktavuođas go eaiggát háliida čađahit rievdadusaid ráfáidahttojuvvon visttis.</p>
<p xml:lang="smj"><em type="italic">Fanassuodjalus </em></p>
<p>Sámedikkis lea hálddašanovddasvástádus sámi fanassuodjalusas. Sámediggi lea hábmegoahtán hálddašanplána sámi fanassuodjalusa várás. Álggus dat galgá leat gaskaboddasaš plána dassážiigo álggahuvvo proseassa nationála suodjalusplánain smávva ja rabas fatnasiid várás. Sámediggi lea Riikaantikvárii čujuhan man deaŧalaš dat lea ahte identifiseregoahtit ja registreregoahtit sámi fatnasiid. Dat lea eaktun dasa ahte sáhttit čađahit ulbmillaš hálddašeami sámi fanasárbbis.</p>
<p type="title">8 Dearvvašvuohta, sosiála ja mánáidsuodjalus</p>
<p>Servodatmihttu:</p>
<list><p type="listitem">Sámi álbmogis lea buorre dearvvašvuohta ja oažžu ovttaárvosaš bálvalusaid mat leat láhččojuvvon sin gielalaš ja kultuvrralaš duogáža, ja sin vuoigatvuođaid vuođul go lea álgoálbmot.</p>
</list><p><em type="italic">Boarisvuođaláđis Norgga ja Vuorrasiidáittardeaddji guovddáš </em></p>
<p>Sámediggepresideanta Aili Keskitalo oassálasttii Boarisvuođaláđis Norgga ja Vuorrasiidáittardeaddji guovddáža rahpamii. Dearvvuođasártnistis deattuhii son man deaŧalaš dat lea ahte vuorrasat ožžot dearvvašvuođa- ja sosiálabálvalusaid mat leat heivehuvvon sámi gillii ja kultuvrii, ja ahte nationála áŋgiruššamat atnet sámi perspektiivva bargguset. Sámediggepresideanta dovddahii maiddái čielga vuordámušaid dasa ahte Vuorrasiidáittardeaddji ja Vuorrasiidláđis Norgga guovddáš fátmmasta ja fuolaha sámi vuorrasiid beroštusaid. Vuorrasiidáittardeaddji ja Vuorrasiidláđis Norgga guovddáža nationála bargamuššan lea fuolahit vuorrasiid beroštusaid ja dárbbuid buot surggiin, ja dat lea sajustuvvon Ålesundii. Ii Vuorrasiidáittardeaddjis ii ge Vuorrasiidláđis Norgga guovddážis leat gelbbolašvuohta ii ge máhtu sámi vuorrasiid birra. Sámediggi áigu bargat dan ala ahte ahte dat ožžot eanet máhtu sámi diliid birra oppalaččat ja sámi vuorrasiid dili birra erenoamážit.</p>
<p>Dearvvašvuođa- ja fuolahusbálvalus</p>
<p>Áŋgiruššansuorggi mihttu:</p>
<list><p type="listitem">Sámi pasieanttat ožžot spesialistadearvvašvuođa bálvalusaid mas sin gielalaš ja kultuvrralaš duogážis lea lunddolaš sadji, ja sámegiela sáhttá geavahit dikšuma oktavuođas.</p>
</list><p>Spesialistadearvvašvuođabálvalus</p>
<p><em type="italic">Sámi spesialistadearvvašvuođabálvalusa viidásat ovddideapmi </em></p>
<p>Sámi spesialistadearvvašvuođabálvalusa viidásat ovddideami oktavuođas lea sámediggepresideanta Aili Keskitalo doallan čoahkkima Davvi dearvvašvuođa RHF stivrajođiheddjiin Renate Larsen. Čoahkkimis čilgejuvvui mo goappašat áššebealit leat čuovvulan strategiija, ja Sámedikki ja Davvi dearvvašvuođa gaskasaš ovttasbargu viidáseappot. Sámediggepresideanta čujuhii dasa ahte bálvalusa organiseremii dárbbašuvvo sámi mielváikkuhus, ja ahte sii áigot dan čuovvulit guovddáš eiseválddiiguin. Davvi dearvvašvuohta čilgii earret eará ahte galget ásahuvvot bargojoavkkut mat galget árvvoštallat makkár doaibmabijuid ferte álggahit. Sámediggi lea bovdejuvvon bargojovkui, muhto lea rávven ahte sámi fágaolbmot bovdejuvvojit searvat bargui. Sámediggi lea maŋŋá ožžon dieđu dan birra ahte buot Davvi dearvvašvuođa vuollásaš doaimmahagaide leat ásahuvvon bargojoavkkut, mat galget hábmet plánaid dasa mo galgá loktet giella- ja kulturgelbbolašvuođa iešguđet doaimmahagain.</p>
<p>Vuođđodearvvašvuođabálvalus</p>
<p><em type="italic">Fága- ja gealboovddideapmi fuolahussuorggis </em></p>
<p>Sámedikkis lea leamaš čoahkkin Dearvvašvuođadirektoráhtain doarjaga birra fuolahussuorggi sámi fágabirrasiidda. Dearvvašvuođadirektoráhta lea ovttas Sámedikkiin juohkán doarjaga golmma doaimmaheaddjái; Várdobáiki sámi guovddáš, Hápmira suohkan, ja Åarjelsaemien healsoeviermie leat ožžon doarjaga. Dearvvašvuođadirektoráhta doarjagat leat ohcanvuđot doarjagat. Sámediggi lea bivdán direktoráhta árvvoštallat sáhttet go doarjagat šaddat bistevaš juolludussan, go dalle stuorušii vuorddehahttivuohta dain ásahusain mat galget váikkuhit fágaovdáneapmái sámi guovlluin. Viidáseappot válddii Sámediggi ovdan dárbbu nannet sámi álbmoga várás buhcciidsiiddaidbálvalusaid ovddidanguovddáža stáhtusa ja rolla, vai sii sáhttet veahkehit fágamáhtuin daidda gielddaide main lea sámi álbmot. Sámediggi áigu čuovvulit ášši viidáseappot.</p>
<p><em type="italic">Čoahkkin Finnmárkku Lášmmodahttinguovddážiin </em></p>
<p>Sámedikkis lea leamaš čoahkkin Finnmárkku Lášmmodahttinguovddážiin/Opptreningssenteret i Finnmark (OiF) árvvoštallan dihtii vejolaš ovttasbargu ja prošeavtta. Finnmárkku Lášmmodahttinguovddáš gullá dál Helsepartner Nord Norge nammasaš ásahussii ja lea šiehtadus Davvi dearvvašvuođa RHF:in. Ásahusas leat sámegielat bargit, ja sii fállet dulkonbálvalusaid. Sii háliidit nannet barggu sámi gielain ja kultuvrrain, ja kártet mo sii sáhtte bargat árjjaleappot sámi buhcciid mielváikkuhemiin ja geavaheaddjistivremiin ja láhčit gielalaččat ja kultuvrralaččat heivehuvvon bálvalusfálaldahkii sámi álbmoga várás. OiF háliida ovttasbarggu Sámedikkiin ja oažžut árvalusaid Sámedikkis fálaldagaide ja veajuidahttinbálvalusaide sámi geavaheddjiid ja buhcciid várás.</p>
<p><em type="italic">Nationála sámi dearvvašvuođafierpmádat </em></p>
<p>Dearvvašvuođadirektoráhta lea ovttas Sámedikkiin ja sámi fágaolbmuiguin ásahan nationála sámi dearvvašvuođafierpmádaga. Ulbmilin gulahallanfierpmádagain lea ovttas nannet sámi dearvvašvuođa fágaovddideami. Sámediggi sávvá dan šaddat dakkár arena mas mii ovttas sáhttit čalmmustahttit deaŧalaš gažaldagaid sámi dearvvašvuođa oktavuođas. Fierpmádagas lea leamaš diehtojuohkinčoahkkin mas fylkkagielddat ja dearvvašvuođasuorggi muhtun eará orgánat oassálaste. Oassálastit juhke dieđuid iežaset organisašuvnna ja guoskevaš áššiid birra. Sohppojuvvui doallat guokte čoahkkima jahkái.</p>
<p>Álbmotdearvvašvuohta</p>
<p><em type="italic">Dearvvašvuođaregisttarlága láhkaásahusa rievdadeapmi </em></p>
<p>Jagi 2020 evttohii Ráđđehus rievdadusaid Dearvvašvuođaregisttarlágas Stuorradiggái. Rievdadus mearkkaša oktasaš nationála organisatoralaš ja teknihkalaš čoavddus dearvvašvuođadáhtaid várás, mas maiddái dáhta buot álbmotvuđot dearvvašvuođaiskkademiin galgá leat olámuttus, earret eará Dearvvašvuođa- ja eallindilleiskkadeamis guovlluin gos lea sámi ja dáža ássan (SAMINOR). Sámediggi ii ožžon dieđu ii ge searvvahuvvon ovdalgo dat bođii Stuorradiggái, ja danne cuiggodii Sámediggi ahte ráđđehus ii leat čuovvulan konsulterengeatnegasvuođa. Lága čuovvu láhkaásahus mii earret eará galgá muddet guđe veahkadatiskkadeamit galget leat olámuttus vuogádagas. Sámediggi ja ráđđehus leat konsultašuvnnain soahpan ahte SAMINOR ii galgga leat mielde vuogádagas. Sámediggi bivdá oažžut dieđu jus bohtet ođđa árvvoštallamat SAMINOR ektui.</p>
<p><em type="italic">Gulaskuddanárvalus Dutkan- ja innovašuvdnastrategiijii – Davvi Dearvvašvuohta </em></p>
<p>Sámediggi lea addán árvalusa Davvi Dearvvašvuohta RHF ođđa dutkan- ja innovašuvdnastrategiijii áigodaga 2021-2025 várás. Strategiijas bohtet ovdan dihto bajimus vuoruheamit Nationála dearvvašvuođa- ja buohcceviessoplána vuođul: Psyhkalaš dearvvašvuohta ja gárren, mánát ja nuorat, veajuhis vuorrasat ja olbmot geain leat bissovaš gillámušat. Sámediggi lea čujuhan ahte Davvi Dearvvašvuohta ferte vuoruhit dutkama ja innovašuvnna sámi buhcciid ektui. Sámediggi čujuha erenoamážit dárbui dutkat bálvalusfálaldaga sámi buhcciide, earret eará vejolašvuođa oažžut sámegielat ja kultuvrralaččat heivehuvvon bálvalusfálaldagaid, ovddidit sámegielat dikšunfálaldagaid, ja vejolašvuođa geavahit iežas giela divššus. Sámegielat ja kultuvrralaččat heivehuvvon bálvalusfálaldat lea eaktun kvalitehtii ja buhcciidsihkarvuhtii sámi buhcciid ektui. Dat berre boahtit ovdan Davvi Dearvvašvuođa dutkan- ja innovašuvdnastrategiijain, go kvalitehta ja buhcciidsihkarvuohta lea okta strategiija mihtuin.</p>
<p><em type="italic">Čoahkkin <span type="quote">«Selvmordsforebygging i Sápmi»</span> prošeavtta bargojoavkkuin </em></p>
<p>Sámedikkis lea leamaš čoahkkin Anne Silvikeniin, SÁNAG, prošeavtta birra iešsorbmeneastadeapmi Sámis, mii lea prošeakta <span type="quote" xml:lang="swe">«Plan för suicidprevention bland samer i Norge, Sverige och Finland»</span> čađaheami várás. Silviken muitalii ahte prošeakta lea ohcamin ruđaid ja ásaheamen bargojoavkku. Prošeakta galgá šaddat stuorát rádjarasttideaddji prošeaktan man ulbmil lea fierpmádatásaheapmi ja konkrehta doaibmabijut dan várás ahte eastadit iešsorbmema Sámis. Sii lea juo leamaš bargobádji/webinára masa sihke Norgga, Ruoŧa, Suoma ja Ruošša ovddasteaddjit oassálaste. Das dovddahuvvui sávaldat ahte buot sámedikkit galggašedje áŋgiruššat iešsorbmeneastademiin. Fáddá ferte oainnusmahttojuvvot – maiddái politihkalaččat, ja dohkkehuvvot ahte iešsorbmen lea álbmotdearvvašvuođačuolbma Sámis.</p>
<p><em type="italic">Sámi dearvvašvuođadutkanguovddáža 20 jagi ávvudeapmi </em></p>
<p>Sámediggepresideanta Aili Keskitalo ovddida dearvvuođaid Sámi dearvvašvuođadutkanguovddážii sin 20 jagi ávvudeami oktavuođas ávvogihppagis mii almmuhuvvo dan oktavuođas. Dearvvuođat almmuhuvvojit davvi-, julev- ja lullisámegillii ja dárogillii.</p>
<p>Ovttaárvosaš mánáidsuodjalanbálvalus</p>
<p>Áŋgiruššansuorggi mihttu:</p>
<list><p type="listitem">Sámi mánáid vuoigatvuođat ja dárbbut leat sihkkarastojuvvon deaivvadeamis mánáidsuodjalusain.</p>
</list><p><em type="italic">Ođđa mánáidsuodjalusláhka </em></p>
<p>Sámediggi lea konsulteren Ráđđehus ođđa mánáidsuodjaluslága birra dainna mihtuin ahte sámi mánáid vuoigatvuođat álgoálbmogin galget oainnusmahttojuvvot ja fuolahuvvot sihke lága bajimus oasis ja eará guoskevaš mearrádusain, ja máinnašuvvojit proposišuvnnas ja mearkkašumiin iešguđet mearrádusaide. Lága ulbmilis lea <em type="italic">máná buoremusa </em>lága deaŧaleamos vuhtiiváldin ja láidesteaddji prinsihppa. Sámediggi lea mearkkašumis ulbmilii oainnusmahttán ahte sámi mánáin lea erenoamáš suodjalus mii galgá deattuhuvvot. Dat mearkkaša ahte máná kultuvra, giella, čearddalašvuohta ja osku galgá deattuhuvvot go máná buoremus árvvoštallojuvvo. </p>
<p>Sámediggi lea viidáseappot ožžon mielde ahte sámi mánáid vuoigatvuođat bohte ovdan lága ulbmilis ná:</p>
<p xml:lang="nob"><em type="italic">§ 1.8 Barns kulturelle, språklige og religiøse bakgrunn </em></p>
<p xml:lang="nob"><em type="italic">Barnevernet skal i sitt arbeid ta hensyn til barnets etniske, kulturelle, språklige og religiøse bakgrunn i alle faser av saken. Samiske barns særskilte rettigheter skal ivaretas. </em></p>
<p>Mearrádus gusto buot muttuide mánáidsuodjalusáššis, buot áššemeannudeapmái, doaimmaide ja mearrádusaide mánáidsuodjalusas. Earret eará máná mielváikkuheami, bearašeallinvuoigatvuođa fuolaheami, fuolahusváldinárvvoštallama ja sadjásašruovttu ja mánáidsuodjalusásahusaid árvvoštallama oktavuođas. Mearrádusa nubbi čuokkis deattuha sámi mánáid gielalaš ja kultuvrralaš vuoigatvuođaid álgoálbmogin.</p>
<p>Sámediggi oaidná ahte ođđa mánáidsuodjalusláhka eaktuda ahte mánáidsuodjalusa gelbbolašvuohta sámi mánáid vuoigatvuođain nannejuvvo. Sámediggi lea konsulteren gáibádusa gelbbolašvuođa birra sámi vuoigatvuođain ja dárbbu alit ohppui mánáidsuodjalusas, ja eará oahpuin mat fuolahit sámi mánáid, earret eará dearvvašvuođadivššároahpu masteris.</p>
<p>Doarjja dearvvašvuođa-, fuolahus ja mánáidsuodjalusprošeavttaide - ohcanvuđot doarjja</p>
<p>Doarjjaortnega mihttomearri - Dearvvašvuođa-, fuolahus ja mánáidsuodjalusprošeavttat:</p>
<list><p type="listitem">Buorre dearvvašvuohta ja ovttaárvosaš dearvvašvuođa-, fuolahus ja mánáidsuodjalusbálvalusat.</p>
</list><p>Sámediggi lea dán áigodagas addán doarjaga Girku SOS nammasaš organisašuvdnii ásahit dieđáhusbálvalusa sámegillii. Dát fálaldat lea deaŧalaš olbmuide geat leat váttes dilis. Girku SOS áigu dan almmuhit maŋŋá geasi. Maiddái Guovdageainnu suohkan lea ožžon doarjaga álggahit fágafierpmádaga <span type="quote">“Sámi mánáidsuodjalus”</span>, mii galgá váikkuhit stuorát sámi kulturgelbbolašvuhtii man ulbmil lea ahte geavat galgá leat nu juogoheapme go vejolaš. Fierpmádahkii gullet sámi hálddašangielddaid mánáidsuodjalusbálvalusat ja dat galgá leat mielde sihkkarastimin ahte sámi mánáid vuoigatvuođat fuolahuvvojit, beroškeahttá gos riikkas sii leat. Sivvan lea go sámi gielddaid mánáidsuodjalusbálvalusat leat dieđihan hástalusaid dan oktavuođas ahte fuolahit sámi mánáid vuoigatvuođaid buot dásiin, earret eará dainna ahte háhkat sámi sadjásašruovttuid ja sihkkarastit doarvái dieđuid bargiid giella- ja kulturgelbbolašvuođa birra.</p>
<p type="title">9 Álgoálbmotvuoigatvuođat, riikkaidgaskasaš ovttasbargu ja dásseárvu</p>
<p>Servodatmihttu:</p>
<list><p type="listitem">Vuoigatvuođat mat leat dohkkehuvvon ON álgoálbmotvuoigatvuođajulggaštusas heivehuvvojit láhkadahkosii ja geavatlaš politihkkii</p>
</list><p>Davviguovllut</p>
<p>Áŋgiruššansuorggi mihttu:</p>
<list><p type="listitem">Ceavzilis ahtanuššan davvin ássi álbmogiidda.</p>
</list><p><em type="italic">Árktalaš ráđđi </em></p>
<p>Sámediggepresideanta Aili Keskitalo oassálasttii Árktalaš ráđi 12. ministtarčoahkkimii Reykjavikas miessemánu 20. b. 2021. Sárdnunáigi geavahuvvui dasa ahte doarjut dan ahte álgoálbmotnuorat galget oažžut nannosat jiena árktalaš ovttasbarggus. Dálkkádatrievdamat váikkuhit boahtteáigái, ja danne ferte nuoraid váldit mielde mearridanproseassaide. Ruošša váldá badjelasas ovdagoddedoaimma maŋŋá Islándda boahttevaš guovtte jagi áigodagas, ja sámediggepresideanta sávai buresboahtima áŋgiruššamii kultuvrralaš ja sosiála ovddidemiin olbmuid várás geat ásset davvin, ja sávvá ahte dat loktešii ja ovddidivččii daid sámegielaid maid olbmot hállet Guoládagas.</p>
<p xml:lang="smj"><em type="italic">Webinára dálkkádatčeahpes Barentsregiovnna birra </em></p>
<p>Sámediggeráđđi Silje Karine Muotka rabai cuoŋománu 27. b. 2021 webinára jagi 2050 dálkkádatčeahpes Barentsregiovnna politihka ja investerema birra. Olgoriikaministtar Ine Eriksen Søreide ja dálkkádat- ja birasministtar Sveinung Rotevatn oassálasttiiga rahpamii. Rahpansáhkavuorus čujuhii Muotka dasa ahte álgoálbmogat fertejit gullat boahttevaš čovdosii, ja ahte álgoálbmogiid máhttu ferte deattuhuvvot ovttas eará guoskevaš diehtagiin.</p>
<p><em type="italic">Eurohpápolitihkalaš forum - stáhtus ja bargu viidáseappot </em></p>
<p>Gielda- ja ođasmahttindepartemeanta (GOD) ja Olgoriikadepartemeanta (OD) leat mearridan ahte Eurohpápolitihkalaš forum galgá jotkojuvvot ovttain čoahkkimiin jahkái, čakčat. Forum galgá leat gulahallanforum, ii ge mearridanforum. Sámediggi beassá nammadit guokte lahtu. Hálddahuslaš oktavuođajoavku heaittihuvvo. Hálddahuslaš bargu organiserejuvvo eará láhkai ii ge galgga leat oassin Eurohpápolitihkalaš foruma mandáhtas. Vuosttaš čoahkkin, maŋŋágo GOD ja OD leat loahpalaččat dohkkehan mandáhta politihkalaččat, galgá dollojuvvot golggotmánus dahje skábmamánus 2021.</p>
<p><em type="italic">Jahkebeallásaš čoahkkin gaskal Sámedikki ja Gielda- ja ođasmahttindepartemeantta </em></p>
<p>Sámediggeráđđi ja Gielda- ja ođasmahttindepartemeantta politihkalaš jođihangoddi dolle bistevaš jahkebeallásaš čoahkkima njukčamánu 19. b. 2021. Áššelisttus lei earret eará koronapandemiija ja dan váikkuhusat sámi servodagaide. Deaŧalaš lea gaskkustit dieđuid rádjagielddain ja mo váikkuhangaskaoamit ealáhuseallimii deivet sámi guovlluin. Sihkarvuođavuhtiiváldin giddejuvvon geainnuid oktavuođas ja transihttavejolašvuohta Suoma bokte maiddái digaštallojuvvui. Deaŧalaš lei maid oažžut ovdan váilevaš kulturdoarjaga sámi dáiddáriidda ja dat erenoamáš hástalusat maid rádjarasttideaddji kultureallin buvttiha. Dasa lassin váldojuvvui ovdan viidásat bargu SRUII:in. Deaŧalaš lea deattuhit viidásat proseassa maŋŋágo láhkaevttohus konsultašuvnnaid birra dál lea sáddejuvvon Stuorradiggái.</p>
<p>Álgoálbmotvuoigatvuođat</p>
<p>Áŋgiruššansuorggi mihttu:</p>
<list><p type="listitem">ON álgoálbmotvuoigatvuođajulggaštus lea heivehuvvon láhkadahkosiin ja geavatlaš politihkas.</p>
</list><p><em type="italic">ON Álgoálbmotáššiid Bistevaš Forum </em></p>
<p>Álgoálbmotáššiid Bistevaš Foruma 20. sešuvdna (UNPFII20) dollojuvvui digitálalaččat áigodagas cuoŋománu 19.- 30. b. Ovdal foruma oktiiordnii árktalaš regiovdna iežas sáhkavuoruid. Sámedikki presideanta Aili Keskitalo doalai oktasaš sáhkavuoru cuoŋománu 21. b. 2021 mas deattuhii pandemiija ja hástalusaid Sámis giddejuvvon rájáid oktavuođas. Sus lei maid sáhkavuorru álgoálbmotstatistihka birra cuoŋománu 28. b. 2021 oalgelágideamis, maid Sámediggi ovttas Norgga olmmošvuoigatvuođaásahusain (NIM) lágidii Forumis. Sámediggepresideanta Aili Keskitalo oassálasttii maiddái árktalaš gulahallamii ovdal foruma. Webináras njukčamánu 31. b. 2021 doalai sámediggepresideanta sáhkavuoru dan birra mo álgoálbmogat sáhttet váikkuhit proseassaide mat sáhttet leat vuođđun ráfái ja sihkarvuhtii ON:s.</p>
<p>Dásseárvu ja solidaritehta</p>
<p>Áŋgiruššansuorggi mihttu:</p>
<list><p type="listitem">Solidaritehta galgá dovddahuvvot eará álgoálbmogii ektui.</p>
</list><p><em type="italic">Čoahkkin ovddidanministariin </em>Sámediggepresideanta Aili Keskitalo deaivvai ovddidanministara Dag-Inge Ulstein Olgoriikadepartemeanttas cuoŋománu 23. b. 2021. Das digaštalaiga Sámedikki solidaritehta eará lágoálbmogiiguin, ja álgoálbmogiid vuoigatvuođaid fuolaheapmi ja vuoruheapmi Norgga ovddidanpolitihkas, das maiddái Norgga doarjjaortnegat ja Norgga investeremat álgoálbmotguovlluin. Olmmošvuoigatvuođat ja guoddevaš ovddideapmi lei guovddážis. Ovddidanministaris lea ovddasvástádus Noradas ja Norfundas, ja Sámediggi ávžžuhuvvui doallat sierra čoahkkimiid dieid ásahusaiguin. Dat čuovvuluvvui čoahkkimiin gaskal NORAD, IWGIA ja Sámedikki cuoŋománu 30. b. 2021. Čoahkkin Norfundiin galgá dollojuvvot geassemánu 4. b. 2021. </p>
<p><em type="italic">Stuorradiggegulaskuddan Stáhta penšovdnafoandda – olgoriika birra 2021 </em></p>
<p>Sámediggepresideanta Aili Keskitalo oassálasttii Stuorradikki finánsalávdegotti gulaskuddamii Stáhta penšuvdnafoandda – olgoriika birra miessemánu 3. b. 2021. Das váldojuvvui ovdan ahte Oljofoanda ii berre investeret dakkár bursanoterejuvvon fitnodagaide mat bilidit álgoálbmogiid kultuvrra ja eallinguovlluid. Danne berre Oljofoandda etihkalaš njuolggadusain fitnodagaid dárkuma ja olggušteami birra leat referánsa álgoálbmotvuoigatvuođaide. Stuorradiggi meannuda ášši geassemánus.</p>
<p>Dásseárvu</p>
<p>Áŋgiruššansuorggi mihttu:</p>
<list><p type="listitem">Dásseárvosaš sámi servodat ovttalágan vuoigatvuođaiguin ja vejolašvuođaiguin buohkaide</p>
</list><p><em type="italic">Riikkaidgaskasaš nissonbeaivvi čalmmusteapmi </em></p>
<p>Sámediggi čalmmustahtii riikkaidgaskasaš nissonbeaivvi njukčamánu 8. b. videodearvvuođaiguin sámediggepresideanttas Aili Keskitalo Sámedikki sosiála mediakanálain. Son oassálasttii maiddái digitála ávžžuhusain njukčamánu 8. b. doaluin maid Oslo nissonáššesearvi lágidii ja sáddii videodearvvuođa daid doaluide maid Sámi NissonForum lágidii.</p>
<p><em type="italic">Áššeoasálašveahkkeášši </em></p>
<p>Sámediggi lea leamaš áššeoasálašveahkkin guovtti áššečuoččuheaddjái geat leaba áššáskuhttán iežaska bajásšaddansuohkana váilevaš suodjaleami geažil veahkaválddi ja illasteami vuostá bajásšattadettiin. Áššáskuhttinášši lea čovdojuvvon rievttálaš soabahemiin, mas áššečuoččuheaddjit ožžo oktiibuot 4,5 miljon ruvdnosaš buhtadusa. Sámediggeráđđi áigu joatkit dainna ahte sihkkarastit sámi mánide vuoigatvuođa dakkár bajásšaddamii mas ii leat veahkaváldi ja illasteapmi.</p>
<p><em type="italic">Ođđa Molssaeaktu veahkaváldái-kantuvrra rahpan </em></p>
<p>Sámediggepresideanta Aili Keskitalo oassálasttii njukčamánu 23. b. 2021 digitála rahpandearvvuođaiguin go ođđa Molssaeaktu veahkaváldái-kantuvra rahppojuvvui Álttás. Kantuvra galgá leat deaŧalaš lassin dikšofálaldagas sámi veahkaválddi gillájeddjiide ja čađaheddjiide.</p>
<p><em type="italic">Ráđđehusa doaibmaplána veahkaválddi vuostá lagas gaskavuođain </em></p>
<p>Sámediggepresideanta Aili Keskitalo oassálasttii njukčamánu 10. b. 2021 árvalusčoahkkimii justiisaministariin Monica Mæland ja eará guoskevaš doaimmaheddjiiguin dan oktavuođas go Ráđđehus hábme doaibmaplána veahkaválddi vuostá lagas gaskavuođain. Sámediggepresideanta válddii ovdan dárbbu doaibmabijuide mat leat heivehuvvon sámi gillii ja kultuvrii, ja daid hástalusaid mat sámi servodagain leat dán suorggis. Sámediggeráđđi lea konsulteremin Ráđđehusain doaibmabijuid birra doaibmaplánii. Almmuheapmi lea jurddašuvvon geassemánus 2021.</p>
<p xml:lang="eng"><em type="italic">Oassálastin Nissonkommišuvdnii (Commission on the Status of the Women/CSW) </em></p>
<p>Sámediggepresideanta Aili Keskitalo lei okta Norgga virggálaš sáttagotti oassálastiin nissonkommišuvnna 65. sešuvdnii (CSW65), mii lágiduvvui njukčamánu 15.- 26. b. 2021. Loahppadokumeantta bajimus fáddán lei nissoniid oassálastin almmolaš eallimii, ja veahkaválddi jávkadeapmi. Norgga virggálaš sáttagoddi oassálasttii virtuála, maiddái sámediggepresideanta. Sámediggepresideanta lei mielde digitála ráhkkanančoahkkimiin, ja sáttagoddečoahkkimiin. Sámediggi deattuhii álgoálbmotnissonii dili ja stáhtusa, ja evttohii teavstta loahppadokumentii. Loahppadokumeanta vuolggahii loahpas dakkár bohtosa mas lei veaháš ovdáneapmi, muhto nannejuvvon gielain álgoálbmotnissoniid, dálkkádaga, Covid-19 ja nissonat, ráfi ja sihkarvuođa birra. Álgoálbmotnissoniid oktavuođas sohppojuvvojedje guokte eaŋkil paragráfa sin oassálastima birra mearridanproseassaide ja suodjaleami birra vealaheami vuostá.</p>
<p>Oktanaga CSW šiehtadallamiiguin lágiduvvojedje nationála oalgedoalut. Sámediggeráđđi Mikkel Eskil Mikkelsen oassálasttii digitála lávdeságastallamii njukčamánu 25. b. 2021 mas gieđahalle šiehtadallanbohtosiid ja barggu viidáseappot. Mikkelsen deattuhii erenoamážit álgoálbmotnissoniid hástalusaid, ja mo dat čatnasit dán jagi váldofáttáide.</p>
<p type="title">10 Ovttasbargošiehtadusat</p>
<p>Servodatmihttu:</p>
<list><p type="listitem">Nanosmahttojuvvon sámi giella, kultuvra ja servodateallin.</p>
</list><p><em type="italic">Ovttasbargošiehtadus Museumsforbundiin </em>Sámediggi lea ráhkadan ovttasbargošiehtadusa Museumsforbundiin. Museumsforbundet lea virgádeame ráđđeaddi prošeaktavirgái mii guoská Norges museumsforbund – Sámi museasearvái. Virggi ulbmil lea nannet Sámi museasearvvi/Sámi museafierpmádaga (SML) návccaid viidásit ovddidit fágalaš ovttasbarggu sámi museaid gaskkas. </p>
<p><em type="italic">Sámedikki ja Romssa ja Finnmárkku fylkkasuohkana ovttasbargošiehtadus </em>Sámediggeráđđi Silje Karine Muotka searvvai cuoŋománu 29. b. 2021 čoahkkimii Romssa ja Finnmárkku fylkkasuohkana politihkalaš jođihangottiin. Sámediggi lea vástidan šiehtadusevttohussii. Sámediggi vuordá dál reviderejuvvon šiehtadusevttohusa fylkkasuohkanis. Bargu lea veahá maŋŋonan goappaš beliin, muhto šiehtadus vurdojuvvo leat gearggus meannuduvvot Sámedikki dievasčoahkkimis juovlamánus. </p>
<p>Regionála ovttasbargu</p>
<p>Áŋgiruššansuorggi mihttu:</p>
<list><p type="listitem">Árjjalaš ja ulbmildiđolaš ovttasbargu regionála ja báikkálaš eiseválddiiguin nannen ja ovddidan dihtii sámi kultuvrra, giela ja servodateallima.</p>
</list><p><em type="italic">Álttá suohkan </em>Njukčamánu 4. b. 2021 lei Sámedikkis ja Álttá suohkanis fágabeaivi. Fágabeaivvi fáddá lei ovttasbargošiehtadusa hástalusaid ja vejolašvuođaid ságastallan. Ovdal fágabeivviid doalaiga Álttá suohkan ja sámediggeráđđi álbmotčoahkkima, masa Álttá álbmot lei bovdejuvvon buktit cealkámušaid ovttasbargošiehtadussii. </p>
<p>2021 njukčamánus čađahuvvui maiddái čoahkkin mas bealit digaštalle sámi mánáidgárdesajiid ja mánáidgárdefálaldagaid vejolaš viiddideami birra. Čoahkkima duogážin lei jahkásaš mánáidgárdesisaváldima stáhtus, mii čájeha ahte eai leat vuos doarvái mánáidgárdesajit sámi mánáide. Sámediggi vuorjašuvvá go sámi mánát fertejit vázzit dáru mánáidgárddis, eaige beasa nannet, ovddidit ja hupmat sámegiela mánáidgárddis. Sámedikkis lea vuordámuš ahte ášši čoavdása fargga.</p>
<p><em type="italic">Romssa suohkan </em>Sámedikkis ja Romssa suohkanis lei čoahkkin miessemánus mas Sámi Viessu ja ovttasbargošiehtadus ledje fáddán. Lea ovttaoaivilvuohta ođđa ovttasbargošiehtadusa sisdoalus. Šiehtadusa čalmmusteapmi ja vuolláičállin plánejuvvo čađahuvvot geassemánus. Lea sierra prošeaktajoavku mii bargá Sámi Viessu- prošeavttain, earret eará ruhtademiin ja eaiggátvuođain. </p>
<p>Ovttasbargošiehtadusa reviderenbarggu lassin lea Sámediggi sádden gulaskuddancealkámuša evttohussii mii lea nuoraidskuvladási sámi luohká álggaheami birra Romssas. Evttohus lea sámi luohká geahččalanfálaldaga álggaheami birra, mas galgá leat oahpahus unnimusat guovtti fágas LK20-Sámegiella oahppoplána mielde. Geahččalanprošeakta lea áigodahkii 2021-2024. Sámediggeráđis lei čoahkkin Oahppolávdegottiin, mas nuoraidskuvladási sámi luohká álggaheapmi lei fáddán. Sámediggi lea positiiva dasa ahte álggahuvvo sierra sámi luohkká nuoraidskuvladásis sihkkarastin dihte ollislaš oahppofálaldaga sámegielas 1.-10. ceahkkái. Sámediggi háliida ahte sámi oahppofálaldagas lea alla fágalaš kvalitehta, ja ahte suohkan árvvoštallá ovttasbargat Sámi allaskuvllain nannen dihte sámegieloahpahusa.</p>
<p><em type="italic">Oslo suohkan </em>Sámedikkis ja Oslo suohkana oahpahusetáhtas lei čoahkkin miessemánus 2021, gos digaštalle áigeguovdilis áššiid mat gusket ovttasbargošiehtadussii. Oslo suohkan lea ráhkadan strategiijaplána viidásetovddidit sámi oahpahusfálaldaga Osloskuvllas, mii galgá politihkalaš meannudeapmái Oslo gávpotstivrii jagis 2021. Sámedikki máhcahat strategiijaplánii lei ahte plána lea vuđolaš. Sámediggi vuordá Oslo suohkanis ruovttoluottadieđu áššis. </p>
<p>Sámediggi lea ožžon dieđuid Osloskuvlla oahppofálaldagaid ođđa ossodatjođiheaddji virgádanproseassa birra, ja ahte virgi lea almmuhuvvon ođđasit. Oslo suohkan lea ohcan doarjaga Sámedikkis Nedre Bekkelaget skole sámi profiilla hábmemii, mii 2021 čavčča rájes šaddá sámi oahppofálaldagaid ođđa profiilaskuvla. Sámi profiilla hábmemis vižžet inspirašuvnna iešguđet eanadagain ja dáidagiin, vai sámi mánát ja oahppit dovdet iežaset identitehta ja kultuvrra. Dán bargui fátmmastit sámi birrasa. <em type="italic">Bådåddjo suohkan </em>Sámedikki ja Bådåddjo suohkana ovttasbargošiehtadusa vuođul galget čađahuvvot hálddahuslaš čoahkkimat šiehtadusa čuovvoleamis. Cuoŋománu 2021 dollojuvvui čoahkkin man agenda lei plánet politihkalaš čoahkkima mii galgá dollojuvvot geassemánus. Eará áigeguovdilis áššit maid digaštalle čoahkkimis ledje Bådåddjo 2024, ja sámi vuorrasiidda heivehuvvon doaibmabijut dearvvašvuođa- ja sosiálasuorggis. <em type="italic">Hámmárfeastta suohkan </em>Hámmárfeastta suohkanis ja Sámedikkis lei jagis 2019 áigumuš sierra ovttasbargošiehtadusain álggahit ovttasbarggu sámi áššiid birra. Álggahanságastallamiin bođii ovdan ahte Hámmárfeastta suohkan háliidii vuordit soahpamis vejolaš bargošiehtadusa Sámedikkiin dassážii Hámmárfeastta ja Fálesnuori gieldda ovttastuhttin lei čađahuvvon. Sámediggi ja Hámmárfeastta suohkan leaba miessemánus 2021 fas álgán bargat ovttasbargošiehtadusain, ja boahtán ovttaoaivilii joatkit proseassain. Sámediggi galgá ráhkadit vuosttaš ovttasbargošiehtadusevttohusa, mii sáddejuvvo Hámmárfeastta suohkanii miessemánus/geassemánus 2021. </p>
<p><em type="italic">Tråante suohkan </em>Jagi 2021 cuoŋománu ja miessemánu leat bealit gárven sisdoalu Sámedikki ja Tråante suohkana ođđa ovttasbargošiehtadussii. Plánejuvvo čalmmusteapmi ovttasbargošiehtadusa vuolláičállima oktavuođas ovdal 2021 geasi. Šiehtadusa mihttomearrin lea ráhkadit guhkesáigásaš ja geatnegahtti ovttasbarggu beliid gaskkas áššiin mat leat sámiid birra ja sámegielaid ja kultuvrra ealáskahttima, seailluheami ja ovddideami birra Tråantes. </p>
<p><em type="italic">Mátta-Várjjaga gielda </em>Mátta-Várjjaga gielda čállá njukčamánu 10. b. 2021 reivves Sámediggái ahte eai sáhte čuovvolit ovttasbargošiehtadusbarggu dál. Prinsihpalaš mearrádus ráhkadit ovttasbargošiehtadusa Sámedikkiin maŋiduvvo dassážii koronadilli nohká. Gielda váldá oktavuođa Sámedikkiin maŋŋel čielggadan dihtii áigeplána, jáhkkimis maŋŋel 2021 geasi. </p>
<p type="title">11 Eará doaibmabijut</p>
<p><em type="italic">Sámedikki digitaliserenstrategiija raporteren </em></p>
<p>Sámedikki digitaliserenstrategiija mearriduvvui Sámedikkis juovlamánu 6. b. 2019. Njukčamánu 26. b. 2019 mearridii sámediggeráđđi doaibmaplána 2019-2021, čuovvulan dihtii dán strategiija. Doaibmaplána vuosttaš prošeakta lea ásahit ollislaš doarjjahálddašanvuogádaga. Sámediggi lea jagi 2020 vuolláičállán šiehtadusa Innovitain. Vuogádaga leat plánen geavahišgoahtit buot Sámedikki doarjjaortnegiidda ovdal juovlamánu 31. b. 2021.</p>
<p>Eará prošeavttat mat gullet doaibmaplánii ja mat leat juogo álggahuvvon dahje čađahuvvon leat:</p>
<list><p type="listitem">Dokumeanttaid jorgaleami doarjjavuogádaga OmegaT ásaheapmi.</p>
<p type="listitem">Sámedikki ođđa neahttasiidu ja intraneahtta.</p>
<p type="listitem">Elektronalaš vuolláičállima ásaheapmi.</p>
<p type="listitem">Rehketdoalu čuvvosiid registrerema digitaliseren.</p>
<p type="listitem">Digisak, Riikkaantikvára doarjjaohcamušaid digitálalaš vuogádat</p>
</list><p xml:lang="tur"/>
<p>Koronadilli lasihii fártta servvodaga digitaliseremii. Sámedikkis lea leamaš máŋga digitála dievasčoahkkimat ja lávdegoddečoahkkimat, ja eanaš ráđđečoahkkimat leat leamaš digitálalaččat. Sámedikkis lea desentraliserejuvvon kánturstruktuvra ja lea hárjánan čoahkkinastit digitálalaččat. Dat mielddisbuvttii ahte ruovttukantuvrii sirdašupmi njukčamánu 2020 giddema oktavuođas lihkostuvai. Koronadili vásáhusat mat gusket digitaliseremii fievrriduvvojit Sámedikki digitaliserenstrategiija viidáseappo čuovvuleamis.</p>
<p type="title">12 Politihkalaš dássi</p>
<p>Sámi parlamentáralaš ráđđi</p>
<p>Norgga beale Sámediggi jođihišgođii Sámi parlamentáralaš ráđi ođđajagimánu 25. b. 2021 rájes. Lea leamaš okta digitálalaš stivračoahkkin dán áigodagas, cuoŋománu 19. b. 2021. Ášši maid leat gieđahallan, earretgo fásta áššit, lei nammadit Giellagáldu giellajuhkosiid lahtuid.</p>
<p>Dasa lassin lea stivrras, Sámeráđi presideanttas ja hálddahusas leamaš okta ovttasráđđečoahkkin njukčamánu 26. b. 2021. Áššit maid digaštalle ledje oassálastin ja stáhtusraporteren riikkaidgaskasaš čoahkkimiin.</p>
<p>Gaskaboddosaš plána lea lágidit parlamentáralaškonferánssa borgemánu 13.- 14. b. Anáris, Suoma bealde. Suoma beale Sámediggi lea lágideaddji.</p>
<p>SPR lei ovddasteaddjin 14. árktalaš parlamentarihkkárkonferánssas maid Stuoradiggi lágidii digitálalaččat cuoŋománu 13.- 14. b. 2021. Sámediggepresideanta Aili Keskitalo rabai konferánssa ovttas stuoradiggepresideanttain. Rahpansártnis ságastallojuvvoje Covid-19 váttisvuohta, dálkkádatrievdamat, ehtalaš njuolggadusat Árktisa guovllu investeremiin, ja eamiálbmotgielaid logijahki. Prográmma debáhtain sámi ovddasteaddjit válde sáni ovdanbuktin dihtii eambbo perspektiivvaid Covid-19 váikkuhusain, Árktis 2050:i, dálkkádatrievdamiidda ja Árktisa nanaguoddevaš fitnodagaide.</p>
<p>Konferánssas mearridedje loahppajulggaštusa mas leat čielga ávžžuhusat Árktisa guovllu ráđđehusaide earret eará nannet ovttasbarggu dálkkádaga hárrái, ja loktet digitála infrastruktuvrra buorebut olámuddui, ja guldalit nuorra olbmuide. Loahppajulggaštus sáddejuvvo árktalaš riikkaid ja EU ráđđehusaide ja parlameanttaide, ja maiddái Árktalaš ráđđái.</p>
<p>SPR searvvai maiddái permaneanta árktalaš parlamentarihkkárlávdegotti čoahkkimii guovvamánu 25. b. 2021. Fásta áššiid lassin čoahkkimis ledje parlamentihkkárkonferánssa ráhkkaneapmi ja loahppajulggaštusa dohkkeheapmi áššit maid meannudedje. Lávdegoddi deaivvada golbmii dahje njelljii jagis, ja lávdegottis leat okta dahje guokte lahtu juohke miellahttoparlameanttain. SPR:s lea permaneanta oassálastistáhtus lávdegottis. Sámediggepresideanta Aili Keskitalo oassálasttii SPR bealis.</p>
<p>Sámediggeráđđi</p>
<p><em type="italic">Riikkarevišuvnna revideren sámediggeráđi stivrenvuogádagas mihtuid olahemiide </em></p>
<p>Miessemánus 2019 sáddii Sámediggi revišuvdnaraportta sámediggeráđi stivrenvuogádagas mihtuid olaheami hárrái. Riikkarevišuvdna konkluderii ahte ledje váilevašvuođat sámediggeráđi stivrenvuogádagas ja ávžžuhii sámediggeráđi hábmet rutiinnaid dievasčoahkkinmearrádusaid plánavuđot čađaheapmái. Sámediggeráđđi lea raporteren Riikkarevišuvdnii ahte leat álggahuvvon máŋga doaibmabiju iešguđet osiin hálddahusas Riikkarevišuvnna ávžžuhusaid vuođul, earret eará:</p>
<list><p type="listitem">Bajitdási strategiijabargu lea álggahuvvon olles hálddahussii.</p>
<p type="listitem">Sámediggeráđđi lea rievdadišgoahtán raporterema nu, ahte raportere eanet bohtosiid mihtuid olahemiid vuođul. Dát lea bargu mii gáibida áiggi čađahuvvot buot dásiin.</p>
<p type="listitem">Sámediggi investere ođđa doarjjahálddašanvuogádahkii mii galgá effektiviseret doarjjahálddašeami, ja vuogádat galgá leat ávkin nu, ahte čohkke dáhtáid mihttoolahusa árvvoštallama várás.</p>
<p type="listitem">Ii leat dássážii čađahuvvon bajitdási riska- ja mávssolašvuođaárvvoštallan mii vuhtiiváldá Sámedikki iešlági. Plána lea dahkat dán go bajitdási strategiijat leat sajis.</p>
<p type="listitem">Sámediggeráđi bealis lea biddjon mihttun ahte buot áššit mat galget čuovvuluvvot politihkalaččat meannuduvvojit nu, ahte áššemeannudeapmi lea dokumenterejuvvon ja dan sáhttá guorrat. Leat hábmejuvvon rutiinnat mat sihkkarastet ahte áššemeannudeaddji fievrridit áššiid journálii, ja ahte fágaossodagat ja jođiheaddjijoavku kvalitehtasihkkarastet dokumeanttaid ovdalgo áššit ovddiduvvojit sámediggeráđđái.</p>
<p type="listitem">Sámediggi lea hábmen ođđa rutiinnaid maiguin čuovvulit ođđa áššiid mat ovddiduvvojit dievasčoahkkimiin.</p>
<p type="listitem">Sámediggeráđi mihttun lea ahte ođđa ekonomiijanjuolggadusat mearriduvvojit jagi 2021 vuosttaš jahkebeali áigge.</p>
</list><p>Riikkarevišuvdna lea reivves dievasčoahkkinjođiheaddjái čállán ahte sii atnet sámediggeráđi doaibmabijuid supmi heivvolažžan buoridit stivrenvuogádaga nu, ahte šaddá ulbmillaččabun sihkkarastit mihttoolahusaid, ja ahte ášši loahpahuvvo. Sámediggeráđđi joatká ain bargguin buoridit stivrenvuogádaga.</p>
<p><em type="italic">Sámi statistihka fágalaš analysajoavku </em>Sámi statistihka fágalaš analysajoavku nammaduvvui ođđasit golggotmánus 2020. Organisašuvnnalaš oktavuođaid geažil geassádedje buot miellahtut joavkkus jagi 2021 vuosttaš kvartálas. Gielda- ja ođasmahttindepartemeanta ja Sámediggi áigot dál árvvoštallat iešguđetlágan málliid sámi statistihkaid viidáseappo barggu váste. </p>
<p>Sámedikki vuorasolbmuidráđđi</p>
<p>Sámedikki vuorasolbmuidráđis lea leamaš okta digitála čoahkkin áigodagas. Sámedikki vuorasolbmuidráđđi meannudii ášši strategiijadokumeantta Spesialistadearvvašvuođabálvalusat sámi álbmogii hárrái, maid Davvi dearvvašvuohta RHF lea hábmen ovttasráđiid Sámedikkiin ja sámi fágaolbmuiguin. Vuorasolbmuidráđđi berošta erenoamážit Sámi klinihka organiseremis, ja mearridii sáddet áššis reivve Davvi dearvvašvuhtii. Sámediggeráđi vuorasolbmuidráđđi mearridii bovdet sámi hálddašanguovllu suohkaniid vuorasolbmuidráđiid digitálalaš dialogačoahkkimii geassemánus 2021. Sámi álbmoga buhcciidruovttuid ja ruoktobálvalusaid ovddidanguovddáža jođiheaddji Kristine Grønmo bovdejuvvo čoahkkimii. Vuorasolbmuidráđđi berošta maiddái doallat oktavuođa vuorrasiiguin Suoma- ja Ruoŧa beale Sámis, ja vuorasolbmuidráđđi áigu álggahit vejolaš ovttasbarggu rájáid rastá. Čoahkkimis vuorasolbmuidráđđi mearridii maiddái cealkámušaid Nordlándda fylkkasuohkana Eldrepolitisk program:ii 2022-2025.</p>
<p type="title">13 Hálddahuslaš dássi</p>
<p><em type="italic">Sámedikki jagi 2020 jahkerehketdoalu revišuvdna </em></p>
<p>Mielddusin lea Sámedikki jagi 2020 jahkedieđáhusa revišuvdnadieđáhus. Riikkarevišuvdna lea revideren doaimmahaga rehketdoalu lágaid ja Riikkarevišuvnna ja riikkaidgaskasaš almmolaš revišuvnna standárddaid bagadusa mielde.</p>
<p>Riikkarevišuvdna lea revideren Sámedikki jagi 2020 jahkerehketdoalu. Jahkerehketdoalus leat jođihankommentárat, juolludusraporterema ja doaibmarehketdoalu ovdanbuktin, maiddái ruhtaboahtima ovdanbuktin ja jahkerehketdoalu nohtat rehketdoallojahkái mii loahpahuvvui juovlamánu 31. b. 2020. Doaibmarehketdoallu čájeha ahte áigodaga aktivitehtaid bohtosat leat 6 172 631 ruvnno.</p>
<p>Riikkarevišuvnna oaivila mielde Sámedikki jahkerehketdoallu addá oppalaš gova doaimmahaga jagi 2020 disponerejeaddji juolludusain, ja kapitálapoasttain juovlamánu 31. b. 2020 rádjái stáhta ekonomiijastivrema njuolggadusaid mielde. Riikkarevišuvdna oaivvilda maiddái ahte doaibmarehketdoallu addá oppalaš gova doaimmahaga jagi 2020 bohtosiin, ja opmodagaid, vealggis ja stáhta kapitálas juovlamánu 31. b. 2020 rádjái stáhtalaš rehketdoallostandárddaid (SRS) mielde.</p>
<p type="title">14 Ođđa áššiid almmuheapmi – čuovvuleapmi</p>
<p>Ođđa áššiid čuovvuleapmi Sámediggeráđi beales, mat leat dieđihuvvon dievasčoahkkimis áššis 3/21.</p>
<p><em type="italic">Evttohus 1 - Áirras Beaska Niillas, NSR </em></p>
<p>Sámemánáid vuoigatvuođat dearvvašvuođaásahusaiguin.</p>
<p>Sámegielat bálvalusat lea vuoigatvuohta riegádeamis gitta hávdái.</p>
<p>Máná giellaoahppan ja máhttu vuolgá vuosttaš beaivvi rájes ja lea dehálaš ahte mánáide ja nuoraide addo álggu rájes rivttes ja sámegielat bálvalus. Dát lea dehálaš sihke giellaovdáneapmái, identitehtahuksemii ja sámegielaid árvvusatnimii. Go ain begget áššit nu go earret eará ahte mánát eai oaččo dearvvašvuođabálvalusaid sámegillii, váhnemat fertejit doaibmat dulkan, giellaiskosat čađahuvvojit dárogillii ja dan bokte addet vearu bohtosiid vuosttašgielagiid hárrái ja vel ahte váhnemat gohččojuvvojit dárustit mánnái vai <span type="quote">“máná dárogiela ovdáneapmi”</span> ii hehttejuvvo. Dákkár vuogádat ja dagut jotket sihke mánáide, nuoraide ja váhnemiidda čájehit ahte sámegielas ii leat seamma árvu go dárogielas. Dát lea badjelgeahččan ja vuogádatlaš vealaheapmi ja buot dát leat ovdamearkkat mat dađi bahábut leat beaggán jo máŋgalogi jagi.</p>
<p>Danne lea hui dehálaš ahte sihke gielddat ja dearvvašvuođaásahusat dalánaga vuoruhit ja fuolahit albma ja buori sámegielat bálvalusaid sámi mánáide juohke dásis vai sámi servodat beasašii baicca ovdánit servodahkan iige agálaččat gártat čielga vuođđobálvalusaid ovdii dáistalit.</p>
<p><em type="italic">Sámediggeráđi čuovvoleapmi: </em></p>
<p>Sámediggeráđđi mieđiha ahte sámi mánáid gielalaš ja kultuvrralaš rievttit eai vuhtiiváldojuvvo doarvái bures dearvvašvuođabálvalusain. Giella lea okta sámi kultuvrra geađgejulggiin. Giela rievttes hálddašeamis lea danin fundameanttalaš váikkuhus sámi álbmogii.</p>
<p>Sámediggeráđđi lea fuolas das, ahte fágaolbmuin guđet galget fállat bálvalusaid sámi mánáide lea váilevaš máhttu sámi mánáid gielas ja dárbbuin. NÁČ 2016: 18 Váibmogielas čujuhuvvo dehálažžan dat, ahte suohkaniid dearvvašvuođastašuvnnain lea máhttu árvvoštallat sámi mánáid giellaovdáneami ja láidestit váhnemiid. Mánáid giellaovdáneami čuovvuleamis lea vuosttažettiin sáhka das, ahte sáhttá nu árrat go vejolaš gávnnahit leatgo mánás hástalusat hállanovdánemiin, nu ahte sáhttá álggahit doaimmaid nu árrat go vejolaš.</p>
<p>Sámediggi lea iešguđetge dearvvašvuođareforpmaid bargguin oainnusmahttán sámi mánáid giella- ja kulturrivttiid, sihke suohkandearvvašvuođalágas, dearvvašvuođadoaimmahatlágain, mánáidsuodjaluslágas, ja buot dearvvašvuođa- ja mánáidsuodjalussuorggi alitoahpahusaid láhkaásahusain. Oahpahusláhkaásahusain boahtá ovdan ahte sápmelaččaid eamiálbmotstáhtus ja sin rievttit ja dárbbut galget vuhtiiváldojuvvot oahpuin nugo medisiinnas, psykologiijas, buohccedivššár-, mánáidsuodjalus- ja dearvvašvuođabuohccedivššároahpu mastergrádas. Dearvvašvuođabuohccedivššáris galgá earret eará leat vuđolaš máhttu sámi mánáid rivttiin gillii ja máná giellaovdáneami čuovvuleamis, ja jus dárbu de ovttasbargat eará instánssaiguin. Dát mielddisbuktá ahte suohkaniin, main lea ovddasvástádus sámi mánáid gielalaš čuovvuleapmái, ferte leat dárbbašlaš gelbbolašvuohta sámegielas.</p>
<p>Sámediggeráđđi áigu viidáseappo bargat nannet sámegielat mánáid čuovvuleami dearvvašvuođastašuvdnačuovvuleamis. Sámediggeráđis leat mánát fáddán go dahket ovttasbargošiehtadusaid suohkaniiguin. Earret eará lea erenoamáš fokus dearvvašvuođastašuvdnačuovvuleapmái, masa maiddái gullá nuoramus sámi mánáid giellaipmrádus ja giellaovdáneapmi. Sámediggi čuovvula dán suohkaniiguin, ja ávžžuha ahte sámi mánáid gielalaš rivttiid vuhtiiváldin lea dehálaš bealli dearvvašvuođabuohccedivššáriid virgádeamis. Sámediggeráđđi cealká maiddái ahte dulkka geavaheapmi ii leat doarvái sámi mánáid giellaovdáneami čuovvuleamis.</p>
<p><em type="italic">Evttohus 2 - Áirras Lars Filip Paulsen, Olgeš </em></p>
<p>Sámi joatkkaskuvla julevsámi guovllus</p>
<p>Olgešbellodat čujuha Davviguovlodieđáhussii (Nordområdemeldingen) Meld.St.9 (2020–2021) Stuorradiggedieđáhus Olbmot, vejolašvuođat ja Norgga beroštumit davviguovlluin.</p>
<p xml:lang="nob"><span type="quote" xml:lang="nob">«Fylkeskommunene har et avgjørende samfunnsansvar som tilrettelegger av et godt samarbeid mellom videregående opplæring, fagskoler og nøkkelindustrier for å møte regionale kompetansebehov. Behovet for god grunnkompetanse og utdanning på minimum videregående nivå er voksende. Det utgjør en grunnleggende forutsetning for å sikre likeverdige levekår for alle, men også for å møte arbeidskraftbehovet i både privat og offentlig sektor»</span></p>
<p>Hástalusat; Dieđáhus čujuha ahte váilevaš gelbbolaš bargofápmu almmolaš ja priváhta sektoris lea stuorra hástalus. Bargoeallin rievddada jođánit ja gáibida eambbo gelbbolašvuođa. Eambbo ja eambbo barggut gáibidit formálalaš oahpu, áinnas oktan erenoamášgelbbolašvuođain. Seammás šaddet dađistaga unnit barggut mat eai gáibit formálalaš oahpu, ja šaddá eanet gilvu daid bargguin. Jus ii leat gárven ja ceavzán joatkkaskuvlaoahpu, de risikerejit nuorat vásihit stuorra váttisvuođaid olahit stabiila oktavuođa bargoeallimii.</p>
<p>Oahppu ja gelbbolašvuođahuksen leat áššit main nuorat davvin beroštit eanemusat. Lea dehálaš Davvi-Norgga boahtteáigái ahte oahpahusásahusat davvin leat nannosat ja gilvovuoimmálaččat. Ferte geahččat bargomárkana, ássanpolitihka ja oahpu oktavuođa. Ealáhuseallimiin ferte leat oktavuođa relevánta gelbbolašvuođagáibádusain. Ohppiide ferte fállat hárjehallama bargoeallimii, ja berrejit leat ealáhuseallinbeaivvit skuvllain, nu ahte árrat skuvlavázzimis jurddaša innovašuvnna ja ideaid. Geabbilis čovdosat lagas guovlluid oahpuide dagaha ahte eambbosat bissot davvin. Lávdaduvvon (desentraliserejuvvon) joatkkaskuvllat ja alitoahpahusat mat leat olámuttus mearkkašit ahte máhttu demokratiserejuvvo.</p>
<p>Joatkkaskuvlaohppiid ja studeanttaid stipeandaortnet ii leat buorre. Guosseorrunstipeanda (borteboerstipend) lea beare unnán, dat ii govčča ássangoluidge.</p>
<p>Dát sáhttá dagahit klássaearu, mas muhtumiin eai leat várit vázzit joatkkaskuvlla dahje studeret. Oahppo- ja joatkkaskuvlafálaldat berre leat lahka doppe gos ássá, daningo dohko olbmos lea čanastat. Ollu oahppit fertejit johtit diibmoviissaid heajos geainnuid mielde lagamus joatkkaskuvlii. Dat lea lossat ja daga heajut vuolggasaji sidjiide. Sis lea unnit áigi bargat leavssuid, ovttastallat olbmáiguin, valáštallat ja nu ain. Sii fertejit dávjá lihkkat hui árrat, ja ožžot váttisvuođaid oađđimiin ja oađđinritmmain. Dat, ahte nagoditgo oađđit dan diimmu busses vai it mearrida leago dus buorre vai heajos beaivi. Bargit ožžot mátkkiid gessojuvvot buhtadussan. Ohppiide galggašii leat maid sullasaš ortnet. Dalle livčče eambbosat čađahit joatkkaskuvlla ja váldit oahpu.</p>
<p>Naba joatkkaskuvlaoahpahus (sámi) ohppiide julevsámi guovllus?</p>
<p xml:lang="nob">Olgešbellodat čujuha maiddái NOU 2018:15 Kvalifisert, forberedt og motivert - Et kunnskapsgrunnlag om struktur og innhold i videregående opplæring.</p>
<p xml:lang="vep"><span type="quote" xml:lang="nob">«Samisk språkkompetanse viktig for identiteten til samisk ungdom. Norge er gjennom ILOkonvensjonen og FNs deklarasjon for urfolks rettigheter forpliktet til å føre en politikk som styrker og bevarer samisk kultur og språk. Sametinget skal påse at myndighetene legger til rette for at den samiske befolkningen har nødvendig språklig og kulturell kompetanse til å utvikle samiske samfunn og næringsliv. Sametinget fastsetter læreplaner i samiske språk i grunnopplæringen og samiske fag i videregående opplæring og samisk innhold i de ordinære læreplanene. Samisk ungdom anser samisk språkkompetanse som meget viktig og er den viktigste faktoren for å bli identifisert som same, mens de som ikke behersker språket opplever at de blir ekskludert og at deres samiske identitet ikke blir anerkjent»</span>.</p>
<p>Olgešbellodat sávvá ahte sisdoallu lagas guovllu joatkkaskuvllas julevsámi guovllus váldá fuomášumi vejolašvuođain ja hástalusain mat leat čilgejuvvon Davviguovlodieđáhusas. Lea erenoamážit dárbu nannet sámegielat oahpahusa, kultuvrra ja historjjá, sámi dearvvašvuođa ja luonddu ja birrasa eamiálbmotperspektiivvas mii lea čilgejuvvon Davviguovlodieđáhusas. Sámi giella ja kultuvra ferte šaddat deháleamos oahppofálaldahkan, muhto maiddái eará fágaoahput, maidda báikkálaš ealáhuseallimis lea dárbu, leat dehálaččat.</p>
<p>Ealáhuseallima ja gelbbolašvuođa oktavuohta lea vuđolaččat máinnašuvvon Davviguovlodieđáhusas (kapihttalis 5). Ráđđehus háliida nannet ealáhuseallima, akademiija ja innovašuvdna- ja dutkanbirrasiid gaskasaš ovttasdoaibmama, ja ahte leat buorit ortnegat mat stimulerejit ealáhuseallima DjO-aktivitehta (čuokkis 5.7.1, s. 113). Maiddái Davvi-Sálttus, mii lea julevsámi álbmoga guovddáš guovlu, lassána dárbu buori vuođđogelbbolašvuhtii ja oahpahussii unnimustá joatkkaskuvllas. Nuorat ieža celket dieđáhusas ahte ferte leat oktavuođa skuvlla ja ealáhuseallima gaskka. <span type="quote" xml:lang="nob">«Løsninger som har litt skole og litt jobb, slik som Steigen-modellen er viktig. Alle har ikke erfaring.»</span> (Ungdommens nordområdemelding <span type="quote" xml:lang="nob">«En nordområdepolitikk for ungdom»</span>. Mielddus 1 Meld. St. 9 (2020-2021) s.182.</p>
<p>Olgešbellodat bivdá Sámedikki mieđihit ahte ásahuvvo sámi joatkkaskuvla julevsámi guvlui, áinnas mii čuovvu Kárášjoga ja Guovdageainnu joatkkaskuvllaid málle, ja dákko bokte ovddida ášši viidáseappo politihkalaš gieđahallamii. Bivdit maiddái ahte ášši čuovvuluvvo politihkalaččat Máhttodepartemeanttain.</p>
<p><em type="italic">Sámediggeráđi čuovvoleapmi: </em></p>
<p>Sámediggeráđđi lea ovttaoaivilis das, ahte dát lea dehálaš ja čuovvula Olgešbellodaga evttohusa Máhttodepartemeanttain ja viidáseappo barggus ja Stuoradikki joatkkaskuvlaoahpahusdieđáhusa ( <em type="italic">Meld. St. 21 (2020–2021) Fullføringsreformen – med åpne dører til verden og fremtiden) </em>viidáseappo čuovvuleamis. </p>
<p>Sámediggeráđđi háliida maiddái čuovvulit dán julevsámi ovdánahttinprošeavtta bokte, Hábmera ja Bådåddjo suohkaniiguin, Nordlándda fylkkasuohkaniin, stáhtahálddašeddjiin ja lullisámi máhttopárkkain, mas ulbmilin lea ásahit sámi joatkkaskuvlafálaldaga.</p>
<p><em type="italic">Evttohus 3 - Áirras Runar Myrnes Balto, NSR </em></p>
<p>#doarváidál – neahttakurssat sámevaši birra bargoaddiide, skuvlajođiheddjiide ja eaktodáhtolaččaide</p>
<p>Bilkideapmi, trakasseren ja vašši sámiid vuostá giela, kultuvrra ja ealáhusa dihte lea ain dábálaš Norgga servodagas. Dutkamat čájehit ahte dakkár dilálašvuohta lea stuora oassi sámiid árgabeaivválaš vásáhusain Norggas dál. Mihá-iskkadeami logut nuorra sámiid psyhkalaš ja fysalaš dearvvašvuođa birra čájehit ahte eanas sámi nuorat leat vásihan negatiivvalaš ovdagáttuid sámiid vuostá, ja ahte golmmas njealljásis leat vásihan vealaheami. Lea sáhka sámiid álbmotdearvvašvuođaváttisvuođain, mii duođas guoská Norgii ja Norgga álbmogii.</p>
<p>Ollu sámevašši dáhpáhuvvá árgabeaivvis. Bargobáikkis, skuvllas ja astoáigedoaimmain. Oahpahusdiimmus dahje bottus. Teamsčoahkkimis dahje kantiinnas. Buot sámit dovdet dán. Dutkamat leat čájehan ahte lea oassi sámi mánáidbajásgeassimis oahpahit mánáid gierdat dan maid váhnemat dihtet mánát šaddet vásihit, mánnávuođas, nuorravuođas ja maŋŋá ollesolmmošeallimis. Dát ii sáhte joatkit.</p>
<p>Romssas leat mii álggahan báikkálaš áŋgiruššama. Sámi birrasis manaimet oktii suohkana politihkalaš jođihangottiin ja Romssa valáštallanservviin (TIL), ja álggaheimmet kampánjja #doarváidál, mas bovdiimet aktevrraid ja Romssa álbmoga searvat čájehit vuostemiela sámevaši vuostá. Responsa lei stuoris sihke Romssa aktevrraid gaskkas ja eaŋkilolbmuid gaskkas sosiála mediain. Dat čájeha ahte lea dáhttu bargat juoidá áššiin, ja mii leat máŋggas.</p>
<p>Dáinna ferte bargat viidáseappot, ja rolla man Sámediggi sáhttá deavdit, lea buvttahit máhtu ja reaidduid sidjiide geat jođihit arenaid gos sámevašši sáhttá čuožžilit, bargobáikkiin, skuvllain dahje astoáigefálaldagain. Sámediggeráđđi hástaluvvo álggahit neahttakurssaid sámevaši birra ovttas relevánta ja ávkkálaš ovttasbargobeliiguin. Dat sáhttet ovdamearkka dihtii leat áittardeaddjit, fágaorganisašuvnnat, valáštallan, KS ja NHO. Prošeavtta namma sáhttá leat ovdamearkka dihtii #dohkketmu.</p>
<p>Dakkár kurssaid ulbmilin ferte leat ahte bargoaddit, skuvlajođiheaddjit ja eaktodáhtolašvuođa jođiheaddjit šaddet dihtomielalaččat sámevaši váttisvuođain, ja maid sáhttá bargat go sámevašši čuožžila. Kurssa hápmi ferte leat nu ahte maiddái eaŋkil sápmelaš oažžu máhtu ja oadjebasvuođa dárbbašlaš reaidduin, vai sáhttá váldit bajás dakkár áššiid luohkkálanjas, bargobáikkis ja doppe gos muđui čuožžila sámevašši. Lea áigi ahte báikkálaš jođiheaddjit váldet duohta ovddasvástádusa go sámevašši čuožžila.</p>
<p><em type="italic">Sámediggeráđi čuovvoleapmi: </em></p>
<p>Sámediggeráđđi lea maiddái fuolas cielaheamis ja vealaheamis maid ollu sápmelaččat vásihit. Dát lei fáddán Sámedikki dásseárvodieđáhusas Sábme jállu, ja dat čuovvuluvvo. Lea dárbu nannet bargoaddiid ja eaktodáhtolaš organisašuvnnaid máhtu eastadit ja gieđahallat vealaheami ja cielaheami. Sámedikkis lea ovttasbargošiehtadus dásseárvo- ja vealahanáittardeddjiin, ja earret eará čuovvula evttohusa dán ovttasbarggus. Sámediggeráđđi diehtá ahte dásseárvoáittardeaddji juo lágida kurssaid fáttás dán ulbmiljovkui. Mii gaskkustit dárbbu dásseárvoáittardeaddjái ja bivdit ahte kursafálaldat heivehuvvo sámi servvodahkii, ja maiddái árvvoštallat mo ášši sáhttá čuovvulit eará relevánta forumiin.</p>
<p><em type="italic">Evttohus 4 - Áirras Lars Filip Paulsen, Olgeš </em></p>
<p>Lassi doarjaga sámi guovllu ealáhusaide.</p>
<p>Preassadieđáhusas ođđajagimánu 29.beaivve 2021 juolluda ráđđehus 4.0 miljovnna Sámediggái sin ođđa ekonomalaš doaibmabijuiguin ealáhusaide.</p>
<p>Koronapandemiija lea jo čuohcan garrasit ja nu maiddái sámi servvodahki, sámi kultuvrii ja ealáhusaide maid. Ođđasiin čájehuvvui gaskavahkku njukčamánu 3.beaivve ahte Telemarksforskninga ođđaseamos raporttas boahtá ovdan ahte sámi ealáhusat leat buot eanemus rahčan koronapandemiija geažil, erenoamážit leat turistafitnodagat Finnmárkkus rahčan. Sámi guovllut leat rahčan eanet go muđui riikkas. Earret eará leat fitnodagat ferten vuovdit bargoreidduid vai eai reastaluvvu.</p>
<p>Koronapandemiija boahtá čuohcat midjiide vel mealgat jagi 2021:s. Dat mielddisbuktá ahte sáhttit garrasit geahpidit Sámedikki mátkebušeahta sihke politihkalaš ja hálddahuslaš dásis. Dás berre Sámediggi buohtastahttit ráđđehusain ja juolludit 4.0 miljovnna, nu ahte mii oažžut unnimus 8.0 miljovnna sámi guovllu kultuvrii ja ealáhussii veahkehan dihte sin geat rahčet eanemusat pandemiija geažil; doaibmavuđot turisma/mátkeealáhusat, juohkelágan ealáhusat, hutkás ealáhusat ja vuođđoealáhusat.</p>
<p>Olgešbellodaga molssaevttolaš 2021 bušeahttaárvalusas mii oaivvildeimmet ahte lea vejolaš seastit Sámedikki dievasčoahkkimiid, ráđđečoahkkimiid, fágalávdegottiid ja hálddahusa mátkebušeahta oktiibuot 7,6 miljovnna. Mii háliideimmet juovlamánus jo botnjat dáid ruđaid doaibmavuđot turisma/mátkeealáhusaide, juohkelágan ealáhusaide, hutkás ealáhusaide ja vuođđoealáhusaide.</p>
<p>Olgešbellodat dáhttu Sámedikki čuovvulit Telemarksforskninga raportta ja lasihit doarjagiid sámi guovllu ealáhusaide lassin ráđđehusa 4.0 miljovnna ruvdnii máid juolludedje ođđajagimánus.</p>
<p>Buoremus ávki sámi servvodaga giela ja kultuvrra ovddideapmái lea doalahit doaimmaid ja vel stimuleret viiddideami ja bargosajiid sámi servvodagas.</p>
<p><em type="italic">Sámediggeráđi čuovvoleapmi: </em></p>
<p>Koronapandemiija lea daguhan sámi stuorra vahágiid sámi ealáhuseallimii ja lea maiddái daguhan hástalusaid Sámedikkis máŋgga bušeahttasuorggis. Sámedikki doarjjaortnegat leat dehálaččat ovttaskas fitnodagaide ja lea veahkkin hábmemin doaimmaid ja ovdáneami sámi ealáhuseallimii. Seammás eai leat Sámedikkis kompensašuvdnaortnegat massojuvvon sisaboađuide maidda sámi fitnodagain, earret eará mátkeealáhusas, lea dárbu. Kompensašuvdnadárbbu submi lea nu stuoris ahte ferte vuordit ahte nationála eiseválddit gieđahallet daid. Lassáneaddji dárbu ja gáržžes bušeahttarámmat dagahit hástaleaddjin gokčat buot ealáhuseallima dárbbuid. Sámediggeráđđi čuovvula dili ja dađistaga mudde min gaskaomiid dain rámmain mat leat olámuttus.</p>
<p><em type="italic">Evttohus 5 - Áirras Vidar Andersen, NSR </em></p>
<p>Sámi leahkima čalmmustahttin vázzinbálgáin jna.</p>
<p>Sámediggái lea álbmotdearvvašvuohta dehálaš, maiddái sámi guovlluin. Maŋimus jagiid leat iešguđetlágan aktevrraid heiveheapmi viiddis bálgáguovlluin virkkosmahttima ja álbmotdearvvašvuođa ásahuvvon. Muhtin bálgát leat biddjon guovlluide maid muhtimat atnet bassibáikin, gos gávdnojit iešguđetlágan sámi ealáhusat, ja eanas bálgát sámi guovlluin leat guovlluin main lea ollu sámi historjá ja ollu sámi báikenamat. Muhtimat leat maid laktašuvvan gitta boares máđijaide mat fas leat anus sámi árbevirolaš geavaheapmái.</p>
<p>Dávjá ráhkaduvvojit gihppagat ja neahttasiiddut ja eará diehtojuohkimat dáid birra, muhto mii vásihit ahte dáin diehtojuohkimiin lea vuolggasadjin dáččaid leahkin sámi guovlluin. Sámi báikenamat eai vuoruhuvvo, ja guovlluid válddahemiin lea dávjá eará vuolggasadji go dat maid báikkálaš sámi kultuvra ovddasta.</p>
<p>Sámediggi ávžžuha sin geat heivehit dákkár bálgáid, ahte sin diehtojuohkin ođasmahttojuvvo dainna máhtuin mii mis juo gávdno, ovdamearkka dihte sámi báikenamaiguin ja báikkálaš sámi kulturhistorjjáin. Sáhttá maid leat jierpmálaš čalmmustahttit ahte dihto guovlluin lea earenoamáš mearkkašupmi sápmelaččaide, nu go bassi báikkit. Sámediggi vuordá maid ahte sámi vuoigatvuođahasat, sámi ealáhusat ja sámi báikegottit konsulterejuvvojit ja váldojit mielde hábmenbargguide go guovllut heivehuvvojit virkkosmahttima váste.</p>
<p><em type="italic">Sámediggeráđi čuovvoleapmi: </em></p>
<p>Sámedikkis ii leat vuos leamaš kapasitehta čuovvulit dán ášši.</p>
<p><em type="italic">Evttohus 6 - Áirras Elisabeth Erke, Guovddášbellodat </em></p>
<p>Gaskaoapmedoaimmat sámegieloahpaheddjiide geat oahpahit lulli- ja julevsámegielas, ja maiddái bihtánsámegielas, ubmisámegielas ja nuortalašgielas.</p>
<p>Gitta 2001 rádjai ledje mis sierra gaskaoapmeortnegat oahpaheddjiide geat oahpahedje sámegielas. Earret eará lei vuoliduvvon oahpahusáigi mii gohčoduvvui <span type="quote" xml:lang="nob">“konvertering av tid”</span>. Man nu dihte válde eret dáid gaskaomiid. Dalle lei ipmárdus ja dohkkeheapmi dasa ahte lei ollu liige bargu bargat sámegieloahpaheaddjin, earret eará váilevaš oahpponeavvuid dihte. Boađusin lei ahte oahpaheaddjit šadde ráhkadit ja buvttadit iežaset oahpponeavvuid. Mii leat dál jagis 2021, ja ollu buorre lea ovdánan Sámis ja min sámi servodagas maŋimuš 20 jagi. Muhto go lea sáhka oahpponeavvobuvttadeamis, de leat mis ain stuora hástalusat ja lea hástaleaddji sámi oahpaheddjiide, erenoamážit daidda geat oahpahit julev- ja lullisámi guovlluin, ja daidda geat galget revitaliseret ja oahpahit ubmi-, bihtán- ja nuortalašsámi guovlluin. Oahpaheaddjit, raporttat ja statistihkat duođaštit ahte oahpponeavvodilli dađi bahábut ii leat beare buorre dáin gielain. Dassái go oahpponeavvodilli buorrána, berre Sámediggi gulahallat daiguin geain lea ovddasvástádus, vai mii fas oažžut doaimmaid ja gaskaomiid mat álkidahttet sámegieloahpaheddjiid diliid.</p>
<p><em type="italic">Sámediggeráđi čuovvoleapmi: </em></p>
<p>Sámediggeráđđi lea ovttaoaivilis lahtuin Erkiin das, ahte láhčit dili buoret skuvlaárgabeaivái sámi oahpaheddjiide dálá oahpponeavvodili oktavuođas. Go sámi oahpponeavvodilli lea váilevaš, árvvoštallá sámediggeráđđi dárbbašlažžan čuovvulit lahtu Erke ávžžuhusa das, ahte oahpaheddjiin, guđet oahpahit sámegielas, lea gaskaoapmeortnet. Sámediggeráđđi čuovvula dán Máhttodepartemeanttain. Sámediggeráđđi lea maiddái veahkkin viidáseappo gulahallamis vejolaš ovttasbargoaktevrraiguin buoridan dihtii oahpponeavvodili ja sámi oahpahusa dili.</p>
<p><em type="italic">Evttohus 7 - Áirras Elisabeth Erke, Guovddášbellodat </em></p>
<p>Bákkolaš kurssa ásaheapmi buot rektoriidda vuođđo- ja joatkkaskuvllain álgoálbmogiid, sámi servodateallima, kultuvrra, vuoigatvuođaid ja geatnegasvuođaid birra.</p>
<p>Ruovttoluotta máhcahagain gulaskuddamiin, ovddasteddjiin ja raporttain boahtá ovdan ahte vásáhusat čájehit ahte skuvlaeaiggádiin ja jođiheddjiin ii leat máhttu, eai ge doahttal njuolggadusaid čuovvut main muitala ohppiid rievtti birra oažžut oahpahusa sámegielas ja sámegillii. Čájehuvvo ahte váhnemat šaddet bidjat olu návccaid ja resurssaid oažžut ásahuvvot sámegieloahpahusa iežaset mánáide, maidda sámi mánáin lea vuoigatvuohta. Muhtomin ii boađe oahpahus johtui, eará háve fas beare maŋŋit ja muhtomin dušše belohahkii. Lea skuvlla geatnegasvuohta muitalit ja bagadallat ohppiid ja váhnemiid geain leat gažaldagat vuoigatvuođaid birra oažžut oahpahusa sámegielas ja sámegillii, gč. hálddašanlága 11.§. Dása sáhttá leat čilgehussan go rektorat ja skuvlajođiheaddjit ieža eai ge dovdda doarvái bures sámi ohppiid vuoigatvuođaid, vuoigatvuođaid sisdoalu, dahje dan bagadallangeatnegasvuođa mii sis alddiineaset lea. Jus rektoriin ja skuvlaeaiggádiin galgá leat vejolašvuohta vuhtiiváldit diehtojuohkin- ja bagadallangeatnegasvuođa, de fertejit ásahuvvot ortnegat nu go ovdamearkka dihte bákkolaš sullii 40-diibmosaš kursa, vai rektorat oahpásnuvvet doahpagiidda nu go álgoálbmot, álgoálbmotvuoigatvuođat, nu ahte ohppet gustovaš lágaid, ja deháleamos áššiid sámi kultuvrra, giela ja servodaga birra. Mihttun lea ahte rektorat galget nagodit dustet sámi mánáidja ohppiid dárbbuid heiveheapmái ja sávaldahkii oažžut oahpahusa sámegielas ja sámegillii. Sii galget maid váikkuhit dasa ahte diehtojuohkin lea álkit olahanmuttus nu go ovdamearkka dihte suohkana ruovttusiidduin. Mii oaidnit maid dárbbu systemáhtalaš diehtojuohkimii giellavuoigatvuođaid birra skuvlaálggaheami oktavuođas, ja go sirdá mánáidskuvllas nuoraidskuvlii ja viidáseappot joatkkaskuvlii. Sámediggi bivdá sámediggeráđi bidjat johtui proseassa mas stáhta dahje earát bidjet johtui dakkár doaibmabiju vai šaddá álkit váhnemiidda oažžut johtui iežaset sávaldaga sámegieloahpahusa hárrái maidda sin mánáin lea vuoigatvuohta. Dasa lassin šaddet rektorat eanet dihtomielalaččat ohppiid ektui geain lea sámi duogáš ja sis boahtá leat eanet ipmárdus sihke sámi giela ja kultuvrra čalmmustahttima dárbui skuvllas.</p>
<p><em type="italic">Sámediggeráđi čuovvoleapmi: </em></p>
<p>Sámediggeráđđi lea ovttaoaivilis lahtu Erke cealkámušain ja oaivvilda ahte skuvlaeaiggádiid ovddasvástádus juohkit dieđuid rivttiin oahpahussii sámegillii ja sámegielas boahtá eksplisihtta ovdan oahpahuslágas. Sámediggeráđđi oaivvilda ahte skuvlaeaiggádiid bagadallangeatnegasvuohta ferte oainnusmahttojuvvot, ja ahte ásahuvvojit ortnegat nu ahte skuvlaeaiggádat ieža ožžot bagadusa. Sámediggeráđđi áigu konsulteret das, ahte departemeanta geatnegahttá fylkkasuohkaniid ásahit bákkolaš kurssa buot skuvlaeaiggádiidda sámi hálddašanguovllus ja gávpotsuohkaniiguin maiguin Sámedikkis lea gávpotšiehtadus, nu ahte dát skuvlaeaiggádat dovdet doahpagiid nugo eamiálbmot, eamiálbmotriekti, oahpásmuvvet doaibmi lágaide, ja deháleamos osiide sámi kultuvrras, gielas ja servvodagas. Dát boahtá ovdan maiddái dievasčoahkkináššis ođđa oahpahuslága birra (ášši 7/21), ja lea gaskaoapmin konsultašuvnnain mat dál leat jođus.</p>
<p><em type="italic">Evttohus 8 - Áirras Toril Bakken Kåven, Nordkalottfolket </em></p>
<p>Mohtorjohtolatlága ferte láivudit sihkkarastin dihtii dásseárvosaš meahcásteami buohkaide</p>
<p>Dákkár áiggis go pandemiijat leat dagahan stuorra bargguhisvuođa ja eahpesihkarvuođa boahtteáigásaš biebmolasáhusa dáfus, de lea iešbirgejupmekultuvra mis davvin nanus, muhto maid stáhta bilida meahcásteami čavgadis gáržžidemiin. Seammás fárrejit hui ollugat eret davvin, nugo maŋimuš guovtti jagi áigge leat 4000 olbmo fárren eret. Dát lea duođalaš ja kritihkalaš. Lea dehálaš skáhppot bargosajiid vai olbmot válljejit bissut davvin, muhto hui ollugiidda lea luondduburiide beassan dehálaš fáktor vai galget bisánit. Lea hoahppu álggahit doaimmaid mat sáhttet buoridit eallinkvalitehta ja main lea eanet fokus min davviguovlluid eallinvuohkái, nu ahte eat masse vel eambbo ássiid.</p>
<p>Go mohtorjohtolatláhka lea nu čavga stáhta bealis, de gieldá stáhta olbmuid geavahit sin ovddeš eallin- ja ávkkástallanguovlluid, go gildojuvvo vuodjit duoddaris. Doppe gos ovdal lei lunddolaš johtit heasttain ja jorriin, lea dál hui lunddolaš johtit mohtorvuojániiguin. Dát eastá min doaimmaheames iežamet ávkkástallankultuvrra, ja váldá mis vejolašvuođa fievrridit viidáseappo dehálaš oasi min eallinvuogis, ja skáhppot bargosajiid davvin. Eambbosat ja eambbosat leat massán jáhku das, ahte lea vejolaš eallit buori eallima davvin. Álbmot lea massán stuorra guovlluid, iige sáhte šat geavahit luonddu nu mo leat dahkan ovddeš buolvvaid áigge. Dát ii leat dušše vahágin dasa ahte massá moadde lihttera murjjiid ja moadde guoli jagis, muhto maiddái identitehtii ja gullevašvuhtii davás. Máŋgasii lea meahci ávkkástallan, bivdu ja guolásteapmi, ja vejolašvuohta mannat lundui váldosivvan dasa ahte válljejit orrut davviguovlluin.</p>
<p>Buolvvaid čađa leat sápmelaččat, dáččat ja kvenat geavahan luonddu nu guoddevaččat ahte máŋgga sajis orru dego ii livččii geavahuvvon, ja leat duohtadilis čájehan mo geavaheapmi fállá buoremus suoji. Dát geavaheapmi ferte jotkojuvvot, sihkkarastin dihtii dehálaš luonddumáhtu, ja leat ávkin boahtteáigásaš ođasmahtti bargosajiide ja iešbirgejupmái.</p>
<p>Sámediggi háliida dakkaviđe bivdit konsultašuvnnaid stáhtain, rievdadan dihtii dán billisteaddji ja čavgadis geavahusa mii lea olbmuid riekteipmárdusa vuostá. Eat sáhte massit áiggi. Mohtorjohtolatláhka ferte addit álbmogii viiddiduvvon rivttiid vuodjit eatnamiin main lea muohta, ja eambbo vejolašvuođaid fievrridideapmái ávkkástallama oktavuođas. Mohtorjohtolatlága oppalaš láivudeapmi ja viiddiduvvon vejolašvuođat eatnasiidda vuodjit eanet guollejávrriide ja muorjejekkiide gáhtte min rievtti iežamet čoagginkultuvrii ja ávkkástallanárbevieruide. Seammás ferte rievdadit luondduvalljodatlága ja boazodoallolága nu, ahte ii sáhte bissehit báikkálaš álbmoga árbevirolaš geavaheami dainna vuolggasajiin ahte muhtumiin lea eanet árvu go earáin.</p>
<p>Láhkaortnega rievdadanbargu sihkkarastin dihtii eanet dásseárvosaš oktavuođaid meahcis lea hui dehálaš sámi álbmogii, muhto seammás buktá daid seamma positiivvalaš oalgeváikkuhusaid sihke kvenaide ja dáččaide. Sámediggi háliida danin ovttastahttit dán barggu Fylkkadikkiid ovttasbargošiehtadussii, nu ahte fárrolaga sáhttit gáibidit ahte stáhta rievdada mohtorjohtolatlága ja eará láhkaortnegiid mat eastadit min meahcásteami ja eallinvuogi, ja eastadit min skáhppomis bargosajiid.</p>
<p><em type="italic">Sámediggeráđi čuovvoleapmi: </em></p>
<p>Sámedikki dieđáhusas areála ja birrasa birra čuožžu čuovvovaččat mihtuin ja strategiijain:</p>
<p><em type="italic">Mihttomearri: Sámi meahcásteapmi dohkkehuvvo ja beassá ovdánit boahtteáiggis. Strategiijat: Sámediggi áigu oainnusindahkat árbevirolaš ávkkástallama mearkkašumi, sihke ealáhuslassin dállodollui, kulturguoddin ja identitehta dovddaheapmin. Sámediggi áigu bargat dan ala ahte čielgaseappot dohkkehuvvo meahcásteapmi lága bokte sámi kultuvrra ávnnaslaš vuođusin. </em></p>
<p>Sámediggeráđđi lea juo dieđihan ahte háliida ráhkadit sámediggedieđáhusa meahcásteamis. Lea lunddolaš ahte maiddái njuolggadusrievdadusat meahcásteami ja mohtorjohtolaga hárrái gieđahallojuvvojit dieđáhusas. Sámediggeráđis lea maiddái dialoga Finnmárkku suohkaniiguin mohtorjohtolatprošeavtta čađaheamis almmolaš hálddašeami lága mielde geahččaleami birra (lov om forsøk).</p>
<p><em type="italic">Evttohus 9 - Áirras Tor Gunnar Nystad, NSR </em></p>
<p>Norga lea vuođđuduvvon guovtti álbmoga eatnamiidda – sápmelaččaid ja dáččaid!</p>
<p>Sámi servvodagas leat dál stuorra váttisvuođat ásahit ja ovdánahttit máŋggaid lágas mearriduvvon fálaldagaid/bálvalusaid dearvvašvuođa- ja oahpahussuorggis. Máŋgga oktavuođas lea sivvan dat go lea hástaleaddji gávdnat sámegielat fágaolbmuid geat sáhttet bargat iešguđetge virggiin mat leat dárbbašlaččat ásahan ja doalahan dihtii vuogádagaid mat vuhtiiváldet dárbbašlaš dárbbuid. Dát guoská sihke sámi giellahálddašanguovlluid suohkaniidda ja suohkaniidda ja gávpotsuohkaniidda olggobealde sámi giellahálddašanguovllu. Nuppiin sániin leat dát hástalusat miehtá riikka.</p>
<p>Dát leat hástalusat maid sámi servvodat ii sáhte ieš čoavdit. Sámediggi ja sámi politihkkárat leat máŋggaid jagiid rahčan ja ovddidan gáibádusaid ja ideaid mo iešguđetge dárbbuid sámi servvodateallimis sáhttá čoavdit go ásaha láhkamearrádusaid ja stáhtalaš gáibádusaid. Máŋga sámepolitihkalaš vuoittu ja olahusa leat olahuvvon dás.</p>
<p>Eanaš bálvalusbuvttadeami ja čálgobargguid čovdet ja čađahit suohkanat ja fylkkasuohkanat. Lea danin erenoamáš dehálaš ahte sihke suohkaniin ja fylkkasuohkaniin leat vuođđuduvvon vuogádagat main lea doarvái kvalitehta nu ahte sámepolitihkalaš mihtut sáhttet olahuvvot ollislaččat.</p>
<p>Velge raporterejuvvojit ahte váhnemat máŋgii ožžot ovddasvástádusa vuodjit sámegiel oahpahusfálaldaga iežaset mánáide. Okta čuolbma lea maiddái ahte eai buot váhnemat dovdda makkár rievttit ovttaskas mánás leat sámegieloahpahussii. Mobilitehta maiddái lassána sámi álbmogis earret eará nu, ahte eambbo nuorat dađistaga válljejit ásodit stuorát gávpotsuohkaniidda ja suohkaniidda mat leat olggobealde sámegielaid hálddašanguovllu. Ovdamearkka dihtii Lulli-Norgga válgabiirres sáhttet muhtun suohkaniin orrut hui unnán sápmelaččat, dahje ahte sápmelaččaid lohku vásihuvvojit marginálan, mii vuhtto sámi bálvalusfálaldagaid organiseremis. Máŋgga suohkanis váilot vuogádagat oahpahussuorggis mat organiserejit sámi oahpahusfálaldaga kvalitatiivvalaččat ja bures. Dasa lassin dieđihuvvo ahte leat hui unnán suohkanat mat juhket dieđuid dáin rivttiin sámi álbmogii rievttes vugiin. Dát lea duođalaš váilivuohta man ferte jođánit čoavdit.</p>
<p>NSR oaivvilda ahte Sámediggi ferte álggahit barggu sihkkarastit ahte suohkanat ja fylkkasuohkanat ásahit vuogádagaid mat sihkkarastit kvalitehta sámegieloahpahusas nu ahte sámi mánát, guđet ožžot oahpahusa, ožžot dan dárbbašlaš oahpahusa mii lea veahkkin oččodeamen sin sámegielagin. Oahpahusfálaldagat fertejit leat ásahuvvon ja leat gárvásat álggahuvvot go skuvllat álget. Dása ferte maiddái guoskat dat ahte suohkanat ja fylkkasuohkanat ásahit vuogádagaid mat vuhtiiváldet dieđihangeatnegasvuođa mii čuovvu eatnigiela oahpahusrivttiid, mii sámi mánáin dál lea. Mii fertet oažžut sadjái vuogádagaid nu ahte skuvlaeaiggádat/rektorat áddejit rivttiid sisdoalu ja ahte sii šaddet vásttolažžan jus eai čuovvul dieđihangeatnegasvuohta dohkálaččat. Dáid mii fertet oažžut sadjái jus galgat nákcet oččodit sámi mánáid šaddat sámegielagin, ja ahte mii boahtteáiggis galgat nákcet rekrutteret sámegielat fágabargiid iešguđetge bálvalussurggiin.</p>
<p><em type="italic">Sámediggeráđi čuovvoleapmi: </em></p>
<p>Sámediggeráđđi lea ovttaoaivilis das, ahte fertejit leat vuogádagat mat sihkkarastet sámegieloahpahusa kvalitehta, nu ahte sámi mánát ožžot dan dárbbašlaš oahpahusa mii lea veahkkin oččodeamen sin sámegielagin. Sámediggeráđđi čuovvula dán ođđa oahpahuslága konsultašuvnnas. Sámediggeráđđi lea maiddái ovttaoaivilis NSR cealkámušas das, ahte lea dárbu vuogádagaide mat vuhtiiváldet dieđihangeatnegasvuođa, ja lea danin cealkámušas oahpahuslága láhkalávdegoddái, guhte buvttii iežas árvalusa jagi 2019, bivdán ahte sámi ohppiid rievttit fertejit boahtit ovdan juohke sajis lágas gokko lea lunddolaš, iige dušše sierra kapihttalis, nu mo doaibmi oahpahuslága kapihttalis 6. Dasa lassin oaivvilda sámediggeráđđi ahte skuvlaeaiggáda ovddasvástádus juohkit dieđuid oahpahusas sámegielas ja sámegillii eksplisihtalaččat boahtá ovdan ođđa oahpahuslágas, ja oaivvilda ahte skuvlaeaiggáda bagadallangeatnegasvuohta ferte oainnusmahttojuvvot, ja ahte ásahuvvojit ortnegat nu ahte skuvlaeaiggádat ieža sáhttet oažžut bagadusa. Lahttu Elisabeth Erke lea maiddái ovddidan ođđa áššeevttohusa vuogádagaid birra mat vuhtiiváldet dieđihangeatnegasvuođa.</p>
<p><em type="italic">Evttohus 10 - Áirras Ronny Wilhelmsen, Bargiidbellodat </em></p>
<p>Norgga hálddašeapmi lea oalát goaridan sámi luossabivddu, danin ferte áššesuorgái biddjot sorjjasmeahttun guorahallan.</p>
<p>Mohkkefierbmi luossabivddus lea gildojuvvon maiddái Finnmárkkus, ja mearraluossabivdu oalát gildojuvvon miehtá riika. Dasa lassin evttohuvvo bissehit luossabivddu Deanus, máilmmi deháleamos čázádat atlántalaš luosaide. Ákkastallan lea nálledilli. Sámediggi oaidná ahte árbevirolaš, ja dasto maiddái sámi luossabivdu, lea 1970-logu rájes máŋga geahpedeami. Ákkastallan: Lea leamaš dárbbašlaš nálledili dihte. Dat mii duohtavuođas lea dáhpáhuvvan, lea ahte earit váldojuvvojit eret sis geain luossabivdu lea ealáhussan ja vuođđun sin kultuvrii, ja addon eará joavkkuide. 1980-logus lei golgadanbivdu ábis mii lei vuoiti go geahpededje luossabivddu sámi guovlluin. Finnmárkkus válddii stáhta earret eará eret 110 mearraluossalobi nu gohčoduvvon stáhta eatnamis, ja geahpedii fierbmelobi jándoriin Deanučázádagas. Go áhpegolgadeapmi dahkkui lobiheapmin 1989:s. de sihkko maiddái sihkarvuođa dihte mai árbevirolaš mearraluossabivddus. Vearámus ovdamearka ahte dutkan ja hálddašeapmi leat áibbas guođđán ahte mearraluossabivddus mearas ja jogain lea leamaš dehálaš vuođđun sámi kultuvrii, oaidnit mii meannudeamis suoma turistabivddu Deanučázádagas. Dát álggahuvvi 1970-logus. Gitta sullii 2015/16 lei dán bivdui vuvdojuvvon sullii miljovnna bivdojándorkoartta – namalassii unnimusat moadde miljovnna stávrájándora. Earri mii bivdojuvvui, lei stuoris, muhto dán eai atnán mohttege vahágin nállái. Čoavddus man de válljejedje, lei máŋgga vuorus geahpedeapmi mearraluossabivddus. Nálledilli Deanučázádagas, ja earenoamážit bajágeahčen, lei dávjá ággan geahpedemiide. Sáhttá dadjat ahte min eiseválddit vuoruhedje lullisuoma turisttaid man ovddas fas sámi kultuvra šattai gillát. Čielgaseamos gova dás oaččuimet mii maŋimus Deanušiehtadallamiid oktavuođas áigodagas 2012- 2016. Min iežamet eiseválddit lohpidedje dalle vel stuorát geahpedeami mearraluossabivddus dainna eavttuin ahte Suopma geahpeda turistabivddu. Dalle šattai veahá geahpedeapmi, ja ođđa garra geahpedeamit mearraluossabivddus 2018 rájes, ja fierbmebivdu gáržžiduvvui Deanučázádagas arvat vuollelii ráji maid gierddai. Vaikko bivddu geahpedeapmi lei váldoulbmil šiehtadallamiin, de vásiheimmet mii dan ipmaša ahte Norgga eiseválddit adde lobi ásahit ođđa vuoigatvuođakategoriija čázádahkii – namalassii sii geain lea eanan čázádaga guoras, muhto eai oro dain. Sii sáhtte ođđa šiehtadusa mielde bivdit stákkuin meastta seamma ládje go báikkálaš olbmot. Sii ožžot meastta nuvttá bivdokoarttaid mat čállojuvvojit Suomas, muhto mat gustojit maiddái Norgga bealde gos álbmogis ovttas lea bivdolohpi. Norgga ráđđehusa mielas lea maid áibbas ortnegis ahte dát lullisuoma bartaeaiggádat ožžot vuovdit dáid bivdokoarttaid dan haddái masa ieža háliidit, ja dan bokte spekuleret bivdorivttiiguin Norgga bealde. Ođđa Deanušiehtadusas lea Supmii maid addon váldi norggabeale mearraluossabivddu reguleret. Gč. Deanušiehtadusa 3.artihkkala nuppi čuoggá mas čuožžu “rievdadanevttohus mearraluossabivddu regulerema oktavuođas Finnmárkkus galgá sáddejuvvot Suoma eiseválddiide gulaskuddamii. Mearraluossabivdit eai váldon mielde dán bargui, ja galgga dollojuvvot čihkosis ahte mearraluossabivdu lei šiehtadallanfáddá. Sihke Suoma ráđđehus ja Riikabeaivi ledje duhtavaččat šiehtadusain, ja dál mii leat oaidnán daid vuosttaš bohtosiid. Suoma bealde dorjot ráđđehusa mearrádusa das ahte gieldit mohkkefierbmebivddu maiddái Finnmárkkus, ja vuosttaldit gáidánuohttebivddu viiddideami. Hálddašeapmi lea ollu logijagiid huksejuvvon ovtta eavttu nala, namalassii ahte bivdojuvvo badjelmeare muhto dušše badjelmearebivdu mii váikkuha luossanállái negatiivvalaččat. Danin lea maid dušše okta hálddašanreaidu mii lea čuvvojuvvon – árbevirolaš fierbmebivddu gáržžideapmi. Dál oaidnit mii bohtosiid. Mearraluossabivdu lea oalát goariduvvon, ja luossabivdu deanučázádagas evttohuvvo bissehuvvot. Vaikke Norgga lága ja internationála konvenšuvnnaid mielde galgá árbediehtu leat oassin hálddašeami máhttovuođus, de dat lea oalát badjelgehččojuvvon. Mii fertet váldit vuhtii ahte ekologalaš rievdadusat ja eará váikkuhusat leat váikkuhan luossanáli unnumii. Okta buorre ovdamearka lea go báikkálaččat leat čujuhan ahte gielddus buot árbevirolaš predáhtorhálddašeapmái sáhttá leat váikkuhan predáhtoriid laskamii nu ahte leat gártan vahágin, de dán leat ovddasvástideaddjit muhtun muddui bilkidan. Árvalus Sámediggi lea máŋggaid jagiid searvan máŋggaid konsultašuvnnaide mearra- ja johkaluossabivddu guovddáš eiseválddiiguin. Eiseválddiid bealis ii leat leamaš makkárge ipmárdus Sámedikki oainnuide. Go dat hálddašeapmi, mas dušše guovddáš eiseválddiin lea ovddasvástádus, lea dagahan ahte mearraluossabivdu lea measta oalát jávkaduvvon, seammás go dutkiid ávžžuhus bissehit guolásteami ovtta máilmmi buoremus luossajogain, ferte dál čađahuvvot sorjjasmeahttun guorahallan mii dasa lea sivvan. Vejolaččat ferte dát dahkkojuvvot internationála dásis. Sámediggi bivdá danin sámediggeráđi bidjat iežaset barggu mihttun čielggadit dán hálddašanskandála, ja maid sáhttá dahkat ahte luossabivdu fas sáhttá šaddat oassin sámi kulturvuođus.</p>
<p><em type="italic">Sámediggeráđi čuovvoleapmi: </em></p>
<p>Sámediggeráđđi lea ovttaoaivilis lahtuin Ronny Wilhelmseniin das, ahte dat mii lea geavvan sámi guovlluid luossahálddašeami oktavuođas lea skandála. Sámediggeráđđi ovddida luossadieđáhusa sierra áššin, ja máŋga čuolmma maid lahttu Wilhelmsen namuha leat árvvoštallojuvvon das. Sámediggeráđđi oaidná ahte dat maid lahttu Wilhelmsen ovdanbuktá oktiivástida oalle ollu dasa, maid sámediggeráđđi evttoha dieđáhusas.</p>
<p>Dan jagi regulerenproseassat eai leat gárvásat, ja sámediggeráđđi atná dárbbašlažžan čuovvulit ášši Dálkkádat- ja birasdepartemeanttain, mii dasto viidáseappo sáhttá bagadallat Birasdirektoráhta. Sámediggeráđđi áigu vuordit dahkamis maidege dássážiigo regulerenproseassat leat loahpahuvvon, ja dassážiigo dievasčoahkkin lea gieđahallan sámediggedieđáhusa. Ášši lea dan mađi duođalaš ahte mii fertet oažžut vuđolaš árvvoštallama das, mii ovdal lea dáhpáhuvvan sihke Norgga ja Suoma bealde, ja árvvoštallat leatgo eará vuogit organiseret hálddašeami go nu mo lea dál.</p>
<p>Sámediggeráđđi oaidná ahte Deanu gielda lea doaimmahan sullasaš árvalusa ja lea bivdán Sámedikki doarjut árvalusa. Sámediggeráđđi lea positiivvalaš ovttasbargat Deanu gielddain koordineren dihtii dán ášši čuovvuleami.</p>
<p><em type="italic">Evttohus 11 - Áirras Tom Sottinen, Bargiidbellodat </em></p>
<p>Ii leat amas ášši ahte sáhttet čuožžilit hástalusat go árbevierut regulerejuvvojit servodaga lágaid ja njuolggadusaid mielde. Dávjá ii nagot čállojuvvon sátni gozihit girjáivuođa mii vieruiduvvon álbmoga praksisis lea. Sámi dološvierut bohtet dán kategoriijii, danin lea dehálaš ahte Sámediggi geahčada čuolmmaid ja bidjá vuođu viidáset digaštallamii ja bargui mas árbevierut ja lágat deaivvadit.</p>
<p>Sámedikkis lea beroštupmi seailluhit ja ovddidit árbevirolaš goahtekultuvrra mii gávdno Sámis. Árbevirolaš goađit leat leamaš dehálaččat sámi árbevirolaš meahcástanávkkástallankultuvrii, báikegottiide ja ealáhusdoaimmaheddjiide.</p>
<p>Sámediggi ávžžuha sámediggeráđi geahčadit hástalusaid mat goađástanárbevierus gártet almmolašvuođa ektui. Earenoamážit čuolmmaid mat čuožžilit plána- ja huksenlága olis, Finnmárkkuopmodaga olis ja matrikkelláhkaásahusa olis. Sámediggi háliida ahte sámediggeráđđi ovddida dievasčoahkkimii ođđa ášši mii sáhttá čoavdit dálá hástalusaid ja hástalusaid mat čuožžilit boahtteáiggis.</p>
<p><em type="italic">Sámediggeráđi čuovvoleapmi: </em></p>
<p>Goađit sámi visteráhkadussan leat dehálaččat sámi kultuvrras. Goađi dahkan ja divodeapmi sisttisdoallá ollu árbevirolaš máhtu. Leat árbevirolaš ja kultuvrralaš njuolggadusat das mo goađi galgá geavahit. Árbevirolaš doaimmaid oktavuođas meahcis nugo bivddus, guolásteamis ja čoaggimis lea leamaš dárbu ásodahkii muhtun áigodagain, ja ahte lea suodji dálkkiid ja arvviid vuostá. Go goađit eai geavahuvvo, de dat báhcet oassin birrasii lunddolaččat ja nanaguoddevaččat.</p>
<p>Sámediggedieđáhus 2016 areála ja birrasa birra nanne dan, ahte Sámediggi deattuha árbevirolaš sámi goahtedahkanárbevieruid fuolaheami. Sámediggeráđđi oaidná dárbbu njuolggadusaide ja práksisii mii dikte dahkat árbevirolaš gođiid sámi árbevieruid mielde. Lea dárbu ahte stáhtalaš eiseválddit buorebut dohkkehit dan, ahte meahcásteapmi lea dehálaš oassi sámi kulturdoaimmain, ja ahte dasa gullet maiddái goađit. Maiddái máhtu árbevirolaš gođiid ceggemis galgá sáhttit fievrridit ođđa buolvvaide.</p>
<p>Sámediggeráđđi oaivvilda ahte sámi guovlluid suohkanat, stáhtalaš eiseválddit ja eanaeaiggádat nugo FeFo fertejit ovttasbargat čoavdit dáid hástalusaid bures. Sámediggeráđi áigumuššan lea ovddidit dieđáhusa sámi meahcásteamis čuovvovaš sámediggeáigodagas, ja gođiid dahkan meahcis fátmmastuvvo dasa.</p>
<p>Jagi 2009 plána- ja huksenláhka ii dovdda doahpaga <span type="quote">“goahti”</span> (<span type="quote" xml:lang="sma">“gamme”</span>) sámi huksenárbevieru mielde, mat leat gaskaboddosaš visteráhkadusat meahcis ráhkaduvvon báikkálaš ávdnasiiguin.</p>
<p>Deanu gielda lea gieldaplánabarggu oktavuođas geahččalan áimmahuššat huksenárbevieruid nu, ahte lea árvalan meahcceguovlluid gosa lea lohpi dahkat gođiid. Sámediggeráđi mielas plánabarggu jurdda lea buorre, muhto lea cealkámušas plánii bivdán gieldda presiseret mearrádusaid diekkár meahcceguvlui.</p>
<p>Hástalusat maid sámediggeráđđi áigu čielggadit lea, ahte sáhttágo diekkár árvalus vejolaččat dáhpedorpmis dagahit váikkuhusaid ođđa goahteguovlluid bokte. Vuosttažettiin sáhttet goađit meahcis šaddat beroštahttin maiddái ođđa aktevrraide, nugo ealáhuseallimii. Danin lea dárbu guorahallat makkár váikkuhusat ođđa goahteguovlluid ásaheamis šaddet eará geavaheddjiide go eambbo olbmot johtigohtet doppe ja lea dárbu fievrrideapmái. Dasa lassin čuožžilit jearaldagat sáhttetgo goađit, daid ulbmila vuostá, šaddat gávpejohtun jus daidda šaddá čuoggáláigu. Sámediggeráđđi oaivvilda goahteárbevierus eai leat vealttakeahttá visteráhkadusat mat leat priváhta astoáiggevisttit main leat darffit, ja maid sáhttá vuovdit máksindáhtolaš márkanii.</p>
<p>Go lea sáhka eksisterejeaddji gođiid divodeamis, de lea dát oassin Sámedikki doarjjaortnegiin gáhttenárvosaš visttiid áimmahuššamis. Dál sáhttá ohcat doarjaga divodit gáhttenárvosaš gođiid.</p>
<p><em type="italic">Evttohus 12 - Áirras Piera Heaika Muotka, NSR </em></p>
<p>Čoavddus Sámi rádjegiliide mat korona geažil leat juhkkojuvvon</p>
<p>Maiddái mis Sámis lea ipmárdus eiseválddiid njoammueastadandoaibmabijuide ja ráddjejumiide Norgii mátkkošteami hárrái, bisuhan dihte njoammuma vuollin. Dan dihte lea jierpmálaš ahte eiseválddit doalahit njoammueastadeaddji ráddjejumiid. Goitge berrešii leat vejolaš hábmet veahá geabbilit systema muhtun guovlluid ássiide, gos báikegottit dál vásihit leat juohkásan guovtte sadjái giddejuvvon rájiid geažil.</p>
<p>Sámi servodagat gávdnojit sorjákeahttá riikkarájiid, ja erenoamážit Deanuleagis vásihit máŋggas ahte riikarádji golgá juste báikegotti čađa. Dá lea servodat mas lea oktasaš giella, kultuvra, servodateallin ja ealáhuseallin. Dábálaččat olbmot ellet sin eallimiid goappašiid bealde ráji, ja Covid-19 geažil giddejuvvon rájit ja mátkkoštanráddjejumit mat dál leat, dagahit stuora hástalusaid máŋgasiid árgabeaivválaš eallimii ja čuohcá sámegillii, kultuvrii ja servodateallimii. Njuolggadusain berrejit reflekteret sámi rádjeássiid dárbbuid vai árgabeaivveeallin doaimmašii buorebut.</p>
<p>Sámediggeráđđi berre ávžžuhit Norgga eiseválddiid ásahit lagat ovttasbarggu Suomain, dainna ulbmiliin ahte gávdnat buoret čovdosiid rádjerasttideaddji báikegottiid ássiide. Suomas lei olles čakčajahkebeali ja gitta ođđajagimánu lohppii spiehkastatčoavddus dan dáfus ahte Norgga bealde rádjesuohkanat besse mátkkoštit Supmii. Dan modealla berre sáhttit viidáseappot ovddidit. Soaitá vejolaš gávdnat oktasaš ortnega, mas muhtun guovlluid ássiid rádjerasttildeapmái gávdnojit geabbilit čovdosat áigodagain go lea unnán njoammun guovllus. Geavatlaččat dat mearkkašivččii ahte identifisere unnibuš geográfalaš guovlluid <span type="quote" xml:lang="smj">“sierra rádjeguovlun”</span>.</p>
<p><em type="italic">Sámediggeráđi čuovvoleapmi: </em></p>
<p>Sámi parlamentáralaš ráđi (SPR) stivra lea čoahkkimis miessemánu 6. b. 2020 gieđahallan pandemiija váikkuhusaid sámi álbmogii, ja mearridii hábmet cealkámuša fáttás. Cealkámuš šattai almmolažžan golggotmánu 6. b. 2020. Čoahkkimis golggotmánut 30. b. 2020 mearridii stivra ráhkadit strategiija vejolaš pandemiijaleavvamii boahtteáiggis, ja ásahit bargojoavkku man mihttun lea sáhkadit sámi gearggusvuođaplána vejolaš pandemiijaleavvamii boahttevuođas. Bargojoavkku mandáhtta maiddái mearriduvvui. Ruoŧa beale Sámediggi jođiha bargojoavkku. SPR meannudii ášši dievasčoahkkimis ođđajagimánu 25. beaivvi 2021 SPR doaibmaplána meannudeami oktavuođas. Dievasčoahkkin mearridii ahte koronapandemiija ja vejolaš boahtteáiggi pandemiijaleavvama gieđahallanplána galgá leat sierra čuokkisin doaibmaplánas.</p>
<p>Sámediggeráđđi lea maiddái justiisaministariin ja Gielda- ja ođasmahttindepartemeantta jahkebeallásaš čoahkkimis lokten spesifihkka hástalusaid mat gusket rádjegiliide mat leat juohkásan korona geažil. Sámediggi čujuhii erenoamážit dan maid lahttu dás lokte, ahte ferte leat vejolaš gávdnat geabbileabbo čovdosiid rádjerasttideaddji báikkálaš servvodagaid ássiide. Sámediggeráđđi lea dasa lassin lokten dán čuolmma koronakommišuvdnii, ja ii lean duhtavaš vugiin mo rádjerasttideaddji ovttasbargu Sámis lea gieđahallojuvvon. Čuolbma lea maiddái loktejuvvon sáhkavuorus eamiálbmot permaneanta forumis, árktalaš parlamentarihkkárkonferánssas ja davviriikkalaš sámeministariid ja sámediggepresideanttaid oktasaš čoahkkimis.</p>
<p type="title">Sámediggeráđi árvalusevttohus Sámediggái:</p>
<p>Sámediggi váldá Sámediggeráđi doaibmadieđáhusa dán doaibmaáigodagas diehtun.</p>
</body></document>
