<document xml:lang="sme" id="no_id"><header><title/><genre code="admin"/><author><unknown/></author><wordcount>799</wordcount><conversion_status type="standard"/><availability><license type="standard"/></availability><multilingual/><origFileName>Nærings- og bolystsatsing på Sametinget sme.docx</origFileName><parallel_text xml:lang="nob" location="naerings-_og_bolystsatsing_pa_sametinget_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Ealáhus- ja ássanmiellaáŋgiruššan Sámedikkis</p>
<p>Ealáhus- ja ássanmiellaáŋgiruššama strategiijat leat vuođđuduvvon dasa ahte davviguovllut leat leamaš máŋggakultuvrralaččat duháhiid jagiid. Ealáhusovddideapmi, infrastruktuvradoaibmabijut ja ássanmiella čatnasit seamma ollu oktii go min máŋggakultuvrralaš servodat, ja, daid gaskkas lea sorjavašvuohta ja dat nannejit ássama davvin. Sámi ealáhusovddideami doaibmabijut fertejit dan vuhtiiváldit min máŋggabealat servodagas.</p>
<p>Sámediggi ferte ásahit govda ovttasbarggu fylkkagielddaiguin, gielddaiguin ja stáhtahálddahusain ásahan dihtii rámmaid ealáhusaid, ássanmiela ja infrastruktuvrra buori ovddideapmái.</p>
<p>Strategiijat ealáhusaid ja bargosajiid ovddideapmái</p>
<p type="listitem">Ealáhusaid ja bargosajiid ovddideapmi lea deaŧaleamos fáktor dasa ahte bisuhit ássama doaresbeliin ja sámi giliin. Bargosajiid stuorra máŋggabealatvuohta váikkuha dássidis ássamii ja innovatiiva bargoeallimii. Báikkálaš guoddevašvuohta ásahuvvo dakkár ássama bokte mii lea máŋggabealat sihke agi, beroštusaid, oahpu ja barggu dáfus. Máŋggabealat ealáhuseallin ja bargoeallin leat danne áibbas dárbbašlaččat dakkár ealli servodahkii mii lea guoddevaš boahttevuhtii.</p>
<p type="listitem">Bargat dainna ulbmiliin ahte byrokratiserehuhttit smávvabuvttadeddjiid árgabeaivvi ja ásahit resursaguovddáža smávvabuvttadeddjiid várás.</p>
<p type="listitem">Láhčit vejolašvuođaid ásahit ealáhusčohkkehusaid ja váikkuhit dasa ahte rámmat gealbudeapmái loktejuvvojit.</p>
<p type="listitem">Bargat dainna ulbmiliin ahte oažžut eanet riskakapitála ealáhusáŋgiruššamiidda davvin.</p>
<p type="listitem">Gáibidit ahte stáhtalaš hálddašeapmi láhčá vejolašvuođaid dakkár bargosajiide mat eai leat sorjavaččat báikkis ja ahte eanet stáhtalaš bargosajit sirdojuvvojit eret guovddáš Østlandetis.</p>
<p type="listitem">Gáibidit ahte Ráđđehus geavaha iežas eaiggátvuođa gávppálaš fitnodagain dasa ahte ásahit bargosajiid davvin. Omd. Equinora vejolašvuođat juohkit šiehtadusaid ja dahkat lágideaddjišiehtadusaid olggobeallái prošeaktaáigodaga.</p>
<p type="listitem">Sierra fokusprográmma rittu várás, mearrabiepmu ovddideapmái ja muohkadeapmái ja áŋgiruššamii gelbbolašvuođabargosajiiguin.</p>
<p type="listitem">Bargat dainna ulbmiliin ahte nuorra fidnohutkit ožžot lassi álggahandoarjaga</p>
<p type="listitem">Gáibidit ahte minerálaealáhusa ja eará ealáhusaid vuolggasadji galgá leat nullanuoskkideapmi.</p>
<p type="listitem">Bargat dainna ulbmiliin ahte ásahuvvo dakkár meahcceláhka mii fuolaha báikkálaš olbmuid ja meahcásteddjiid vuoigatvuođa ávkkástallat luondduriggodagaiguin.</p>
<p type="listitem">Gáibidit ahte mohtorjohtalusláhka rievdaduvvo nu ahte dat guorrasa min eallinvuohkát ja addá olbmuide duohta vejolašvuođa ávkkástallat luondduin, viežžat biebmolasi luonddus ja geavahit luonddu.</p>
<p type="listitem">Ásahut riddo- ja duottarstobuid fierpmádaga autenttalaš luondu- ja kulturturismma várás.</p>
<p type="listitem">Sierra ovddidanprográmma man ulbmil lea ahte eanebut galget sáhttit ealihit iežaset meahcceresurssaiguin, guoddevaš čohkkemiin, muohkademiin ja mátkeealáhusa bokte.</p>
<p type="listitem">Gáibidit ahte riddoálbmoga vuoigatvuohta ja beassan meara resurssaide nannejuvvo, ja ahte resurssat bohtet riddoálbmogii buorrin.</p>
<p type="listitem">Gáibidit ahte biebmanealáhus šaddá dakkár suorgi mii ii nuoskkit oppanassiige.</p>
<p type="listitem">Váikkuhit dakkár boazodoalloláhkii mii váikkuha dasa ahte buot luonddugeavaheaddjit ja ealáhusdoaimmaheaddjit luonddus gieđahallojuvvojit dásseárvosaččat.</p>
<p type="listitem">Láhčit vejolašvuođaid lotnolasealáhusaide buot vuođđoealáhusaid osiin.</p>
<p type="listitem">Sámedikki SED-guovlu rahppojuvvo daidda gielddaide mat háliidit searvat, ja dat gielddat mat leat juhkkojuvvon, fátmmastuvvojit ollislaččat. Stáhta ferte addit eanet resurssaid dađistaga go SED-guovlu viidána.</p>
<p>Strategiijat ássanmiela ja báikeovddideami várás</p>
<p>Ássanmielas ja báikeovddideamis lea sáhka das ahte ásahit geasuheaddji ássan- ja eallinguovlluid, sihke báikkálaččat ja regiovnnalaččat. Eanaš guovlluin davvin fertejit nuorat guođđit ruovttubáikki oahpu gazzama várás, ja dalle lea deaŧalaš ahte sii bohtet ruovttoluotta maŋŋá oahpu čađaheami. Nuorat geat eai leat rámis iežaset bajásšaddanbáikkis ja geain ii leat gullevašvuohta dan báikái, eai háliit boahtit ruovttoluotta maŋŋá oahpu čađaheami. Báikeovddideapmi ja ássanmiella sorjájit sihke gieldda čálgobálvalusain, bajásšaddaneavttuin, vejolašvuođain beassat dikšut iežaset beroštusaid ja áinnas eahketekonomiijas. Báikeovddideapmi ja ássanmiella leat áibbas dárbbašlaččat dasa ahte nuorat fárrejit ruovttoluotta maŋŋá oahpu čađaheami ja dasa ahte bisuhit ássama báikkálaš servodagain.</p>
<p type="listitem">Nannet ja ovddidit eahketekonomiija. Juohke báikkis galgá leat deaivvadansadji, ja eaktodáhtolaš bargu galgá oažžut buoret vejolašvuođaid.</p>
<p type="listitem">Duohtandahkat Prøvebo-prosjekt nammasaš geahččalanássanprošeavtta dain gielddain main olmmošlohku lea njiedjamin, Kvitsøy gieldda modealla vuođul.</p>
<p type="listitem">Bargat dainna ulbmiliin ahte álkiduvvojit ja čorgejuvvojit dakkár lágat mat hehttejit ealáhusovddideami ássanmiela, nu go omd. Plána- ja huksenláhka, Luonddušláddjivuođaláhka ja Gáddeláhka. Lágaid galgá heivehit báikkálaš dilálašvuođaide.</p>
<p type="listitem">Bargat dainna ulbmiliin ahte meahcci ii privatiserejuvvo.</p>
<p type="listitem">Gáibidit stuorát rámmaid ássanmiellaprográmmaide ja báikeovddidanprográmmaide.</p>
<p type="listitem">Nuorat galget oažžut eanet mielváikkuhanfámu dakkár fáttáin go bargu, oahppu, ássanmiella ja meahcásteapmi.</p>
<p type="listitem">Nannet Viessobáŋkku ruđaid daidda nuoraide mat háliidit ásaiduvvat doaresbeliide ja spiehkastit iežaskapitálagáibádusas dán jovkui.</p>
<p type="listitem">Buot gielddain ja fylkkagielddain galgá leat sierra meahcceossodat, mii erenoamážit deattuha kultuvrralaš ávkkástallama ja luonddugeavaheami. Sámediggi ásaha maiddái sierra meahcceossodaga.</p>
<p type="listitem">Láhčit vejolašvuođaid almmolaš ja priváhta ovttasbargui viessohuksemiid oktavuođas doaresbeliin – oassin <span type="quote">“čuovga viesuin”</span>-áŋgiruššamis (omd. Evenášši suohkan ásahii ovttasbarggu báikkálaš báŋkkuin ja oaččui huksejuvvot ásodagaid ovdalgo prošeavttat ledje vuvdojuvvon. Suohkan dáhkidii loanaid dassážiigo viesut ledje vuvdojuvvon.) Strategiijat johtolaga ja infrastruktuvrra várás</p>
<p type="listitem">Infrastruktuvra, johtolat ja energiija bidjet vuođu sihke ealáhusaid ja ássamiid ovddideapmái. Johtolat, energiija ja eará infrastruktuvra addet beassama márkaniidda ja vejolašvuođaid gálvvuid ja bálvalusaid ovddideapmái ja buvttadeapmái. Infrastruktuvra lea dat liibma mii hábme servodaga ja addá servodahkii vejolašvuođa ovdánit ja ahtanuššat.</p>
<p type="listitem">Davvi-Norgga-ruovdemáđii galgá čađahuvvot.</p>
<p type="listitem">Juohke okta huksenprošeakta energiija ja eará industriija suorggis galgá árvvoštallojuvvot guoddevašvuođa, servodatlaš vuhtiiváldima ja lundui sisabahkkema vuođul, dainna áigumušain ahte lasihit ássama ja ásahit dássidis servodatovddideami doaresbeliin.</p>
<p type="listitem">Gáibidit oahppočovdosiid doppe gos olbmot ásset, earret eará gáiddus ja digitála oahpahusfálaldagaid.</p>
<p type="listitem">Gáibidit lassi almmolaš doarjagiid govdabáddehuksemii, ja eanet govdabáddehuksemiid doaresbeliide.</p>
<p type="listitem">Šiehtadallat vuoliduvvon hattiid ja lassi oanehisšilljogirdinfálaldagaid.</p>
<p type="listitem">Bargat dainna ulbmiliin ahte ekonomalaš juolludeamit fylkkagielddalaš geainnuide lassánit, ja loktet davviguovlluid dárbbuid bargui Nasjonal Transport plánain.</p>
<p type="listitem">Johtasiid huksen elektrisitehta fievrrideami várás gaskal davvi- ja lulliguovlluid ii galgga leat lohpi ovdalgo fápmomárkan lea heivehuvvon dakkár vugiin mii sihkkarastá ahte olbmot ja ealáhusat fidnejit govttolaš el-rávnnji, ja mii lea heivehuvvon lassi geavaheapmái davvin galbmasat dálkkádaga ja guhkes gaskkaid geažil.</p>
<p type="listitem">Váraleamos riddogeainnuid ferte buoridit nu johtilit go vejolaš, sihkkarastin dihtii dássidis johtalanvejolašvuođa ealáhusaide ja olbmuide.</p>
</body></document>
