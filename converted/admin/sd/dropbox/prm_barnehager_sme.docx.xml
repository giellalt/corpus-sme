<document xml:lang="sme" id="no_id"><header><title/><genre code="admin"/><author><unknown/></author><wordcount>308</wordcount><conversion_status type="standard"/><availability><license type="standard"/></availability><multilingual/><origFileName>PRM barnehager sme.docx</origFileName><parallel_text xml:lang="nob" location="prm_barnehager_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Sámediggeráđđi čuovvula Beaiveálggu álginjulggaštusa ahte lasihit máksomeari sámegiela gelbbolašvuhtii doarjjaortnegiid bokte sámi mánaidgárddiide ja ossodagaide ja álggahandoarjagii. - Mii nannet rekruterema ja viggamuša oažžut sámegiela sámi mánáidgárddiide dáid lohpádusaid bokte, lohka sámediggeráđđi Mikkel Eskil Mikkelsen (NSR). </em></p>
<p>Sámediggeráđđi lasiha máksomeriid doarjjaortnegiin Doarjja sámi mánáidgárddiide ja ossodagaide, ja addá 16 000 ruvnno lasi gitta guovtti sámegielat bargái. Juohke mánáidgárdi ja ossodat sáhttá ohcat doarjaga guovtti bargái juohke ossodahkii. Dat addá lasi bálkádoarjaga sámi mánaidgárddiide ja ossodagaide olles sámi servvodagas.</p>
<p>- Mii dahkat mánaidgárddiide vejolažžan loktet bálkádási, seammás go Sámedikkis lea stuorebuš kvalitehtabargu jođus mánáidgárdeprošeavtta SáMOS bokte. Dáinna lágiin hukset buori vuođu lihkostuvvat mánáidgárddi giellabargguin, dadjá Mikkelsen.</p>
<p><em type="italic">Lasi doarjaga sámi mánaidgárdefálaldagaid álggahit </em></p>
<p>Seammás lassána máksomearri sámi mánaidgárdefálaldahkii 300 000 ruvnnos 500 000 ruvdnui doarjjaortnegis Doarjja prošeavttaide ja ovddidanbargui.</p>
<p>Mikkelsen cuiggoda dárbbu eanet sámegielat mánáidgárdefálaldagaide.</p>
<p>-Mii lasihit doarjaga sámi mánáidgárdefálaldaga álggaheapmái váikkuhan dihte mánáidgárdeeaiggádiid viiddidit ja ráhkadit eanet fálaldagaid. Mun sávan dát luvve dihto álggahemiid, mii dagaha ahte sámi mánát ožžot sámi mánáidgárdesaji fálaldaga.</p>
<p><em type="italic">Gelbbolašvuohta ja rekruteren lea dehálaš </em></p>
<p>Sámediggeráđđi lea Beaiveálggu álginjulggaštusas vuoruhan doaibmabijuid duostut gelbbolašvuođakriisa sámi mánáidgárddiin ja skuvllain. Earret eará cealká Beaiveálgu ahte galgat bargat dan ala ahte bálkádásit loktanit mánáidgárdeoahpaheddjiide ja vuođđoskuvaoahpaheddjiide. Mikkelsen dadjá ahte máksomeriid lassáneapmi sámegielat bargiide lea guovddáš doaibmabidju dustet gelbbolašvuođakriisa.</p>
<p>- Okta min stuorimus bargguin lea dagahit ahte sámi mánát ja nuorat ožžot buori sámegielat fálaldaga mánáidgárddiin, danne go doppe dat giellabargu máŋgga ládje álgá. Danne fertet dagahit mánáidgárddiid geasuheaddji bargosadjin.</p>
<p><em type="italic">Oassi stuorit áŋgiruššamii. </em></p>
<p>Ovttasbargoguoimmit Beaiveálgu-ovttasbarggus leat čujuhan sámi mánáidgárddiid erenoamáš áŋgiruššansuorgin dán sámediggeáigodagas. Mikkelsen lohka dás leat lohpádusat eanet doaibmabijuid álggahit.</p>
<p>- Doarjjaortnegiid máksomeriid lasihit lea vuosttaš lávki, boahtte lávki lea álggahit barggu oččodit nuvttá sámi mánáidgárddi. Dákko bokte sávan eanet sámi mánát ožžot mánáidgárdefálaldaga mii lea vuođđuduvvon sámi gillii ja kultuvrii nu go sis lea vuoigatvuohta oažžut.</p>
<p><em type="italic">Jearahallama addá dahje vástida gažaldagaide sámediggeráđđi Mikkel Eskil Mikkelsen (NSR). +47 917 42 161, mikkel.eskil.mikkelsen@samediggi.no </em></p>
</body></document>
