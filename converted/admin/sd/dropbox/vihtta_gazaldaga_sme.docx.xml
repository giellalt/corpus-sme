<document xml:lang="sme" id="no_id"><header><title/><genre code="admin"/><author><unknown/></author><wordcount>869</wordcount><conversion_status type="standard"/><availability><license type="standard"/></availability><multilingual/><origFileName>vihtta gažaldaga sme.docx</origFileName><parallel_text xml:lang="nob" location="vihtta_gazaldaga_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Gažaldat 1 - Gulaskuddan earrodieđáhus, Arild Pettersen Inga, Bargiidbellodat </em></p>
<p>Bargiidbellodat ja Guovddášbellodat dieđiheigga Hurdalsplattforbmmas ahte ráđđehus áigu hábmet ođđa earrodieđáhusa mii addá diehttevašvuođa guolástusealáhussii, ja sihkkarastá ássama, doaimma ja gánnihahttivuođa mearragáttis. Gulaskuddan sáddejuvvui suoidnemánu 6.b. 2022, ja guoská njealji guovddáš fáttáide boahttevaš earrodieđáhusas. Unnimus riddobivdofatnasa rámmaeavttut Riddobivdofatnasiid joavkojuohku ja relevánta sturrodaga ráddjehusat Juogadit struktuvra-vuoittu maŋŋá go áigeráddjejuvvon struktuvrralaš bivdoearrejuohku nohká Bivdoearrejuogadeami davvinuorta árktalaš dorskái ja NVG- sallidii Gulaskuddama áigemearri lei Golggotmánu 7.b. 2022, ja mii fuomášeimmet ahte Sámediggi Golggotmánu 6.b. 2022 sáddii gaskaboddasaš gulaskuddanvástádusa. Mii lea sivva dasa go Sámediggi ii leat sádden loahpalaš gulaskuddama vástádusa áigemeari sisa?</p>
<p><em type="italic">Gažaldat 2 - Áhpebivdifatnasa ođđasit šláddjet riddobivdofanasin, Knut Einar Kristiansen, Nordkalottfolket </em></p>
<p>Lean čálalaš gažaldaga sádden sámediggeráđđái ja jearran maid sii leat bargan dahje jurddašan bargat go Guolástandirektoráhta lea álgán ođđasit šláddjet áhpebivdofatnasiid riddobivdofanasin, nu ahte gálvokapasiteahta unnu 500 tonnii. Vuohki dahká ahte fatnasat mat leat badjel 60 mehtera ođđasit šláddjejuvvojit riddobivdofanasin. Dákkár lágan ođđasit šláddjen lea máŋgii dahkkon. Áššái ii gula gos fanas lea registrerejuvvon. Jus earri lea juhkon 62 govdodatceahki davábealde, na dalle bivdojuvvo Davvi Norggas. Ja nu guhka go sis lea lohpi mannat gitta vuođđolinjá rádjái bivdit eari de dahket dan. Fatnasiin mii lea badjel 60 m lea dieđusge olu buoret bivdit go fatnasiin mii lea 13 m. Ja dat mielddisbuktá ahte duvdit unnit fatnasiid eret danne go stuorit fatnasat sáhttet eanet bivdit go doibmet vaikke makkár dálkkis. Ja vaikke vel Guolástandirektoráhta Oarjeguovlu, vuosttaš instánsan, lea hilgon dákkár ođđasit šláddjemiid Oasálastinlága ulbmila bokte, lea Guolástandirektoráhta čujuhan Ealáhus- ja guolástusdepartemeantta bagadussii čakčamánu 16.b. 2019 ja rievdadan máŋga mearrádusa Oarjjabeal- ja addán áhpebivdofatnasiidda háhkanlobi ja šláddjen sin riddobivdofanasin. Eará sániiguin daddjon de dát vuohki ođđasit šláddjet áhpebivdofatnasiid riddobivdofanasin váikkuha dasa ahte gilvu lassána riddolagaš guovlluin, ja nu unnu ge guolásteapmi unnimus fatnasiidda dáin guovlluin. Mu mielas dát vuohki billista Oassálastilága ulbmila ovddas heivehit bivdofatnasiid eallinvuđđui, sihkkarastit ássama ja bargosajiid riddoguovlluin ja láhčit dili nu ahte mariidna luondduriggodagaid ávkkástallan galgá riddoálbmogii ávkin. Mu mielas lea rievttes ilgat go politihkalaš láhppon dahkku lea duogábealde go diktet 60 m guhko fatnasiid dohkkehuvvot riddobivdofanasin. Sámediggeráđis čuožžu e.e, sitáhta Sámediggeráđđi ipmirda ahte lea váttis dadjat maŋŋel moatti dáhpáhusa ahte lea go dá áittan unnit fatnasiid eallinvuđđui ja duvdet go dákkár fatnasat eret unnit fatnasiid maidda lea dárbbašlaš beassat bivdit riddolagaš guovlluin. Máŋgasiin dáin fatnasiin lea maid gullevašvuohta Vestlándii nu go mii oaidnit. Sitáhta nogai. Lea go sámediggeráđi ipmárdus ahte unna fatnasat eai dárbbaš ballat massit guolásteami riddolagaš guovlluin?</p>
<p><em type="italic">Gažaldat 3 - Mohtorfievrruiguin vuodjin álbmotlašmehciin, Ingvild Maria L. Halvorsen, Nordkalottfolket </em></p>
<p>Sámediggi sáddii reivve Dálkkádat- ja Birasgáhttendepartementii 12.10.18 gos čállojuvvo "... - Ii leat sámi vuohki gáibidit nuo ja nuo stuora dietnasa meahcásteamis ovdal go sáhttá gohčodit meahcceealáhussan ovdal go dohkkehuvvo ealáhussan. Sámi ipmárdus lea ahte doaba <span type="quote">"ealáhus"</span> gokčá luondduriggodagaidávkkástallama mii ii buvtte sisaboađu maid. Luondduresursaávkkástallan lea oassi luondduruovttudoalus mii lea dábálaš eanas sámi dállodoaluin. Finnmárku. Dákkár meahccegeavaheami ipmárdussii ja kultuvrralaš beliide berre Sámedikki oainnu mielde bidjot positiiva deaddu go meannuda sierralobiohcamiid mohtorjohtaluslága mielde. <span type="quote">"Meahcci"</span> lea álo leamaš vuođđun sámi identitehtii, kultuvrii ja <span type="quote">"birgejupmái"</span> vrd. raporta Sámedikki bargojoavkkus meahcceeatnama birra, guovvamánu 29.b. 2016. Dá leat politihkalaš áigumušat man ii leat váttis doarjut. Mohtorjohtolat álbmotmehciin lea gaskaboddasaččat gildojuvvon oppalohkái. Suddjenláhkaásahusat addet sierralobi dušše ealáhusdoaimmaid oktavuođas, eai ge luonddudállodollui. Maid sámediggeráđđi bargá vai áigumušat šattaše duohtan?</p>
<p><em type="italic">Gažaldat 4 - Sámegielohppiid hospiteren - Ann-Elise Finbog, Sámeálbmot Bellodat </em></p>
<p>Gažaldat Sámediggeráđđái! Sámeálbmot bellodat háliida čuovvulit gažaldaga maid mii jearaimet Sámediggeráđis geassemánu dievasčoahkkimis Ášši man birra lea sáhka, lea go mánná gii orru suohkanis lahka Oslo, ja gii ii oaččo hospiterema sámegielas. Váhnemat leaba jearran Sámedikkis veahki ja oaččuiga aitto reivve Sámedikkis (beaiváduvvon golggotmánu 5.b). Reivves čujuha Sámediggi notáhtii/ reivii mii lea sáddejuvvon suohkaniidda ja skuvlaeaiggádiidda sámegiel oahpahusa ja gáiddusoahpahusa birra. Notáhta/ reive lea beaiváduvvon čakčamánu 1.b.2022. Das čilge Sámediggi čielgasit ahte hospiteren / giellačoagganeapmi lea dehálaš doaibmabidju olahan dihte oahppanbohtosiid sámegiel fágas. Čujuhuvvo oahpahuslága 6. kapihttalii ohppiid vuoigatvuođaid birra. Váhnemat ávžžuhuvvojit muitalit suohkaniidda gos orrot ahte Oslo suohkanis lea gávpotšiehtadus Sámedikkiin, ja ahte lagas suohkanat Osloi sáhttet atnit Oslo suohkana johtočállosa <span type="quote">"Sámi ohppiid vuoigatvuođat oahpahuslágas"</span> mállen iežaset suohkana oahpahanfálaldahkii. Eadnin 4 mánnái, lean vásihan Oslo suohkana skuvlavuogádaga ja rahčan vai mu mánát galget oažžut oahpahusa maid oahpahusláhka geatnegahttá, de dovddan váhnemiid duššástupmi. Dovdu ahte leat áibbas okto, fuobmát ahte háliidat mánáideaset šaddat sámi giellaguoddin ja de vásihit ahte rievttit biddjojit eret eai ge vuhtii váldojuvvo, dat cuvke du. Sámi mánát ja váhnemat olggobeale sámi hálddašanguovllu fertejit huikit jitnoseappot, rahčat garraseappot ja čuoččuhit gáibádusaid. Dá leat váhnemat geat dovdet ahte sii leat áibbas okto, eai dovdda vuogádaga ja eai dovdda áššejođu viidáseappot. Áidna ásahus man dovdet iežaset ásahussan, lea Sámediggi. Vásihit daid fiinna sániid mat leat čállojuvvon lágaide, muhto loahpalaččat dat eai guoskka sidjiide, dan ii galgga oktage mánná vásihit Sámeálbmoga Bellodaga gažaldat Sámediggeráđđái lea: Sáhttá go Ráđđi čuovvulit dán ášši, addit áššáigullevaš veahki ja dainna lágiin olahit presedeanssa dán ja sullasaš áššiide?</p>
<p><em type="italic">Gažaldat 5 - Sámi Girječálliid Searvi, Vibeke Larsen, Nordkalottfolket </em></p>
<p>Ođđa sámi girječálliidsearvi, Sámi Girječálliid Searvi, lea hui doaimmalaš ja oainnus. Sii oidnojit sihke sosiála mediain ja báikegottiin vuovdaleame sámi girjjálašvuođa, girjeilu ja sámi girječálliid, beroškeahttá gielas. Diibmá lohpidii ráđđelahttu Jåma doarjaga girječálliidsearvái, muhto mii leat ožžon dieđu ahte sii eai leat vel ruvnno ge ožžon. Sáhttá go Sámediggeráđđi čilget proseassa Sámi Girječálliid Servviin ja doarjaga man leat diibmá juo ožžon lohpái?</p>
</body></document>
