<document xml:lang="sme" id="no_id"><header><title/><genre code="admin"/><author><unknown/></author><wordcount>148</wordcount><conversion_status type="standard"/><availability><license type="standard"/></availability><multilingual/><origFileName>Sak 17-21 - Forslag 5 sme.docx</origFileName><parallel_text xml:lang="nob" location="sak_17-21_-_forslag_5_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámediggi áigu oččodit bistevaš geaidnočovdosa Njereveadjái</p>
<p>Mearrasámegilli Njereveadji Nuorta-Finnmárkkus lea áŋgirit bargan dan ovdii ahte oažžut geainnu mii lea rabas birra jagi, ja áŋgiruššamiin lea nagodan oažžut geainnu maid dál nákcejit doallat rabasin geassejahkebeale. Muhto, lea ain dárbu resurssaide, sihke geainnu rahpamii giđđat, ja geainnu buorideapmái vai šattašii geaidnun mii lea rabas birra jagi.</p>
<p>Sii leat ohcan ruhtadoarjaga fylkkas vai sáhtášedje rahpat geainnu, muhto eai leat dan maŋemus guovtti jagis vástádusa ge ožžon. Mearrasámi kultuvra ja guovllut leat olu massán dáruiduhttima geažil ja go boaittobealguovlluid várás lea unnán áŋgiruššan, ja lea dehálaš áimmahuššat daid servvodagaid maid mii oaidnit leat sihke ceavzilat ja main leat buorit návccat mat háliidit eallit gilážiin vuotnagáttiin.</p>
<p>Sámediggi áigu farggamusat árvvoštallat ekonomalaš doarjaga sihke luotta divodeapmái, ja vai luotta sáhtášii rahpat nu árrat go vejolaš juohke jagi. Sámediggi áigu ovddidit ášši ovttasbargošiehtadusa bokte Romssa ja Finnmárkku fylkkasuohkaniin, ja mihttu lea oažžut bistevaš geainnu Njereveadjái.</p>
</body></document>
