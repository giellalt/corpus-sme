<document xml:lang="sme" id="no_id"><header><title/><genre code="admin"/><author><unknown/></author><wordcount>259</wordcount><conversion_status type="standard"/><availability><license type="standard"/></availability><multilingual/><origFileName>Sámi kvohta ii doaimma nu go galggašii sme.docx</origFileName><parallel_text xml:lang="nob" location="sami_kvohta_ii_doaimma_nu_go_galggasii_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámi kvohta ii doaimma nu go galggašii</p>
<p>Kvohtasajit sámegielat studeanttaide leat álggahuvvon máŋga profešuvdnaoahpuin, váikkuhan dihte ahte sámi servodat oačču lassi sámegielat doaktáriid, psykologaid, farmasevttaid dahje juristtaid. Ulbmil kvohtaortnegin lea ahte eambbo sámegielagat váldet oahpu siskkobeale daid profešuvnnaid, vuoi gelbbolašvuohta stuorru Sámis.</p>
<p>Otná kvohtaortnet hálddašuvvo vugiin mii ii leat ulbmilaš. Sámegielat studeanttat gilvalit álggos sámi kvohtasajiiguin, ovdal go gilvalit vuosttašgeardeoahppoduođaštusa kvohtain ja dábálaš kvohtain. Studeanttat sáhttet okkuperet sámi kvohtasajiid, sorjákeahttá lea go sis nohka buorre árvosátni beassát sisa eará kvohtaide.</p>
<p>Dat mearkkaša ahte mii doaivumis oaččut unnit sámegielat studeanttaid dála ortnega dihte. Jus oahpus leat guokte sámi kvohtasaji, nu dego ovdamearkka dihtii medisiinna oahpus UiT:as, de lea otná ortnet ásahuvvon nu ahte sámi servodat oaččut justte guokte ođđa sámegielat doaktáriid, muhto ii fal ahte mii oaččut vel eambbo – nu go dat galggašii leat.</p>
<p>Sámi kvohtat hálddašuvvojit láhkaásahusa alit oahpu sisabeassama vuođul, § 7-3:</p>
<p xml:lang="nno"><span type="quote" xml:lang="nno">«(1) Når særskilde forhold gjer det ønskeleg, kan departementet fastsetje spesielle kvotar for enkelte utdanningar. Spesielle kvotar har andre tilhøyrskriterium enn kvoten for førstegongsvitnemål. (...) (4) Søkjarar som fyller kriteria for opptak i ein spesiell kvote, men ikkje får tilbod om studieplass, konkurrerer eventuelt vidare i kvoten for førstegongsvitnemål og deretter i den ordinære kvoten, jf. § 7-2.»</span></p>
<p>NSR sámediggejoavku bivdá sámediggeráđi bidjat johtui proseassa oaččuhan dihte rievdadit láhkaásahusa, seammás sihkkarastit sámi váikkuheami kvohta eavttuide maid departemeantta lea bidjan. Mii fertet sihkkarastit ahte kvohtat leat ulbmilaččat Sámi servodaga dárbbuid ektui. Mii dárbbašit eambbo kvohtasajiid ja sámi ohccit fertejit álggos oaččut vejolašvuođa gilvalit vuosttašgeardeoahppoduođaštusain ja dábálaš kvohtain, dahje eará earenoamáš kvohtain, ovdal go gilvalit sámi kvohtasajiiguin.</p>
</body></document>
