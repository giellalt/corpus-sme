<document xml:lang="sme" id="no_id"><header><title/><genre code="admin"/><author><unknown/></author><wordcount>889</wordcount><conversion_status type="standard"/><availability><license type="standard"/></availability><multilingual/><origFileName>Idrettsavtale_SVL sme.docx</origFileName><parallel_text xml:lang="nob" location="idrettsavtale_svl_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="deu">IDRETTSAVTALEN - VALÁŠTALLANŠIEHTADUS</p>
<p>Dát šiehtadus lea Sámi Valáštallan Lihtu, dán rájes gohčoduvvon SVL, ja Sámedikki gaskasaš šiehtadus, ja ulbmilin lea hábmet áššebeliid gaskasaš njuolggadusaid ásahan dihtii valáštallanšiehtadusa.</p>
<p><em type="italic">§ 1 Sisdoallu </em></p>
<p>Áššebealit leat soahpan ahte valáštallanšiehtadussii galgá gullat ortnega ekonomalaš rámma maid áššebealit leat soahpan galget gullat guoskevaš šiehtadussii.</p>
<p>Áššebealit leat soahpan ahte šiehtadusinstituhtta galgá leat dat arena gos oppalaš valáštallanpolitihkalaš doaibmabijut ja hástalusat ovddiduvvojit ja ságaškuššojuvvojit. Dat formaliserejuvvo gulahallančoahkkimis masa Sámediggi gohčču juohke čavčča ovdal juohke jagi jahkemolsuma. Dán čoahkkima ulbmil lea ságaškuššat bušehttii guoskevaš vejolašvuođaid ja hástalusaid, ja ásahit oktasaš ulbmiliid ja strategiijaid valáštallansuorgái mat galget gustot máŋga jagi ovddasguvlui.</p>
<p>Áššebealit leat ovttaoaivilis das ahte SVL:s lea dakkár fágalaš gelbbolašvuohta maid Sámediggi sáhttá geavahit guoskevaš áššiin main Sámedikkis lea oktavuohta instánssaiguin ja eiseváldeorgánaiguin báikkálaš, regionála, riikaviidosaš ja riikkaidgaskasaš dásis.</p>
<p>Áššebealit leat viidáseappot ovttaoaivilis das ahte boahttevaš šiehtadallamiid oktavuođas galgá šiehtadallamiid vuođul rahpat vejolašvuođa sihkkut šiehtadusas ortnegiid mat leat mielde valáštallanšiehtadusas. Ođđa ortnegiid sáhttá váldit mielde daid oasseulbmiliid vuođul maid áššebealit leat soahpan dán dokumeanttas.</p>
<p><em type="italic">§ 2 Strategiijat ja proseassat </em></p>
<p>Áššebealit lea soahpan ahte galgá leat strategalaš fokus čuovvovaš surggiide, main SVL:s lea fágalaš ja politihkalaš ovddasvástádus, ja maidda Sámediggi addá doarjaga ja main Sámediggi ohcá ovttasbarggu SVL:in earret eará čuovvovaš surggiin:</p>
<list><p type="listitem">Gulahallan Kulturdepartemeanttain spealloruđaid, valáštallanrusttegiid ja eará guoskevaš proseassaid oktavuođas</p>
<p type="listitem">Gulahallan Sámi parlamentáralaš ráđi (SPR) dásis eanet oppasámi ovttasbarggu várás, ja SPR bokte hástalit Sámedikkiid váldit stuorát ovddasvástádusa das ahte sámi valáštallan buot riikkain oažžu buriid rámmaeavttuid ja váikkuhit dasa ahte sámi valáštallan organiserejuvvo buot dáin riikkain.</p>
<p type="listitem">Eanet fokus valáštallamii ovttasbargošiehtadusain guoskevaš fylkkagielddaiguin ja gielddaiguin, ja eará guoskevaš doaimmaheddjiiguin</p>
<p type="listitem">Sámi valáštallansurggiid ovddideapmi ja ealáskahttin</p>
<p type="listitem">Čalmmustahttit vealaheami ja rasismma sámi valáštallama oktavuođas</p>
</list><p>Vejolašvuohta lea čalmmustahttit eará strategiijaid ja proseassaid jahkásaš bušeahttašiehtadallamiin. Dat galget de čállojuvvot šiehtadallanbeaivegirjái.</p>
<p><em type="italic">§ 3 Doaibmaáigi, fápmuibidjan, rievdadusat ja eretcealkin </em></p>
<p>Áššebeliid áigumuš lea dasto hábmet ja defineret daid ulbmiliid, njuolggadusaid, ovddasvástádusaid ja geatnegasvuođaid mat galget gustot sámi valáštallanšiehtadusa jahkásaš šiehtadallamiidda. Valáštallanšiehtadus ovddiduvvo dohkkeheapmái Sámedikki dievasčoahkkimii. Šiehtadus boahtá fápmui go áššebealit leat dohkkehan ja vuolláičállán šiehtadusa. Rievdadusaid gustovaš šiehtadusas sáhttá dahkat go áššebealit leat soahpan dakkár rievdadusaid. Dakkár rievdadusat bohtet fápmui go Sámedikki dievasčoahkkin lea daid dohkkehan. Goappašat áššebealit sáhttet cealkit eret šiehtadusa uhcimus jagi čálalaš dieđihemiin. Eretcealkin Sámedikki bealis eaktuda Sámedikki dievasčoahkkima mearrádusa.</p>
<p xml:lang="smj"><em type="italic">§ 4 Šiehtadallanbealit </em></p>
<p>Sámediggi ja SVL leat šiehtadallanbealit. SVL bealis šiehtadallá šiehtadallanlávdegoddi mas leat eanemusat golbma lahtu. Sámedikki bealis šiehtadallá šiehtadallanlávdegoddi mas leat eanemusat golbma lahtu geaid Sámediggeráđđi lea nammadan. Áššebealit galget ovdal šiehtadallamiid almmuhit goabbat guoibmásis geat dat leat sin šiehtadallanlávdegotti lahttun, earret eará gii lea sin šiehtadallanjođiheaddji.</p>
<p>SVL nammada ieš iežas lahtuid šiehtadallanlávdegoddái.</p>
<p>Áššebealit sáhttet ovttabeallásaččat dahje ovttas nammadit áššedovdiid geat maid sáhttet oassálastit šiehtadallamiidda. Ovttabeallásaččat nammaduvvon áššedovdit leat mielde guoskevaš áššebeali šiehtadallanlávdegottis, ja vejolaš oktasaččat nammaduvvon áššedovdit fas oassálastet šiehtadallančoahkkimiidda sorjjasmeahttun áššedovdin goappašiid áššebeliid ovddas.</p>
<p>Áššebealit leat soahpan váikkuhit sámi valáštallanpolitihka ovddideapmái oppasámi perspektiivvas, ja áigot danne bovdet Suoma ja Ruoŧa sámedikkiid áirasiid dárkojeaddjin jahkásaš šiehtadallamiidda.</p>
<p><em type="italic">§ 5 Gáibádusaid ja fálaldagaid ovddideapmi </em></p>
<p>Šiehtadallamat álggahuvvojit dainna ahte áššebealit almmuhit iežaset šiehtadallanvuolggasaji. SVL sádde čálalaš gáibádusa Sámediggái valáštallanšiehtadussan maŋit jahkái.</p>
<p>Gáibádus sáddejuvvo Sámediggái maŋimusat cuoŋojagi 15. b. Das galgá gáibádusa ekonomalaš rámma oktiibuot leat ákkastuvvon ja čilgejuvvon mo ruđat galget juogaduvvot, ja evttohuvvon váikkuhangaskaomiid šládja ja ulbmil galgá leat čielggaduvvon.</p>
<p>Sámediggi sádde dasto rámmafálaldaga ja juogadeami SVL:i maŋimusat miessemánu 1. b.</p>
<p><em type="italic">§ 6 Šiehtadallamiid áigeplána </em></p>
<p>Šiehtadallamat galget leat loahpahuvvon maŋimusat geassemánu 15. b.</p>
<p><em type="italic">§ 7 Soahpameahttunvuohta áššebeliid gaskkas </em></p>
<p>Jus áššebealit eai soaba ođđa sámi valáštallanšiehtadusa vuosttaš šiehtadallančoahkkima maŋŋá, dahje maŋit čoahkkimiid maŋŋá, de sáhttet áššebealit searvvahit Sámediggeráđi šiehtadallamiidda. Dat galgá dahkkojuvvot šiehtadallamiid bajimus áigeplána siskkabealde, gč. § 6.</p>
<p><em type="italic">§ 8 Šiehtadallamiid botken dahje áigemeari rihkkun </em></p>
<p>Jus áššebealit eai soaba ođđa sámi valáštallanšiehtadusa ovdal geassemánu 15. b., de ovddida Sámediggeráđđi ieš Sámedikki dievasčoahkkimii evttohusa mas leat dat doaibmabijut ja ekonomalaš rámmat mat galget gustot boahttevaš šiehtadusáigodahkii.</p>
<p><em type="italic">§ 9 Máksin ja ruovttoluottamáksin </em></p>
<p>Doarjja SVL:i sáhttá máksojuvvot šiehtadusjagi álggus sohppojuvvon šiehtadusa vuođul. Sámediggi sáhttá gáibidit SVL máksit ruovttoluotta doarjaga jus ii leat doallan áigemeari, gč. 10. artihkkala raporta ja rehketdoalu sáddema birra mii lea eaktuduvvon ovttasbargošiehtadusas, jus almmuha boasttu dieđuid, dahje jus doarjja ii geavahuvvo áigumušaid vuođul dahje jus lea máksojuvvon menddo ollu doarjja.</p>
<p xml:lang="nob"><em type="italic">§ 10 Rapporteren </em></p>
<p>Áššebealli SVL galgá juohke jagi sáddet Sámediggái raportta/jahkedieđáhusa ja rehketdoalu mat čájehit mo ruđat leat geavahuvvon. Dat galget sáddejuvvot Sámediggái maŋimusat cuoŋománu 15. b. Raporta galgá čájehit lea go sohppojuvvon doaibmabidju/prošeakta čađahuvvon šiehtadusteavstta vuođul. Raporttas galgá maid leat ollašuhttojuvvon bohtosiid evalueren ja vejolaš spiehkastatraporta mas lea čilgejuvvon manne sohppojuvvon šiehtadus ii leat čađahuvvon. Raprottas galgá maid boahtit ovdan lea go, dahje man muddui doaibmabidju/prošeakta lea ovddidan dásseárvvu sohkabeliid gaskkas. Raporttas galgá maid leat spesifiserejuvvon ruhtageavaheami rehketdoallu doaibmabiju/prošeavtta vuođul ja biddjojuvvot mielddusin raportii. Rehketdoalu galgá registrerejuvvon dahje stáhtaautoriserejuvvon revisor leat revideren.</p>
<p>Lassin bajábealde namuhuvvon standárdašiehtadussii raporterema ja rehketdoalu birra, sáhttet áššebealit šiehtadallamiid bokte soahpat eanet eavttuid doarjagiidda, raporteremii ja rehketdollui. Sámediggi ja Riikarevišuvdna sáhtte dárkkistit geavahuvvojit valáštallanšiehtadussii guoski ruđat eavttuid vuođul.</p>
<p><em type="italic">§ 11 Beavdegirji </em></p>
<p>Sámediggi čállá beaivegirjji áššebeliid gaskasaš šiehtadallamiin. Beavdegirjjis boahtá ovdan geat leat šiehtadallan áššebeliid bealis ja áigemuddu goas šiehtadallan lea čađahuvvon. Beavdegirjjis lea maid sohppojuvvon šiehtadus, vejolaš soahpameahttunvuođat ja vejolaš beavdegirjelasáhusat. Šiehtadallanbeavdegirji lea dohkkehuvvon go áššebealit dan leat vuolláičállán.</p>
<p><em type="italic">§ 12 Valáštallanšiehtadusa dohkkeheapmi </em></p>
<p>Sámediggeráđđi ovddida sohppojuvvon valáštallanšiehtadusa Sámedikki dievasčoahkkimii.</p>
<p><em type="italic">§ 13 Fápmuibidjan ja bistu </em></p>
<p>Sohppojuvvon valáštallanšiehtadus boahtá fápmui ođđajagemánu 1. b. 2023, ja lea fámus dassážiigo ođđa šiehtadus sohppojuvvo.</p>
<p>Kárášjohka xx/xx - 2022</p>
<p xml:lang="est">Per John. Anti, Maja Kristine Jåma,</p>
<p>SVL stivrajođiheaddji Sámediggeráđđelahttu geas lea ovddasvástádus valáštallanáššiin</p>
</body></document>
