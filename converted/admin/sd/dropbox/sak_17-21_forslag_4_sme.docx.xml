<document xml:lang="sme" id="no_id"><header><title/><genre code="admin"/><author><unknown/></author><wordcount>238</wordcount><conversion_status type="standard"/><availability><license type="standard"/></availability><multilingual/><origFileName>Sak 17-21 forslag 4 sme.docx</origFileName><parallel_text xml:lang="nob" location="sak_17-21_forslag_4_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Norgga luossahálddašeami sorjjasmeahttun suokkardeapmi Čujuhuvvo njukčamánu 2021 dievasčoahkkimii mas Bargiidbellodat ovddidii ođđa ášši das, ahte ferte álggahit sorjjasmeahttun suokkardallama das, mo Norga hálddaša sámi luossabivddu (ášši 3/21). Bargiidbellodat gáibida ahte sámediggeráđđi čuovvula initiatiivva ja ahte dát gieđahallojuvvo ođđa áššin dán dievasčoahkkimis. Luossahálddašeami ovdáneapmi maŋimuš áigge vuorjašuhttá. Finnmárkku roahkkefierbmebivdui bohtet ain ráddjehusat, ja Deanučázádaga luossabivddu leat mearridan oalát bissehit jagi 2021. Eiseválddit leat maiddái mearridan oalát gieldit mearraluossabivddu Deanuvuonas ja rittus gaskal Davvinjárgga ja Bearalvági. 6000 jagis lea dál vuosttaš geardde go deanuluossabivdu oalát bissehuvvo. Guovddáš eiseválddit, geain lea ovddasvástádus hálddašit luossabivddu, leat sihkkon mearraluossabivddu ja ollislaččat gieldán Deanučázádaga luossabivddu. Eiseválddit eai leat mielas guldalit báikkálaš olbmuid máhtu mii sáhtášii gádjut luosa. Dutkit geaid eiseválddit leat bálkáhan, čuoččuhit ohpihii ahte báikkálaš sáimmastallan lea goaridan luosanáli dili, vaikke sáibmabivdu lea 1970-logu rájes gáržžiduvvon 70%:in. Eiseválddit gáržžidit báikkálaš bivddu seammásgo viiddidit bivddu turisttaid váste. Báikkálaččat gártet gillát seammás go eiseválddit diktet turisttaid bivdit viidát, eandalii Suoma bealde. Hálddašeamis eai leat maiddái nákcen eastadit predáhtoriid laskamis, eaige leat atnán dan guovllu báikkálaš máhtus árvvu. Manin dát ii leat dutkojuvvon eambbo? Ferte iskat leatgo biologalaš rievdadusat leamaš mielde váikkuheamen dálá dillái. Muđui čujuhit mii Deanučázádaga guolástushálddahusa (DG) gulaskuddancealkámuššii dán áššis. Sámediggi gáibida ahte eiseválddit álggahit sorjjasmeahttun guorahallama gávnnahan dihtii manin dál leat dakkár dilis mas mearraluossabivdu gáržžiduvvo sakka, ja ahte Deanučázádaga luossabivdu bissehuvvo. Dáinna Sámediggi addá čielga signála Stuoradiggái. Sámediggi bivdá ahte ášši biddjojuvvo ođđa áššin dán dievasčoahkkimis ja ahte sámediggeráđđi ráhkkanahttá dan.</p>
</body></document>
