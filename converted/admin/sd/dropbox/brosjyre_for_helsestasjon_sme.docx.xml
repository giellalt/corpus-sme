<document xml:lang="sme" id="no_id"><header><title/><genre code="admin"/><author><unknown/></author><wordcount>731</wordcount><conversion_status type="standard"/><availability><license type="standard"/></availability><multilingual/><origFileName>Brosjyre_for_helsestasjon sme.docx</origFileName><parallel_text xml:lang="nob" location="brosjyre_for_helsestasjon_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Dearvvašvuođastašuvnna bagadallan </em></p>
<p><em type="italic">Loga munnje </em>doaibmá lea fálaldat mas addet nuvttá girjjiid ja giellaovdadeami diehtojuohkinneavvagiid smávvamánáide (0-6 jagi) ja sin váhnemiidda, dat lea ovttasbargu dearvvašvuođastašuvnnain ja girjerádjosiin. <em type="italic">Loga munnje </em>lea Bokstart.no modealla mielde hábmejuvvon, ja lea heivehuvvon sámi bearrašiidda. </p>
<p><em type="italic">Loga munnje </em>hástala váhnemiid hupmat, lohkat ja lávlut mánnái álggu rájes go lea njuoratmánná, sámegillii. Ulbmil dainna lea doarjut dán barggu mii dahkko dearvvašvuođastašuvnnas, ovddidit giellaovdáneami ja buori ovttasdoaimma gaskal váhnemiid ja mánáid. </p>
<p>Prošeakta ovttasbargá suohkaniiguin olles riikkas. Dearvvašvuođastašuvnnat mat leat mielde dán prošeavttas ovttasbarget suohkana álbmotgirjerádjosiin ja sáhttá ásahit gulahallanolbmo dán bargui.</p>
<p xml:lang="hbs"><em type="italic">ULBMIL </em></p>
<p><em type="italic">Loga munnje </em>leat golbma váldoulbmila: </p>
<list><p type="listitem">Nannet váhnemiid mearkkašahtti rolla máná giela- ja identitehtaovdáneamis.</p>
<p type="listitem">Heivehit nu ahte máŋggagielat mánát galget gárgedit sámegiela sin vuosttáš giellan nu bures go vejolažžan sin eavttuid vuođul.</p>
<p type="listitem">Dáhkat sámi girjjálašvuođa olámuddui smávvamánáide ja váhnemiidda.</p>
</list><p xml:lang="deu"><em type="italic">MIHTTOMEARRI </em></p>
<p>Buot sámi smávvamánnábearrašat galget oaččut nuvttá girjji ja diehtojuohkinmateriála dearvvašvuođastašuvnnas máná vuosttáš jagi, dahje maŋŋel. Ovttaskas dearvvašvuođastašuvdna árvvoštallá ieš buoremus áiggi goas juohká girjjiid. Sámediggi háliida ahte buot sámi smávvamánát ožžot dán doarjaga.</p>
<p>Dat čuovvuluvvo dakko bokte ahte juohkehaš oačču girjji skeaŋkan girjerádjosis go mánná lea birrasiid 2 ja 4 jagi. Dearvvašvuođastašuvdna addá bovdehusa/skeaŋkakoartta girjerádjosii gos sáhttá viežžat skeaŋkagirjji.</p>
<p><em type="italic">VUOSTTAŠ JAHKI: RIEBANČIVGA -girjii ja RIEBANČIVGA-gihpa ja DIEHTOGIHPA </em></p>
<p>Riebančivga girjii, Riebančivga gihpa, Loga munnje -gihpa ja Máná giella -gihpa juhkkojuvvo konsultašuvdnan mas giella lea temán, ovdamearkka dihtii go mánná lea gávccimannosaš.</p>
<p><em type="italic">Riebančivga: </em>Govvagirjjis lea oktageardán teaksta sámegillii. Rávisolbmot sáhttet mánáiguin hupmat govaid mielde ja daid iešguđetlágán beaivválašdilálašvuođaid birra go gehččet girjji. Sihke rieban ja njoammil leaba sohkabealleneutrálat, nu ahte sihke nieiddat ja bártnit sáhttet identifiseret daiguin. </p>
<p><em type="italic">Riebančivgga - gihpagis </em>lea seamma illustrašuvdna ja sisdoallu go govvagirjjis, muhto eambbo lassiteaksta sámegillii. Lea ráhkaduvvon eambbo teaksta muitalussii doarjun dihte lohkat sámegillii. Riebančivgga – gihppaga sáhttá ovdamearkka dihtii juohkit maŋŋel go mánná lea deavdán ovtta jagi, dahje oktanaga buot eará materiálaiguin. Materiálaid addet oktan girjeveaskkuin. Dearvvašvuođastašuvnnas sáhttá ovdanbuktit buot gihppagiid mat leat ja čájehit ahte dat gávdnojit maiddai neahtas. </p>
<p><em type="italic">Loga munnje -gihpa: </em>Gihppaga addet oktan girjjiin. Dát galgá movttiidahttit váhnemiid ja eará rávisolbmuid hupmat, lohkat, riibmet ja lávlut ovttas mánáin sámegillii. Gihpa lea sihke sámegillii ja dárogillii. </p>
<p><em type="italic">Máná giella -gihppagis </em>lea oppalašgovva máná gielas go lea gávccimannosaš, ovtta jagi, gávccinuppelohkáimannosaš ja golbma jagi boaris. Geavat oppalašgova álgovuođđun go galggat sagastallat váhnemiiguin ja earáiguin geat barget smávvá mánáiguin. Gihpa lea sihke sámegillii ja dárogillii. </p>
<p xml:lang="fkv"><em type="italic">DIEHTU GIELLAVÁLLJEMA JA MÁŊGGAGIELALAŠVUOĐA BIRRA </em></p>
<p><em type="italic">Giellaválljen lea dehálaš -gihppaga </em>lea Sámediggi ráhkadan nannen dihte giellaválljema sámi smávvá mánnábearrašiid gaskkas. Gihpa lea dán birra ahte man dehálaš lea hupmat sámegiela mánnái dán rájes go lea njuoratmánná, ja makkár ovdamunit leat go máhttá máŋga giela. Dát temá lea dehálaš álggu rájes juo, go galgá sagastallat váhnemiiguin dearvvašvuođadárkkistusas dearvvašvuođastašuvnnas. Loga eambbo: www.sametinget.no/lesformeg/ </p>
<p><em type="italic">Sæmesth maanine! -gihppaga </em>lea ráhkadan Aajege sámi giella- ja kulturguovddáš. Dat lea máŋggagielatvuođa birra ja lea bagadallan lohkamii ja giellaovdáneapmái earenoamážiid lullisámi bearrašiidda. </p>
<p xml:lang="fkv"><em type="italic">GUOVTTEJAHKÁSAŠ JA NJEALJEJAHKÁSAŠ DEARVVAŠVUOĐADÁRKKISTUS: SKEAŊKAKOARTTA JUOHKIN </em></p>
<p>Mánát ožžot máŋga girjji skeaŋkan ovddidan dihte sámegillii lohkat. Dearvvašvuođaguovddáš juohká skeaŋkakoarttaid govvagirjái maid mánát ožžot guovttejahkásaš ja njealjejahkásaš dearvvašvuođadárkkistusas. Girjjiid ferte viežžat girjerádjosis. Bearrašat ožžot seammás oahpisteami girjerádjosis, ja fálaldaga ráhkadit luoikankoartta. Skeaŋkakortii čálát máná nama.</p>
<p xml:lang="fkv"><em type="italic">RIEBANČIVGA JA GIHPPAGIID JUOHKIN </em></p>
<p>Dá leat <em type="italic">rávvagat </em>dutnje gii galggat juohkit Riebančivggagirjji ja gihppagiid Loga munnje. </p>
<list><p type="listitem" xml:lang="vep"><em type="italic">LOGA MUNNJE </em></p>
</list><p>Muital oanehaččat ahte dearvvašvuođaguovddáš lea mielde Loga munnje prošeavttas, ja váhnemat galget oaččut sámegielat lohkangihppagiid mielde ruoktot. Muital ahte girjjit leat skeaŋkan vuoi sáhttet fárrolaga lohkat dáid.</p>
<list><p type="listitem" xml:lang="deu"><em type="italic">GIELLAVÁLLJEN </em></p>
</list><p>Ávžžuhit váhnemiid hupmat, lávlut ja lohkat sámegillii ja álgit geavahit sámegiela go mánná lea njuoratmánná. Dihtomielalaš giellaválljen ja konsekveanttat geavahit sámegiela lea dehálaš giellaovdáneapmái ja máŋggagielalašvuohta lea ovdamunni ja nanusvuohta mánnái.</p>
<list><p type="listitem" xml:lang="vep"><em type="italic">LOHKAT OVTTAS </em></p>
</list><p>Muital ahte ovttas lohkat girjji lea fiinna vuohki leat mánáin fárrolaga. Geahččat ja cuoigut govaid girjjis, addá mánnái ja rávisolbmui oktasaš fokusa. Njuoratmánát sáhttet gaskkit girjji. Dađistaga sáhttet ovttas geahččat girjji mánáin, hupmat beaivválaš diŋggaid birra ja gávnnahit iežaset historjjá. Mánná oahppa sihke guldalit ja ieš hupmat. Mánná oahppa eanet sániid.</p>
<list><p type="listitem" xml:lang="fkv"><em type="italic">LÁVLAGAT, RIIBMA JA NJUOLGGADUSAT </em></p>
</list><p>Ávžžuhit lávlut lávlagiid, riibmet ja stoahkat lávlunstohkosiid sámegillii.</p>
<p>Loga munnje addá vejolašvuođa ovttasbargat dearvvašvuođastašuvnnain ovddidit jitnositlohkama, lohkanhálu ja ovddidit árat giellaovdáneami. Ovdamearkkat konkrehta ovttasbargovuogit sáhttet leat:</p>
<p type="listitem">Girjerájus addá rávvagiid makkár girjjiid dearvvašvuođastašuvdna berre oastit dahje ráhkada girjerávvaga plakáhta vuordinlátnji.</p>
<p type="listitem">Dearvvašvuođastašuvdna juohká dieđuid bearašdoaluid birra nu dego njuoratmánáidlávlla ja jitnositlohkanbottut girjerádjosis.</p>
<p type="listitem">Girjerájus fállá lanja njuoratmánádeaivvademiide girjerádjosis.</p>
<p type="listitem">Jitnositlohkanboddu dearvvašvuođastašuvnnas dahje rabasbeivviin mánáidgárddiin.</p>
<p>Jus dus leat eambbo evttohusat movt dearvvašvuođastašuvdna sáhttá ovttasbargat baikkalaš girjerádjosiin, de háliidit áinnas gullat dan.</p>
<p xml:lang="sms">OKTAVUOHTA</p>
<p xml:lang="fin">Päivi Alanen</p>
<p>Prošeaktajođiheaddji Loga munnje Sámedikkis</p>
<p>paivi.alanen@samediggi.no</p>
<p xml:lang="vep">48211006</p>
<p>Jus háliidat diŋgot materiála, sáddes e-poasta sambib@samediggi.no</p>
</body></document>
