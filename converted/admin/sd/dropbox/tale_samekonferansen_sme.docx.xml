<document xml:lang="sme" id="no_id"><header><title/><genre code="admin"/><author><unknown/></author><wordcount>1191</wordcount><conversion_status type="standard"/><availability><license type="standard"/></availability><multilingual/><origFileName>Tale samekonferansen sme.docx</origFileName><parallel_text xml:lang="nob" location="tale_samekonferansen_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Fylkkaráđijođiheaddji, stáhtačálli – buorit olbmot</p>
<p>Mun lean ožžon barggu muitalit Sámedikki bajitdási vuoruhemiid birra boahtte njealji jahkái. Dat lea fáddá man mun lean, maŋimus vahkku dramáhtalaš dáhpáhusaid dihte lean šaddan divodit. Soahti, pandemiija ja stuorapolitihkalaš rievdadusat čuhcet maiddái midjiide. Dáid beivviid áiggun dovddastit doarjaga ukrainalaččaide geat gillájit soađi.</p>
<p>Mun sáhtán álgit dainna ahte muitalit ahte ii goasse ovdal leat leamaš deháleabbo sihkkarastit olmmošvuoigatvuođaid. Jus goasse lea áigi goas olmmošvuoigatvuođat vuortnuhuvvojit ja rihkkojuvvojit, de lea dákkár áiggis stuorit várra dasa.</p>
<p>Mánnodaga bođii vel okta ON dálkkádatoasseraporttain mas boahtá hui čielgasit ovdan ahte mis lea vel oanehit áigi dahkat juoidá mii hehtte duođaleamos váikkuhusaid dálkkádatroasus, go oktage goasse livččii jáhkkán. Mii leat lohkan ON luonddupanela raportta mas čuožžu ahte biologalaš valljivuohta lea nu hearkkes dilis ahte mis lea luondduroassu mii lea lihka duođalaš go dálkkádatroassu.</p>
<p>Nu movt oallugat earát, de vuorjašuvan mun maid dainna mii dáhpáhuvvá. Dat lea dan dihte go ákkat mat geavahuvvojit vuovdin dihte sámi beroštumiid máŋgga áššis, fáhkkestaga adnojit ávkin alcceset máilmmi kaosa dihte.</p>
<p>Sáhtán namuhit ovtta dáin ákkain: Dálkkádatroassu ja ruoná molsun. Das ákkastallojuvvo ahte go mii fertet hehttet máilmmi liegganeami, de ferejit sámi beroštumit duvdiluvvot eret dan ruoná molsumis. Bieggaindustriija, minerálabohkan, elrávdnjeinfrastruktuvra ja batteriijafabrihkat. <span type="quote" xml:lang="eng">«greater good»</span> beroštumit duvdet eret olmmošvuoigatvuođaid, maidda álgoálbmotvuoigatvuođat gullet. Dál go lea soahti Eurohpás de lea energiijapolitihkka dat mii eanet go goase ovdal buktá stuora hástalusaid.</p>
<p>Muhto ii leat álkit go geahččá dálkkádatroasu hástalusaid, dat lea maid juoga maid mii dovdat vuosttažettiin dramáhtalažžan, danin go oallugat mis barget luondduvuđot ja vuođđoealáhusain. Vearrát ja unnit einnostahtti dálkkit leat okta oassin dain. Goikkádagat, stuorit vuovdebuollinvárra, balssat mat jávket, eanet sorttat lastamáđut mat borret dan vátna šaddodaga, ođđa dávddat elliide, eanet makrealla, gassa muohta, jiekŋagearddit ja issoras dálkenuppásteamit. Muhtimat lohket ahte nie lea álo leamaš. Earát fas lohket ná ii leat ovdal leamaš.</p>
<p>De lea vel dat biologalaš valljivuođa massin, luondduroassu. Biepmusráidu mii lea gáhččame ja sorjavaš šlájat rahčet. Mii leat guhká juo lohkan ahte šávšša ferte oalát ráfáiduhttit. Dat lea danin go dat lea šládja man nu máŋga eará šlája dárbbašit. Dákkár hástalusaid fertet mii dustet dávjjit danin go temperaturbadjáneamis leat stuora váikkuhusat. Konferánsaoasseváldit. Mun ferten dahkat čielggasin ahte dát áššit eai leat <em type="italic">Sámedikki vuoruheamit </em>, muhto juoga mii lea áibbas sihkar, lea ahte Sámedikkis ferte leat politihkka nu ahte lea gearggus dustet dákkár hástalusaid. Mis lea leamaš olu rahčamuš dainna ahte fuolahit álgoálbmotvuoigatvuođaid lea leamaš váttis dalle go leat leamaš buorit ja ráfálaš buorit beaivvit. Danin lea mu sáttasátni didjiide ahte dál dat lea áigi, dál leat olmmošvuoigatvuođaid ákkastallamat nannosepmosat. Dat lea dalle go visot eará lea eahpeeinnostahtti, dalle ferte láivvimus unnimussuddjen vuhtiiváldojuvvot. Dalle lea vealtameahttun ahte olmmošvuoigatvuođat doahttaluvvojit. </p>
<p>Čielga diehtun dás lea ahte Sámediggi fokusere garraseappot sihkkarastit olmmošvuoigatvuođat doahttaluvvojit.</p>
<p>Ja sámi servodaga ja davviguovllu buot deháleamos resursa leat ge mánát. Sin dilli ii boađe doarvái oidnosii olu digaštallamiin davviguovlluid birra. Sámediggi áigu álggahit mánáidforuma gos galgat guldalit mánáid ođđa vuogi mielde sámi servodagas.</p>
<p>Sámi mánáid bokte lea sámi boahtteáigi.</p>
<p>Danne berošta Beaiveálgu julggaštus das ahte háhkat mánáidgárdeoahpaheddjiid ja oahpaheddjiid. Dat lea erenoamáš dehálaš gelbbolašvuohta sámi servodagas. Mis váilot dát guovddáš fágaolbmot ja sis leat olu vejolašvuođat ávkkástallat gelbbolašvuođaineaset. Sis lea bargoeallima gollevuorbi, sáhttá dadjat.</p>
<p>Dán višuvnna juogadit ráđđehusain mii lea cuiggodan seamma ášši Hurdal- julggaštusas. Aŋkke goitge ádjána vihtta jagi oahpahit oahpaheaddji dahje mánáidgárdeoahpaheaddji geas lea sámegiella fágan. Ja ádjána oahpaheddjiid oažžut válljet sámegiela joatkka- dahje lassioahpahussan ja dasto nákcet álggahit oahpahusa fágas. Ii veadjemeahttun gal leat. Muhto ádjána gal. Sámediggi lea ásahan nu gohčoduvvon superstipeanddaid. Dat mearkkaša ahte oaččut 50 000 ruvnno stipeandda jus leat daid bivnnuhis oahpaheddjiid dahje mánáidgárdeoahpaheddjiid searvvis. Dat oktan dainna ahte oažžu sihkkojuvvot jagi oahppoloana loatnakássas jus dus leat gitta 60 oahppočuoggá lassin oahpaheaddjiohppui lea buorre ortnet mii lea amas oallugiidda.</p>
<p>Mu mielas fertet joatkit ja mii dárbbašit oahppovirggiid sámi oahpaheddjiide ja mánáidgárdeoahpaheddjiide, heivehuvvon ortnegat gos sáhttá sihke gealbudahttit ja leahkit barggus ja mii fertet bálkkáin bargat mearrediđolaččat. Loktet oahpaheddjiid ja mánaidgárdeoahpaheddjiid árvvu bálkká dáfus maid.</p>
<p>Muhto mánáid bajásšaddandilli ii leat dušše oahpahusa birra. Hárdin, vuortnuheapmi, gutnehuhttin, illasteapmi ja givssideapmi leat áššit mat njillet sielu. Menddo olu mánát vásihit dán árgabeivviideaset. Jus ovddida ášši de jođánit cuiggoduvvo gutnehuhttinhysteriijan ii ge galgga <span type="quote">"duššiin"</span> beroštit. Ii leat dušši dilli go mánát ja nuorat vásihit vaši ja hárdima árgabeaivineaset. Dat ii leat dušši go mii ain bajásšaddadit olbmuid geat hárdet nuppiid. Dat bilida dan mii doalaha servodaga čoahkis.</p>
<p>Fylkkagielddat eaiggádit skuvllaid, ja sin ovddasvástádus lea skuvlla psykososiálalaš dilli. Givssideapmi ja vuortnuheapmi dáhpáhuvvu skuvllain gos leat sámi mánát muitalit ohppiidiskkadallamat. Maid mii diehtit dan birra? Menddo unnán. Lea eahpečielggas geat dat givssidit, hárdet ja vuortnuhit. Ja mii diehtit menddo unnán dan birra movt dat dáhpáhuvvá 2022:s.</p>
<p>Háliidan rámidit <span type="quote">"Romsa Dál"</span> prošeavtta mas Romssa valáštallansearvi lea njunnošis. Dán prošeavtta mihttu lea vuosttildit hárdima ja dáinna vugiin veahkeha prošeakta servodaga doalahit čoahkis. Lean giitevaš ja movttet álggahemiin ja illudan čuovvut prošeavtta. Eat mii sáhte luoitit vaši, vuortnuheami ja hárdima vuostálastima ovttaskas prošektii, muhto galgat movttiiduvvut dainna.</p>
<p>Dál galgat farggamusat vuolláičállit ovttasbargosoahpamuša Romssa ja Finnmárku fylkkagieldda ja Sámedikki gaskkas. Dat lea áŋgiris šiehtadus, muhto dieđusge diehtit ahte Romsa ja Finnmárku fylkkagielda galgaba earránit ja mii šaddat dasto ođasmahttit šiehtadusaid guvttiin oassebeliin áiggi mielde. Proseassa ádjána, muhto mu jurdda lea ahte dárbbašit šiehtadusa dan áigodagas dássážii go fylkkat leat formálalaččat ásahuvvon guoktin iehčanas fylkan fas.</p>
<p>Čoahkkináirasat, dáinna bargguin leat beassan dovddastit man stuora erohusat duođaid leat doarjjaortnegiin sámiid ektui dán guovtti fylkka gaskkas. Dát lea juoga maid sávan mii sáhttit dásset ja sihkkarastit seamma buriid ortnegiid sihke Romsii ja Finnmárkui boahtteáiggis.</p>
<p>Dákkár sáhkavuorus ii sáhte dušše bajit dási smiehttamuš ja ballu. Ferten bajidit guokte doaimma mat illudahttiba mu. Nubbi lea goikadanrusttet Davviálbmogiid guovddážis mii lea rahčan ja sihkkarastán vejolašvuođa fuolahit erenoamáš biebmokultuvrra mearrasámi guovlluin. Nubbi lea Tore Hund:a Cehporis prošeakta man Várdobáiki lea álggahan oassin Nationálaávvudeamis 2030:s. Dat lea duhát jagi čalmmustahttin go Olav Haraldson njeidojuvvui Stiklestad-riidduin. Cehporis lei náhkki / náhkkebihttá mii suodjalii Tore Hund:a ja su veaga dán myhtalaš riiddu oktavuođas. Duojár Ellen Berit Dalbakk lea ráhkadan dákkár Cehporasa mii gieskat čájehuvvui ovtta vernissage oktavuođas aiddobáliid.</p>
<p>Dát gelddolaš prošeavttat leat dan birra movt fuolahit ja suodjalit historjjá ja máhtu ovddešáiggis boahtteáigái.</p>
<p>Loahpas áiggun vel loktet dárbbu lihkostuvvat bargguin rahpat sámi viesu dáppe Romssas. Háliidan rámidit sámi organisašuvnnaid mat leat áŋgirit bargan, vaikke leat ádjánan guhkká hukset dán deaivvadanbáikki. Sámedikki bealis háliidan dadjat ahte lei min višuvdna ahte dát deaivvadanbáiki rahpasa ja min plána livččii ahte rahppo nu johtilit go vejolaš.</p>
<p>Čoahkkináirasat. Ii dat leat álki bisuhit doaivaga go orro nu seavdnjat. Mii jurddašit sin birra geat dáid beivviid masset visot soađis. Buorebut go earát diehtit mii váikkuhusaid guhkit áiggi vuollai. Lea ártet jurddašit ahte mii leat ceggen visot maŋŋel nuppi máilmmisoađi go davvi álbmot lei bombejuvvon, eváhkuverjejuvvon ja lei massán visot soađi dihte. Guorosnaga máhcaimet ruovttoluotta ja ceggiimet fas visot. Ballu ja muitalusat soađi birra gullojit ain. Háliidan ovdan doallat ahte Sámediggi oaidná soađi váikkuhusaid sámi servvodahkii máŋgga ládje. Lea sáhka eanet gelddolašvuođas ja militeara oassálastimis davvin, lea sáhka moalkát energiijapolitihkalaš dilis Eurohpás, lea sáhka das ahte dálkkádatroassu ja luondduroassu gievru ja vearáska go buot maŋŋona Eurohpa soađi dihte ja lea sáhka das ahte moivi ja eahpesihkarvuohta dagaha olmmošvuoigatvuođaid ja álbmotrievtti rihkkuma. Dat guoská midjiide buohkaide. Dál mii fertet sihkkarastit ahte olmmošvuoigatvuođat gustojit.</p>
<p>Giitu beroštumis.</p>
</body></document>
