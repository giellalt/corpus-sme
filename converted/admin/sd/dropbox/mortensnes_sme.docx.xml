<document xml:lang="sme" id="no_id"><header><title/><genre code="admin"/><author><unknown/></author><wordcount>592</wordcount><conversion_status type="standard"/><availability><license type="standard"/></availability><multilingual/><origFileName>Mortensnes sme.docx</origFileName><parallel_text xml:lang="nob" location="mortensnes_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Hupmančuoggát Ceavccageađggi p-saji rahpamii bearjadaga borgemánu 20.b 2021</p>
<list><p type="listitem">Ceavccageađgi lea erenoamáš čáppa báiki mas leat orrunsajibázahusat mat leat badjel 10 000 jagi boarrásat</p>
<p type="listitem">Báiki lea gasku vuona gos leat valjit guolit ja mearranjiččehat, lagasvuohta guollesajiide ja loddeváriide.</p>
<p type="listitem">Dáktebázahusat duvnniin čájehit ahte dáppe leat gávdnon lottit, skálžžut, bohccot, muhto buot eanemus guolit ja mearranjiččehasat (olu njuorjjut).</p>
<p type="listitem">Leat gávdnon birrasiid 300 duktasaji Ceavccageađggis, mat ovddastit jotkkolaš orruma juohke áigodagas otná beaivvi rádjái. Orrunsajit boarráset geađgeáiggis leat 60 mbm , ja nuorat orrunsajit vuollelis gáddesárgás, loktejuvvon eatnamis maŋŋel maŋemus jiekŋaáiggi. Leat olu dieđut mat duođaštit ahte boarráseamos orrunsajit leat ovddemuš giđđa-/geasse- orrunsajit leamašan.</p>
<p type="listitem">Nuorat geađgeáiggis lassánit duktasajit, dat sturrot ja šaddet eanet dego rektáŋgelat, ja duktasajit čoahkkanit eanet gobiide/luovttaide. Go nuorat geađgeáiggis šattai lieggaset dálki ja stuorit stohpoduvttat, de duvnnit maid sturro. Dáktebázahusat čájehit ahte orrun šattai eanet bistevaš orrun, ollesjagiorrun.</p>
<p type="listitem">Árra metállaáiggis čoasku fas dálkkádat, lei sullii nu mo mis lea dál. Árra metállaáiggis ruovdeáigái birrasis Kristusa riegádeami, šadde unnit stohpoduvttat ja álge eanet goađástallat, šattai eanet sirddašeapmi ja áigodatjohtolat.</p>
<p type="listitem">Stohpoduvttat ruovdeáiggis ja gaskaáiggis leat jorbasat nu go dovdat bealljegoađi historjjálaš áiggis. Ceavccageađggis lea maid gávdnon návstodukta dán áigodagas. Gaskaáiggi loahpparájis šaddet goađit eanet dego rektáŋgelat, ja 1600/1700-logus gávdnat oktasašgoađi gos sihke olbmot ja oamit orro ovttas. Oktasašgoađi váldoáigodat lei 1700-1800 logus, ja nohkagoahtá 1900-logu álggus. Vuollin Ceavccageađggi mearragáttis gávdnojit oktasašgoađi duktasajit mat lea geavahuvvon 1900 logu rádjái.</p>
<p type="listitem">Ceavccageađggis lea stuorimus eamihávdesadji maid dovdat Sámis, gos leat sullii 400 eamihávddi mat leat geavahuvvon 2500 jagi álgo jahkeduháhis ovdal Kristusa riegádeapmái gitta 15/1600-lohkui. Jápmán olbmuid gisse bessiid sisa ja sáhtte nu go reaidduid, elliid dávttiid, guoli, mearralottiid ja skálžžuid oažžut mielde hávdái. Hávddiin árra metállaáiggis (ovdal Kr.) leat gávdnon bivdinreaiddut, sabehat, dávggit ja dáktenjuolat sihke nisson- ja dievdohávddiin. Juvvii lei vuogas hávdádit olbmuid, dohko ráhkadedje geađgelanjaid, dahje báktái borde geđggiid. Luoddaneamit ja vuovnnat bávttis oidnojuvvo uksan eará máilmmiide, earret eará jábmiid riikii.</p>
<p type="listitem">Leat guokte oaffarsaji mas jorba hámit (oaffarriekkis), oaffargeađgi Guovžageađgi, lea dego bákti. Ceavccageađgi lea dego bázzi mas 13 geađgerieggá, masa olbmot oaffarušše guollevuoja dahje vara. Rieggáid gaskkas leat maid gávdnon vurkejuvvon bohccočoarvvit ja elliid, guliid ja lottiid dávttit.</p>
<p type="listitem">Visot dát dahká ahte Ceavccageađgi kulturmuitoguovlun lea áibbas erenoamáš ja guovddážis go Sámediggi dál evttoha ođđa máilmmiárbebáikki mas eamiálbmotperspektiiva UNESCO máilmmiárbbe listui. Evttohusa namma lea Várjjat siida ja sisttisdoallá kulturmuittuid; Ceavccageađgi Unjárggas, Noiddiidčearru Báhccavuonas ja Gollevárri Deanus. Sihke Noiddiidčearus ja Golleváris leat bivdorusttegat gottiide, ja dahká ahte dát golbma saji dievasmahttet guđet guimmiideaset hui vuohkkasit. Evttohus lea ráhkaduvvon lagas ovttasbargguin fylkagielddain ja guoski gielddaiguin ja earáiguin geaidda ášši guoská. Sámedikki ovddemus mihttu lea ahte Várjjat siida galgá beassat listui gos dat geat vigget beassat máilmmiárbebáikin Norggas.</p>
<p type="listitem">Dán bisánanbáikki ođasmahttinbargu álggii jagi 2016, go Stáhta geaidnodoaimmahat, Unjárgga gielda ja Sámediggi čoahkkinaste ja gulahalle ovttasbarggu birra Nasjonal turistveg oktavuođas. Nu ahte dáinna prošeavttain leat máŋga jagi bargan.</p>
<p type="listitem">Sámediggi lea prošeavtta dorjon ruđalaččat badjelaš miljovnna ruvnnuin.</p>
<p type="listitem">Dál lea bisánansadji šaddan hui fiinnisin ja ođđaáigásažžan, ja heive hui bures dán guovllu eanadahkii, ja liikká lea maiddái kultureanadat hui oidnosis. Go boahtá báikái de oažžu dakkár dovddu ahte dá lea juoga dehálaš mii galgá oidnot. Ovdal ii lean dat juste dat seamma dovdu, go dalle ii lean báiki liikká geasuheaddji go dál.</p>
<p type="listitem">Eananlokten-bázzi deattuha ja gaskkusta maid eananloktenproseassaid ja ássanhistorjjá maŋŋel maŋemus jiekŋaáiggi otná beaivái bures.</p>
<p type="listitem">Olgosajis diehtojuohkinvistti birra leat beaŋkkat dál, ja gussiide lea buoret bisánit ja geavahit saji go olles guovlu lea čábbon.</p>
<p type="listitem">Sámedikki mielas lea hui dehálaš ahte guovlu lea láhččojuvvon ja ođđaáigásaš jus boahtteáiggis galgá beassat máilmmiárbesadjin.</p>
<p type="listitem">Danne lea stuora gudni leahkit mielde rahpat dán ođđa, ja fiinna rusttega, ja sávan midjiide buohkaide ollu lihkku beaivái!</p>
</list></body></document>
