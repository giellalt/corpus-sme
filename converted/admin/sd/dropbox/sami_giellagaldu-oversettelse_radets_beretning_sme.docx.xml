<document xml:lang="sme" id="no_id"><header><title/><genre code="admin"/><author><unknown/></author><wordcount>856</wordcount><conversion_status type="standard"/><availability><license type="standard"/></availability><multilingual/><origFileName>Sámi Giellagáldu-oversettelse rådets beretning  sme.docx</origFileName><parallel_text xml:lang="nob" location="sami_giellagaldu-oversettelse_radets_beretning_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Sámi Giellagáldu</p>
<p>Organiseren bistevaš ásahussan</p>
<p>Sámedikki mihttun lea ásahit Sámi Giellagáldu jagi 2020 áigge bistevaš orgánan mii doaibmá sámegielaid bajimuš fágaorgánan. Mihttun lea ahte orgána doaibmagoahtá ođđajagis 2021. Dát bargu lea čuovvuleapmi davviriikkalaš giellaovttasbarggu ođđasit organiseremis man Sámi Parlamentáralaš ráđđi (SPR) bijai johtui juo 2007:s go gávnnahuvvui ahte lea dárbu beavttálmahttit rájiidrasttildeaddji davviriikkalaš giellaovttasbarggu.</p>
<p>Sámedikkit leat dássážii čađahan Sámi Giellagáldu doaimmaid Interreg-prošeavttaid bokte ja prošeakta lágan hámis sámedikkiid ovttasbargun. Dát lea dahkkon dihtomielalaččat dainna áigumušain ahte oažžut sadjái bistevaš davviriikkalaš sámi giellaovttasbargoorgána. Váilevaš ruhtadeami ja organisašuvdnamállii guoski hástalusaid geažil ii leat leamaš vejolaš ásahit Sámi Giellagáldu bistevaš ásahussan. Dálá organiseremis leat stuorra hástalusat earret eará bargoaddiovddasvástádusa ja jođiheami ektui. Sámi Giellagáldu bargit barget dál formálalaččat golmma riikka sámedikkiin, muhto bargoaddiovddasvástádus ja bargoaddi stivrenvuoigatvuohta lea golmma sámedikkis. Dát dagaha stuorra hástalusaid bargguid stivremii ja bargiid jođiheapmái.</p>
<p>Sámedikkit leat guhká geahččalan gávdnat Sámi Giellagáldui dakkár organisašuvdnamálle, man mielde Sámi Giellagáldus lea oktasaš jođiheapmi seammás go orgánas leat bargit ja doaibma sihke Norggas, Ruoŧas ja Suomas. Dát hástalus lea leamaš fáddán jagi 2014 rájes sihke davviriikkaid sámeáššiin vástideaddji ministariid ja sámedikkiid presideanttaid gaskasaš čoahkkimiin, ja Davviriikkalaš sámeáššiid virgeolmmošorgána (Nordiskt ämbetsmannaorgan för samiska frågor – NÄS) čoahkkimiin. Borgemánus 2018:s NÄS ásahii bargojoavkku man bargun lei čielggadit, guđe láhkai lea vejolaš hábmet bistevaš organisašuvdnamálle Sámi Giellagáldu várás. Bargojoavkku loahpparaporta Sámi Giellagáldu – Davviriikkalaš sámegielaid fága- ja resursaguovddáža organisašuvdnahámi árvvoštallan válbmanii miessemánus 2019:s.</p>
<p>SPR dievasčoahkkin válljii ovttajienalaččat čakčamánus 2019:s Háhpáránddis áššis SPR 04/2019 Davviriikkalaš giellaovttasbarggu organiseren sámedikkiid dievasčoahkkimiid addin mandáhtain Norgga Sámediggi hálddahuslaš ovddasvástideaddjin (Sametinget som vertskap i Norge) -organisašuvdnamálle Sámi Giellagáldu organisašuvdnamállen NÄS –bargojoavku loahpparaportta ávžžuhusaid mielde. Dán málle mielde Sámi Giellagáldu ásahuvvo Norgga Sámedikki oktavuhtii sámedikkiid vuosttas oktasaš ásahussan.</p>
<p>Sámedikkit leat čuovvulan SPR mearrádusa ja leat ovttas válbmen ja sohpe guovvamánus hálddahuslaš dásis Sámi Giellagáldu njuolggadusaid. Njuolggadusain meroštallojuvvo earret eará Sámi Giellagáldu organiseren, ulbmilat ja barggut, stivrra čoahkkádus ja dan barggut, ja ásahusa direktevrra barggut. Njuolggadusat bohtet fápmui easka dan maŋŋá go buot golbma sámedikki leat dohkkehan ásahusa njuolggadusaid ovttaláganin.</p>
<p>Dán organisašuvdnamálle vuođđojurddan lea ahte Sámi Giellagáldu šaddá iešheanalaš ásahussan man Norgga, Ruoŧa ja Suoma Sámediggi ovttas ásahit Norgga Sámedikki oktavuhtii. Formálalaččat lea nu ahte Norgga Sámedikki dievasčoahkkin ferte ásahit Sámi Giellagáldu Sámedikki oktavuhtii. Praktihkalaččat ja hálddahuslaččat čadno Sámi Giellagáldu Norgga Sámediggái, mii doaibmá hálddahuslaš ovddasvástideaddjin, muhto ásahusa jođiha sierra stivra mas buot golmma sámedikkis lea ovttadássásaš váikkuhanvejolašvuohta. Sámedikkiid oktasaš eaiggátvuohta, sihke ovttadássásaš váikkuhanvejolašvuohta ja ovddasvástádus Sámi Giellagáldu ektui sihkkarasto dan láhkai ahte ásahusa jođiheapmi delegerejuvvo Sámi Giellagáldu njuolggadusaid bokte Sámi Giellagáldu stivrii, masa juohke sámediggi nammada guhtege guokte stivralahtu, geain leat guokte várrelahttu. Fápmudusat Sámi Giellagáldu njuolggadusain mearkkašit dan ahte Norgga Sámediggi ii sáhte njuolgga bagadit ásahusa, muhto seammás buot golmma sámedikkis lea seamma olu dadjamuš ásahusa ektui. Maiddái ásahusa bargguid beaivválaš bagadan- dahje mearridanváldi fápmuduvvo ásahusa njuolggadusaid bokte Sámi Giellagáldu stivrii. Dán láhkai Sámi Giellagáldu šaddá fágalaččat iehčanas ásahussan ja sámedikkis sorjjasmeahttun orgánan. Dán organiseremis Sámi Giellagáldus sáhttet leat bargit ja doaibma sihke Norggas, Ruoŧas ja Suomas. Ásahusa bargiide guoski bargoaddiovddasvástádus fápmuduvvo njuolggadusaid bokte Sámi Giellagáldu direktevrii. Dán láhkai ásahussii šaddá oktasaš jođiheapmi, dego lea leamaš vuolggasadjin. Seammás rolla- ja ovddasvástádusjuohku gaskal Sámedikki dievasčoahkkima, Sámediggeráđi, Sámedikki direktevrra ja Sámi Giellagáldu stivra ja Sámi Giellagáldu direktevrra lea čielggas.</p>
<p>Sámi Giellagáldu ásaheapmi Norgga Sámedikki oktavuhtii gáibida formálalaččat dan, ahte dievasčoahkkin dohkkeha Sámi Giellagáldu njuolggadusaid ja ásaha Sámi Giellagáldu Sámedikki oktavuhtii Sámelága paragrafa 2-12 mielde. Sámediggeráđđi lea ovddidan dán áššin geassemánu dievasčoahkkimii. Sámedikkiid vuosttas oktasaš ásahusa ásaheami eaktun lea ahte buot sámedikkit dohkkehit Sámi Giellagáldu njuolggadusaid ovttaláganin, Suoma ja Ruoŧa sámediggi servet ovttasbargui, ja sámedikkit vuolláičállet ovttasbargošiehtadusa Sámi Giellagáldu doaimmain. Dasa lassin sámedikkit galget jahkásaččat šiehtadit Sámi Giellagáldu čuovvovaš jagi bušeahtas ovdalgo sámedikkiid čuovvovaš jagi bušeahtta meannuduvvo dievasčoahkkimiin.</p>
<p xml:lang="tur">Normerenbargu</p>
<p>Sámi Giellagáldu doaimmat čađahuvvojit Sámedikkiid ovttasbargun prošeaktalágan hámis dán jagi lohppii. Sámedikkit vuolláičálle ođđajagimánus ovttasbargošiehtadusa, mas meroštallojuvvo man láhkai Sámi Giellagáldu doaimmat čađahuvvojit ja ruhtaduvvojit dán jagi loahpa rádjai. Sámi Giellagáldus leat vihtta giellajuhkosa maid bargun lea normeret terminologiija, ja čállingiela norpmaid. Sámediggeráđđi nammadii giellajuhkosiidda Sámedikki ovddasteaddjiid juovlamánus 2019.</p>
<p>Lulli-, julev- ja davvisámegiela giellajuhkosat leat čoahkkana oktii raporteren áigodagas. Lullisámegiela giellajuogus normerii 98 tearpma lullisámegillii. Julevsámegiela giellajuogus meannudii árvalusa máilmmi riikkaid, riikkavulošvuođa ja gielaid julevsámegielnamahusaid birra. Dán árvalusas leat oktiibuot 197 sierra riikka, riikkavulošvuođa ja giela. Giellajuogus gávnnahii ahte dán ášši lea dárbu guorahallat eanet ja mearridii meannudit dán ášši čuovvovaš čoahkkimis. Julevsámegiela giellajuogus oaivvilda ahte lea dárbu ráhkadit riikkarájáid rasttildeaddji guhkesáigge giellaplána julevsámegiela várás. Danin giellajuogus háliida ráhkadit vuđolaš strategiijaplána man mihttun lea loktet julevsámegiela árvvu vai julevsámegiella gullo, oidno, čállojuvvo ja geavahuvvo servodagas. Giellajuhkosa ságadoalli Sven-Roald Nystø hábme čuovvovaš čoahkkimii strategiijaplánahápmosa man giellajuogus dasto meannuda. Davvisámegiela giellajuogus normerii 57 dearvvasvuođa- ja luonddudieđasuorggi tearpma davvisámegillii. Giellajuogus dagai maiddái dehálaš prinsihpalaš mearrádusa go mearridii váldit vuhtii suopmanvariánttaid davvisámegiela tearpmaid normerema oktavuođas. Buot normerejuvvon tearpmat leat almmuhuvvon Sámi Giellagáldu TearbmaWikis, ja dat gávdnojit digitála sátnebáŋkkus http://satni.org , ja Sámi Giellagáldu neahttasiidduin http://www.giella.org .</p>
<p xml:lang="smj">Giellarávvendoaibma</p>
<p>Sámi Giellagáldu lea rávven giellageavaheaddjiid iešguđetlágan giellagažaldagain ja vástidan dán áigodagas birrasii 300 giellagažaldahkii mat gusket lulli-, julev- ja davvisámegiela giellageavaheapái, riektačállimii ja terminologiijai. Giellageaveaheaddjit, jorgaleaddjit ja institušuvnnat jearahit dávjá Sámi Giellagáldus ráđi sániid riektačáliimii, loatnasániid heiveheapmái, sániid ja báikenamaid mearkkašupmái ja daid etymologiijai. Maiddái muhtun almmolaš ásahusat ja searvvit leat bivdán veahki árvalit ásahussii dahje searvái sámegiel nama.</p>
</body></document>
