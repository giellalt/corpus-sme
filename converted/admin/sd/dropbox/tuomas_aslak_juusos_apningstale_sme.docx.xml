<document xml:lang="sme" id="no_id"><header><title/><genre code="admin"/><author><unknown/></author><wordcount>282</wordcount><conversion_status type="standard"/><availability><license type="standard"/></availability><multilingual/><origFileName>Tuomas Aslak Juusos åpningstale sme.docx</origFileName><parallel_text xml:lang="nob" location="tuomas_aslak_juusos_apningstale_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Suoma beale Sámedikki presideantta Tuomas Aslak Juuso rahpansánit Giellavahku ja riikkaidgaskasaš álgoálbmotgielaid logijagi rahpandoaluin Snåases 23.10.2022</p>
<p>Gudnejahtton Majestehta gonagas Harald, buorit rahpandoaluid guossit!</p>
<p>Giittán bovdejumi ovddas Giellavahku ja riikkaidgaskasaš álgoálbmotgielaid logijagi rahpandoaluide. Munnje lea illu ja gudni beassat buktit didjiide Suoma Sámedikki dearvvuođaid.</p>
<p>Golggotmánu maŋemuš vahkku, Giellavahkku lea juo šaddan sámegielaide ja sámiide dehálaš vahkkun. Norgga, Ruoŧa ja Suoma beale Sámedikkit lágidit juo njealját geardde maŋŋálaga ovttas Giellavahku. Giellavahku áigge sámegielat ožžot eanet fuomášumi árgabeaivvis go dábálaččat. Min gollegielat, sámegielat čudjet ja oidnojit eanet dakkár deavsttain ja birrasiin, main sámegielat eai dábálaččat nu ollu oidno dahje gullo. Máŋggabealat Giellavahkku prográmma ja iešguđetlágan doalut čalmmustahttet sámegielaid ja sámekultuvrra riggodaga, eai dušše Sámis, baicce olles riikkain Suomas, Ruoŧas ja Norggas . Lea dehálaš, ahte nu máŋgasat go vejolaš servet Giellavahkkui ja oassálastet doaluide dahje lágidit ieš doaluid. Giellavahku ulbmil lea, ahte sámegielain livččii Giellavahkus buorre ja viiddes oainnus olles riikkain. Juohke jagi dan maŋŋil go Giellavahkku ordnejuvvui, lea oassálastiid mearri lassánan. Giellavahku áigge leanai buorre dilálašvuohta lasihit Suoma, Ruoŧa ja Norgga servvodagaid máhtu sámegielaid, sámekultuvrra ja sámiid birra.</p>
<p>Dán háve mii eat leat dušše illudeamen Giellavahku álgimis, muhto leat maiddái rahpame ON riikkaidgaskasaš álgoálbmotgielaid logijagi, IDIL 2022-2032. IDIL lea buorre ovdamearka das, maid álgoálbmogat sáhttet ovttasbargguin olahit ja ahte ovttasbargu ON temájagiin lea dehálaš ja buktá buriid bohtosiid. Jurdda álgoálbmotgielaid logijagis šattai namalassii álgoálbmotgielaid jagi 2019 vásáhusaid vuođul. Álgoálbmotgielaid hástalusat birra máilmmi leat oalle seammaláganat. Leat hástalusat oažžut giellateknologalaš reaidduid dego korrekturlohkanreaidduid. Riikkaidgaskasaš álgoálbmotgielaid logijagi áigge mis lea buorre vejolašvuohta bargat ovttas iežá álgoálbmogiiguin ja ovttas geahččalit čoavdit daid hástalusaid, mat gusket min gielaide.</p>
<p>Gudnejahtton Majestehta gonagas Harald, buorit rahpandoaluid guossit sávan</p>
<p>buohkaide buori Giellavahku ja sávan maiddái lihku riikkaidgaskasaš álgoálbmotgielaid logijagi bargui! Giitu!</p>
</body></document>
