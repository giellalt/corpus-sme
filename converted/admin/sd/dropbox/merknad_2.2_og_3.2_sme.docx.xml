<document xml:lang="sme" id="no_id"><header><title/><genre code="admin"/><author><unknown/></author><wordcount>863</wordcount><conversion_status type="standard"/><availability><license type="standard"/></availability><multilingual/><origFileName>Merknad 2.2 og 3.2 sme.docx</origFileName><parallel_text xml:lang="nob" location="merknad_2.2_og_3.2_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Mearkkašupmi 2.2:</p>
<p>Lávdegotti lahtut oaivvildit ahte Sámedikkis berre leat dehálaš prinsihppan dat, ahte min maŋisboahttit sáhttet orrut doppe gos háliidit, ahte sis lea bargu, ja ahte gullet nana sámi searvevuhtii, main leat resursaguovllut ja resurssat olámuttus.</p>
<p>Lávdegotti lahtut oaivvildit Sámedikki mihttun berre leat láhčit dili nu, ahte ráhkada eanet bargosajiid ja geasuheaddji báikkálaš servvodagaid. Varierejeaddji ássan ja servvodatstruktuvra addá stuorát vejolašvuođaid áimmahuššat sámi kultuvrra, giela ja ealáhuseallima. Meahcci ja dan geavaheapmi lea dehálaš buohkaide Sámis. Luondu lea dehálaš luondduresursaávkkástallamis ja vuoiŋŋasteamis.</p>
<p>Lávdegotti lahtut oaivvildit maiddái ahte Sámediggi ferte sihkkarastit materiálalaš vuođu nu, ahte sámi servvodat bissu ja ovdána. Mii háliidit hukset min kultur- ja luondduovdduid, earret eará meahci árvvu ealáhusas ja árbevirolaš geavaheamis.</p>
<p>Iežas biebmobuvttadeapmi šaddá dađistaga deháleabbon. Balanserejuvvon boraspirehálddašeapmi šaddá oktan deháleamos oassin das, ahte gilit ja sámi servvodagat bissot eallinfámolažžan. Fertejit álggahuvvot nannoseabbo doaibmabijut eastadan dihtii boraspirevahágiid, ja ferte bargat nu, ahte sámi árbevirolaš ja vásáhusvuđot máhttu šaddá stáhtahálddahusa máhttovuođu oassin. Earret eará berrejit álbmotrievttalaš prinsihpat geahččaluvvot Bernkonvenšuvnna hárrái, ja vejolaš rievttalaš proseassaid ferte čuovvulit dán vuođul.</p>
<p>Lávdegotti lahtut oaivvildit ahte Sámedikki ealáhuspolitihkka lea láhčit dili ođđahutkamii nu, ahte ovttastahttá ođđa ealáhusaid, ja stuorra ja unna aktevrraid. Servvodatekonomalaš lassáneapmi, árvohuksen ja resurssaid ávkkástallama gánnihahttivuohta galget mihtiduvvot ássama ja báikkálaš bargosajiid háhkama hárrái. Lávdegotti lahtut oaivvildit maiddái ahte Sámediggi galgá leat doarjjan suohkaniidda go ovddidit ođđa bargosajiid.</p>
<p>Ferte eanet bargat ásahit gealbobargosajiid ja ođđa ealáhusaid sámi suohkaniidda ja boaittobeale suohkaniidda. Mii fertet fállat nuorra allaoahppan olbmuide varierejeaddji bargomárkana sámi suohkaniin, jus galgat sáhttit jorgalahttit negatiivvalaš álbmotovdáneami dáin suohkaniin. Sámedikki desentraliserejuvvon struktuvrra doalaheapmi lea dehálaš dán oktavuođas.</p>
<p>Lávdegotti lahtut oaivvildit ahte Sámediggi galgá leat nana doarjjan ovdáneamis nu, ahte gulahallá bargoeallinorganisašuvnnaiguin. Ollu sámi servvodagain leat eanandoallu ja vuotnabivdu dehálaš ealáhusat varierejeaddji ja nanaguoddevaš birgenlágis. Danin lea dehálaš ahte dát árbevirolaš ealáhusgeainnut maiddái dohkkehuvvojit dásseárvosaš sámi ealáhussan. Lávdegotti lahtut oaivvildit Sámediggi galgá váikkuhit ahte Finnmárkkuopmodat sihkkarastá ahte olahanmuttolaš areálat adnojuvvojit aktiivvalaččat.</p>
<p>Guolásteapmi ja mearradoallu leat dehálaš ealáhusat min riddoservvodagaide. Mearraresurssat gullet searvevuhtii ja daid ferte ávkkástallat ekologalaččat ja nanaguoddevaččat nu, ahte bargosajit ja árvvut ráhkaduvvojit nana ássama váste riddo- ja vuotnaguovlluin.</p>
<p>Lagasvuohta addá rievtti -prinsihppa galgá gustot. Resurssaid ávkkástallan galgá sihkkarastit mearrasámiid guolástanrivttiid nu, ahte sáhttet eallit dainna. Mearraresurssaid hálddašeami mihttun galgá leat ovdánahttit nana náliid ja ávkkástallanvugiid mat fállet buoremus ávkki guhkitáiggis.</p>
<p>Lávdegotti lahtut oaivvildit ahte Sámedikki ambišuvdnan lea boahtteáigásaš boazodoalloealáhus mas ealáhusvuođđu sihkkarastojuvvo nu, ahte giella, kultuvra ja luondu velge ráhkadit bargosajiid, sisaboađuid ja lasseárvvuid searvevuhtii.</p>
<p>Lávdegotti lahtut oaivvildit ahte Sámediggi galgá láhčit dili nu, ahte boazodoalus leat doarvái resurssat vai sáhttet fuolahit rivttiideaset dásseárvosaš áššebealálažžan, eiseválddiid hárrái. Lávdegotti lahtut oaivvildit Sámediggi maiddái háliida sihkkarastit ahte boazodoalus leat doarvái ja einnostahtti rámmaeavttut sin dollui, ja ahte sii ožžot sisaboahtovuođu seamma láhkái go eará vuođđoealáhusat.</p>
<p>Eanandoallu galgá doarjut ássama ja árvohuksema. Lávdegotti lahtut oaivvildit Sámediggi háliida nanaguoddevaš ja varierejeaddji struktuvrra sámi guovlluid eanandollui, mas lea heivehuvvon infrastruktuvra ja doaibmavuođđu. Lávdegotti lahtut oaivvildit Sámediggi háliida ávkkástallat daid vejolašvuođaid maid stuorra gilvvaareálat ja guohtoneatnamat fállet eanandoallobuvttadeapmái ja biebmobuvttagearggusvuhtii.</p>
<p>Lávdegotti lahtut oaivvildit Sámediggi galgá veahkehit kapitálain ja politihkalaš váikkuhemiin nu, ahte sihkkarastá ahte sámi guovlluid eanandoallu bisuha biergo- ja mielkebuvttadeami nu ollu go vejolaš, duddjon dihtii oadjebasvuođa boaittobeale guovlluid eanandollui. Buvttadanbirrasiid sentraliseren ja hedjonan importagáhtten vuolidit hattiid ja ráhkadit eahpebalánssa márkanii.</p>
<p>Lávdegotti lahtut oaivvildit ahte Sámediggi háliida ráhkadit eambbo fálaldagaid sámi meahcástan- ja vásáhusealáhusaide, maid vuođđun lea sámi kultuvra ja árbevierut. Lávdegotti lahtut oaivvildit maiddái ahte Sámediggi háliida ovddidit eanet sámi kulturealáhusaid ja vásáhusfálaldagaid, maid vuođđun lea sámi kultuvra ja sámi biebmospesialitehtat, earret eará sámi ealáhuseallimii gullevaš oahput ja márkanfievrridanveahkki.</p>
<p>Mii galgat ieža leat njunnošis viidáseappo ovddideamen meahcástan- ja vásáhusealáhusa, man vuođđun lea min iežamet historjá, kultuvra ja ássan, sihkkarastin dihtii báikkálaš oamasteami ja eanet bargosajiid mat leat buorrin min servvodahkii.</p>
<p>Mearkkašupmi 3.2:</p>
<p>Lávdegotti lahtut oidnet ahte sámediggeráđđi lea čuovvulan muhtun ráje evttohusain maid opposišuvdna ovddidii Šattolaš Sápmi gieđahallamis 2019:s.</p>
<p>Lea illudahtti ahte sámediggeráđđi dál áigu mearridit muhtun ráje dain dehálaš momeanttain mat digaštallojuvvoje dievasčoahkkimis. Lávdegotti lahtut leat earret eará illosat das, ahte sámediggeráđđi ii šat hálit gáržžidit SED-guovllu nu mo eanetlohku mearridii 2019:s. Lávdegotti lahtut sávvet liikká ahte sámediggeráđđi oaidná vejolašvuođaid dahkat doaibmabijuid čielgaseabbon iešguđetge ealáhusaid ja sektoriid hárrái áigodagaid mielde.đ</p>
<p>Lea seammás illudahtti go sámediggeráđđi Šattolaš Sápmi reviderejuvvon almmuhusa evttohusas namuha ahte Sámediggi ferte árvvoštallat ásahit sierra investerenfoandda. Dát maiddái čuovvu opposišuvnna evttohusa 2019:s. Bargiidbellodat ovddidii dalle evttohusa ásahit riskamielalaš investerenfoandda (Innovasjon Sápmi), mii livččii ovttasbargu Sámedikki, Innovasjon Norge, oahpahusásahusaid ja earáid gaskka. Álgoálgosaš Šattolaš Sápmi kapihttalis 5.4.2 čujuhuvvui Bargiidbellodaga evttohussii: <span type="quote">“Foandda sáhttá ásahit vástideaddji málle mielde go Innovašuvdna Sápmi”</span>.</p>
<p>Lávdegotti lahtut ávžžuhit sámediggeráđi geahččat Bargiidbellodaga evttohusa ođđa áššái Innovašuvdna Sápmi birra, ja álggahit ovttasbarggu Sápmi næringshagiin, Innovasjon Norgiin, Interreg/Interreg Sámiin, báikkálaš dutkan- ja oahpahusásahusaiguin, sámi vuođđoealáhusaiguin, fylkkaiguin ja maiddái investoriiguin ja olggobeale ruđalaš ovttasbargoguimmiiguin. Áiggi mielde sáhttá leat sávahahttin viiddidit prográmma olles Sápmái nu, ahte ovttasbargá eará sámedikkiiguin.</p>
<p>Menon-raporttas Varanger = Utvikling 2021 (Menon publikašuvdna nr. 135/2021) leat máŋga buori doaibmabidjoevttohusa. Lávdegotti lahtut leat ovttaoaivilis Menoniin das, ahte eambbo gáiddusbargosajit sáhttá leat dehálaš boaittobealpolitihkalaš doaibma, erenoamážit árbevirolaš sámi guovlluin. Dalle lea dehálaš čielggadit ahte luvvejuvvogo bargoaddidivat Finnmárkku gáiddusbargosajiin. Sámediggi lea maiddái ovttaoaivilis ahte dakkár doaibmabijut go oahppoloana geahpádusa duppalastin, ja duppal mánáidoadju, sáhttet leat veahkkin sihkkarastimin ahte olbmot háliidit ássat min guovlluin. Ealáhusovdánahttin gáibida olbmuid – ja danin leat diekkár doaibmabijut dehálaččat Sámediggái.</p>
</body></document>
