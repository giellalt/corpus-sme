<document xml:lang="sme" id="no_id"><header><title/><genre code="admin"/><author><unknown/></author><wordcount>813</wordcount><conversion_status type="standard"/><availability><license type="standard"/></availability><multilingual/><origFileName>sahkavuorru Runar sme.docx</origFileName><parallel_text xml:lang="nob" location="sahkavuorru_runar_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Čoahkkinjođiheaddji!</p>
<p>Mis lea váttisvuohta servodagas. Lea olu veahkaváldi ja illasteapmi sámi servodagas. Illasteapmi. Veahkaválddálašvuohta ruovttuin - veahkaválddálašvuohta olggobealde ruovttu. Bávččagahttá jurddášit dan birra. Bávččagahttá hupmat dan birra. Muhto lea min Sámedikki álbmotválljejuvvon áirasiid bargu. Mii leat válljejuvvon váldit ovddasvástádusa. Ja dan mii áigut.</p>
<p>Danne lea sámediggeráđđi ovddidan čilgehusa dievasčoahkkimii. Digaštallan lea áirasiidda vejolašvuohta oassálastit dán dehálaš digaštallamis Sámi ovddas. Movt galgat hukset sámi servodaga gos ii gávdno veahkaválddálašvuohta? Maid sáhttá Sámediggi bargat, ja movt sáhttit váikkuhit eiseválddiid searvat?</p>
<p>Otná digaštallama vuolggasadji lea nationála doaibmaplána <span type="quote" xml:lang="dan">"Frihet fra vold"</span>. Lean hui giitevaš go justiisaministtar Emilie Enger Mehl lea mielde otná digaštallamis. Vaikke lei ovddit ráđđehus mii ovddidii doaibmaplána. Ja dat muitala man dehálaš ášši lea. Háliidan giitit ministera dearvvuođaid ovddas dievasčoahkkimii, mat geažuhedje ahte maiddái dát ráđđehus háliida intensiiva bargat áššiin.</p>
<p>Čoahkkinjođiheaddji. Dá lea vuosttaš doaibmaplána mas lea sierra kapihtal sámi servodagaid birra, ja Sámediggi lea buktán cealkámušaid ja konsulteren sisdoalu birra. Lea vuoitu Sámedikki rahčamuššii. Vuoitu dainna lágiin ahte nationála eiseválddit oidnet ahte sin ovddasvástádus lea hehttet veahkaválddi. Stádas lea oainnat stuora ovddasvástádus. Sis lea:</p>
<list><p type="listitem">Ovddasvástádus ahte mis lea doarvái dutkan ja máhttu hástalusaid birra.</p>
<p type="listitem">Ovddasvástádus ahte politiijain lea máhttu sámi diliid birra -ja ahte politiijain sámi servodagas dihtet movt sii galget dustet veahkaválddi ja illasteami - nu go ovdamearkka dihte boazopolitiijas.</p>
<p type="listitem">Ovddasvástádus ahte sámiin maid lea doaibmi ja heivehuvvon veahkehanásahus go funet manná, ja ovdal go manná funet. Mis leat ovdamearkka dihte heahteguovddážat sámi guovlluin, giella ja kulturgelbbolašvuođain. Ahte mis leat heahtetelefovnnat mat bisuhuvvojit sámegillii.</p>
</list><p>Čoahkkinjođiheaddji, sii geat besset eret veahkaválddálašvuođa dilis dahket juoga mii gáibida olu. Soitet leat manname eallima losimus ja eanemus dramáhtalaš áigodagaid čađa. Dalle fertejit beassat hupmat eatnigielaset oppa áigge. Stádas lea stuora ovddasvástádus fuolahit dán. Deaivvademiin politiijain ja duopmostuoluin. Ja jobe goit deaivvademiin heahteguovddážiin.</p>
<p>Norgga vuogádagas leat heahteguovddážat suohkaniid ovddasvástádus. Muhto stáda ii galgga dan duohkai čiehkadit. Unna sámi suohkaniin váilot resurssat čoavdin dihte hástalusaid iehčanassii. Ferte viidát jurddašit go galgá ásahit heahteguovddášfálaldaga sámi álbmogii. Mii berret geahčastit suohkanrájiid meaddel ja ohcat molssaeavttuid regionála dahje nationála sámi čovdosiin.</p>
<p>Doaibmaplána 58. doaibma lea leamaš buorre doarjjan. Regionála sámi gelbbolašvuođaguovddáš - RESAK - lea dál rievdaduvvon Nationála sámi gelbbolašvuođa guovddáš mánáidsuodjalussii, bearašsuodjalussii ja heahteguovddážii (NASAK). Ovdalis dán vahkku lean čoahkkimastán NASAKain, gos mii earret eará digaštalaimet heahteguovddášdili, ja movt mii ovttas sáhttit váikkuhit čovdosiid gávdnat. Mii leat ovttas šiehttan oktasaš doaimma álkidan dihtii gulahallama. Jus suohkanat háliidit - de háliida sámediggeráđđi (ovttas NASAKain) leahkit veahkkin oktasaš čovdosiidda. Muhto vejolaš oktasaš čovdosat fertejit oažžut doarjaga stádas - fágalaččat ja jobe ekonomalaččat. Dan gal fertet nágget, dasgo dat lea stáhtalaš ovddasvástádus moraštit ahte sámi veahkaválddi gillájeddjiin lea fálaldat.</p>
<p>Politiijaide fuolahit sámegiela ja sámi diliid birra gelbbolašvuođa lea maid eahpitkeahttá stáda ovddasvástádus. Olles sámi guovllus. Soaitá erenoamáš dehálaš gos politiijat deaivvadit mánáiguin geat leat vásihan dahje oaidnán kriminaliteahta. Ja doaibmaplána doaibma nr. 66 lea juste Statens Barnehus birra sámi guovlluin Finnmárkkus. Sámediggeráđđi sávvá Finnmárkku barnehus ásaheapmái buresboahtima.</p>
<p>Min oaivil lea ahte ferte vejolaš sámi mánáide deaivvadit politiijain báikkálaččat sámi báikegottiin - ii galgga dárbbašit mátkkoštit Guovdageainnus Girkonjárgii - dalle sáhttá seamma bures mátkkoštit Romsii. Earret dan jáhkán Sámediggi berre garvit lokaliserengilvvu. Deháleamos berre leahkit ahte gávdno fálaldat olámuttus sámi mánáide.</p>
<p>Stádas lea maid ovddasvástádus dutkamii, máhttui ja diehtojuohkimii. Juoga mii ain oidno doaibmaplána doaimmain. Lea hui dehálaš ahte mii oahppat eanet váttisvuođa birra. Gii lea vearredahkki ja gillájeaddji ja manne dat dáhpáhuvvá? Dát lea okta dain gažaldagain maid SAMINOR 3 pláne kártet, ja mu sáttasátni Ráđđehussii ja Stuorradiggái šaddá sihkkarastit sidjiide ruhtadeami boahtte jagi stáhtabušeahtas. Mii dárbbašit máhtu ja mii dárbbašit resurssaid dutkamii maŋŋil.</p>
<p>Čoahkkinjođiheaddji, dát čilgehus lea jurddašuvvon bovdet digaštallamii stáda doaibmaplána birra mii lea čatnon veahkaválddálašvuhtii Sámis - muhto seamma olu smiehttat min iežamet ovddasvástádusa birra - maid sáhttit ja berret mii bargat?</p>
<p>Sápmi lea gearggus dohkkehit ahte veahkaválddálašvuohta lea váttisvuohta - ja jitnosit dadjat dan. Boahtte lávkin jáhkán mun lea ahte sámi servodat ferte čuoččahit ja čielga rájá sárggastit das mii lea dohkálaš ja mii ii leat dohkálaš. Dan mii berret duođaštit ođđasit ja ođđasit, ja dan berrejit buot servodaga oasálaččat dahkat. Álbmotválljejuvvon olmmožin sámi servodagas sáhttit ja berret mii láidestit.</p>
<p>Lea álki cuiggodit ahte mii politihkkárat eat sáhte mearridit servodatrievdama mii váikkuha kultuvrii ja guottuide. Muhto mu sáttasátni bargoguimmiide dáppe Sámedikkis, čoahkkinjođiheaddji, lea ahte mii maid vealttakeahttá sáhttit rievdadeami dahkat - vaikke politihkalaš mearrádusat ieš alddis eai rievdat maidege. Dan maid dahkat ja dadjat almmolašvuođas - das lea árvu.</p>
<p>Mun sáhtán jurddašit ahte mii Sámedikkis bovdet olles servodaga cealkit ahte eat dohkket veahkaválddi. Lehkos skuvllas, valáštallansearvvis, searvegottis, sogas, bargosajis dahje boazoguohtunorohagas. Mii eat galgga eat ge sáhte dohkkehit - ja dás mii sáhttit váikkuhit.</p>
<p>Oassin Sámedikki dásseárvodieđáhusa čuovvuleamis <span type="quote" xml:lang="smj">"Sábme jállu"</span>, mas veahkaváldi sámi servodagas lea okta oassi, galgá Sámediggi hábmet sierra doaibmaplána Sámediggái. Go Sámediggeráđđi dál bovde digaštallamii dán čilgehusa birra - de sávan mun oažžut sihke cealkámušaid ja inspirašuvnna dán doaibmaplánii maid. Mii lea Sámedikki ovddasvástádus ja movt sáhttit váikkuhit veahkaválddi eastadit sámi servodagas?</p>
<p>Buorre digaštallan! Giitu čoahkkinjođiheaddji.</p>
</body></document>
