<document xml:lang="sme" id="no_id"><header><title/><genre code="admin"/><author><unknown/></author><wordcount>322</wordcount><conversion_status type="standard"/><availability><license type="standard"/></availability><multilingual/><origFileName>Sáhkavuorru PH sme.docx</origFileName><parallel_text xml:lang="nob" location="sahkavuorru_ph_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Čoahkkinjođiheaddji,</p>
<p><span type="quote">"Sámedikki rekruterenprošeakta 2023-2025"</span> áššiin meannuda Sámediggi siva stuora áŋgiruššamii háhkat studeanttaid sámegielat giellaoahpahusaide ja oahpaheaddjeoahpahusaide .</p>
<p>Sámediggi lea máŋggaid oktavuođain deattuhan ahte sámi servodagas lea gelbbolašvuođakriisa. Vuođu dasa gávdnat earret eará Kevin Johansena artihkkalis Sámi logut muitalit 9, artihkkalis kártejuvvo galle sámegieloahpaheaddji leat Norggas buot sámi gielain mas oahpahuvvo, sihke vuođđoskuvllas ja joatkkaskuvllas. Earret eará lea gávdnon ahte njealljelogivihtta proseantta davvisámegiel oahpaheddjiin vuođđoskuvllas ledje badjel vihttalogi jagi boarrásat, ja čiežaloginjeallje proseantta oahpaheddjiin ledje badjel njealljelogi jagi boarrásat. Oahpaheaddjit davvisámegielas joatkkaskuvladásis ledje njealljelogičieža proseantta oahpaheddjiin badjel 50 jagi. Áiggi vuollai lea sámi ohppiid riekti oahpahussii duođas áitojuvvon jus háhkan sámi oahpaheaddjeoahpahusaide ii nannejuvvo. Eai boađe leat doarvái oahpaheaddjit.</p>
<p>Julevsámi ja máttasámi guovlluin eai leat doarvái sámegielat fágaolbmot oahppobáikkiin mat sáhttet fállat buhtes sámegielat oahpaheaddjioahpahusa. Doalahan dihte oahpaheaddjikapasitehta mii dál lea, ferte máttasámi guovllus oahpahuvvot beannot oahpaheaddji juohke jagi boahtte logi-guoktelot jagi. Julevsámi guovllus ferte okta oahpaheaddji oahpahuvvot juohke nuppi jagi. Almmatge lea oahpaheaddjevátnivuohta dál juo eahpevissis, nu ahte julevsámi guovllus ferte várra maid oahpahit seamma olu oahpaheddjiid go máttasámis. Lea hui vissis ahte ohppiidlohku lassána boahttevaš jagiid, ja dalle lassána dárbu sámegiel oahpaheddjiide maid.</p>
<p>Jus eará fágain skuvllas livččii dakkár oahpaheaddjevátni, livčče várra nationálalaččat hirbmosit áŋgiruššan vai oahpaheddjiid háhkan nannejuvvošii. Dál ii leat makkárge nationála strategiija sámegielat oahpaheddjiid háhkamii. Dat mearkkaša ahte lea eanet soaittáhagas ja lihkku mii mearrida leat go doarvái oahpaheaddjit deavdit sámi ohppiid vuoigatvuođaid sámegielat oahpahussii. Lea unnán doaivva ahte eiseválddit ollašuhttet sámi ohppiid vuoigatvuođa sámegieloahpahussii, jus sámegielat oahpaheddjiid háhkan ii lassán mearkkašahtti.</p>
<p>Sámedikkis leat dál juo muhtin gaskaoamit sámi oahpaheaddjeoahpahusa háhkamii, nu go ovdamearkka dihte min stipeandaortnet. Dattege fertet dovddastit ahte eat mii oainne sihkkarit lea go stipeandaortnega nuppástuhttimis deattuhit oahpaheaddjioahpahusa leamaš doarvái ávki. Dáinna prošeavttain áiggošeimmet olahit njuolga vejolaš sámi oahpaheaddjestuđeanttaide, muhto lea dehálaš deattuhit ahte bargu háhkat eanet sámegielat oahpaheaddjiohppiid ii leat mihkke quick fix bargguid.</p>
<p>Bargu ferte ulbmilaš máŋgga ládje, sihke sámi oahpaheddjiid bargo ja bálkáeavttuid buorideapmi, buoridit beasatlašvuođa sámi oahpaheaddjeoahpahussii ja loktet fálaldagaid frekveanssa.</p>
</body></document>
