<document xml:lang="sme" id="no_id"><header><title/><genre code="admin"/><author><unknown/></author><wordcount>432</wordcount><conversion_status type="standard"/><availability><license type="standard"/></availability><multilingual/><origFileName>ášši 43-20 bieggafápmu gáttis sme.docx</origFileName><parallel_text xml:lang="nob" location="assi_43-20_bieggafapmu_gattis_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Bieggafápmu gáttis Sámediggeráđi mearrádusárvalusas áššis daddjojuvvo ahte;</p>
<p>Sámediggi ii doarjjo ahte láhččojuvvo eanet bieggafápmohuksemiidda boazoguohtunguovlluin. Maid boahttevaš bieggafápmohuksemat oktan eará infrastrukturhuksehemiiguin dagahit ja maid stáda boraspirepolitihkka dagaha, šaddet beare lossa noađđin guoskevaš boazodollui. Dasa ii leat váttis leat ovttaoaivilis. Mii oaidnit odne juo stuora báikkálaš riidduid mat leat gártan riikkaviidosaš proteastan industriijarusttegiid vuostá luonddus. Dát riidu viidu boahtteáiggis go dađistaga oaidnit luonddubillistemiid. Dat šaddá váikkuhit midjiide buohkaide, riddo- ja vuotnasápmelaččaide, dáloniidda, meahcásteddjiide, buohkaide geat luonddus vižžet birgejumi. Dat šaddá dasa lassin váikkuhit midjiide buohkaide, orrut dal gilážis dahje gávpogis. Dan ferte Sámediggi duođas váldit.</p>
<p>Sámediggi lea min sápmelaččaid našuvnnalaš parlameanta beroškeahttá das gos orrut. Danne berre Sámediggi vuosttaldit dáid industriijarusttegiid vuostá beroškeahttá das gosa huksejuvvojit ja geaidda dat čuhcet.</p>
<p>Ii ábut birrasii guoski beliid ge vajálduhttit dáid industriijarusttegiid oktavuođas. Mii oaidnit juo surgadis govaid lottiin maid dát jiehtanasmásttat leat goddán. Ja dat lea dušše álgu dieđihuvvon birasroasus. Mii sáhttit dušše vuordit ja geahččat.</p>
<p>Sámediggeráđđi čállá viidásabbot ahte:</p>
<p>Sámediggi eaktuda ahte álbmotrievttit dollojuvvojit boahttevaš bieggafápmoproseassain, ja čujuha ILO njuolggadusaide konsulterema birra álgoálbmogiiguin, ja álgoálbmotrivttiid prinsihpaide ovdagihtii informerejuvvon miehtama birra. Sámediggi deattuha stáda ovddasvástádusa sámi kultuvrra materiála vuđđui vrd. ON konvenšuvdna siviila ja politihkalaš rievttit artihkkalii 27 (SP 27).</p>
<p>Sámediggi ii galggašii eaktudit, muhto gáibidit ahte álbmotriekti doahttaluvvo boahttevaš proseassain bieggafápmorusttegiid oktavuođas. Bieggafápmoindustriija huksen gáržžida otne juo ođđa boahtteáigái heivehuvvon ja guoddevaš ealáhusaid mat attášedje bistevaš bargosajiid boahttevaš buolvvaide. Sámedikkis ferte leat dákkár ollislaš govva mielde boahttevaš barggus jiehtanasrusttegiid vuostá.</p>
<p>Sámediggi ferte maid garrasit deattuhit ahte mis ii leat fápmoroassu Norggas, ja ahte bieggafápmoindustriijai danne ii leat dárbu. Statkraft dieđuid mielde lea Norggas juo dál fápmobadjelbáza 10 TWh (terrawatdimmu) dábálaš jagiin, mii vástida 600 000 dállodoalu fápmodárbbu. Odne boahtá lagabui 100% buot Norgga fápmobuvttadeapmi čáhcefámus. Dutkit NTNU:s leat rehkenasttán 23% gaskamearálaš lassáneami fápmobuvttadeamis maŋŋel dálá čáhcefápmorusttegiid ođasmahttima.</p>
<p>Sámiálbmot bellodat oaivvilda dasto ahte dálá čáhcefápmorusttegiid ođasmahttimis berre leat mihá eanet fokus. Dasa ferte Sámediggi fokuseret, ja earret eará ákkastallat vearronjuolggadusaid rievdadeami ovddas go guoská dálá čáhcefámu ođasmahttimii ja konsešuvdnanjuolggadusaid rievdadeapmái.</p>
<p>Jiehtanasindustriijaguovlluid huksema lihkatkeahtes luonddus berre árvvoštallat stuorit oktavuođas go dušše fápmobuvttadeamis. Dát industriijarusttegat váldet stuora eanaareálaid mat váikkuhit vuođđoealáhussii, lundui, faunai ja kultuvrii. Plánejuvvon industriijarusttegat mearra- ja riddoguovlluin váikkuhivčče riddosámi álbmogii.</p>
<p>Sámi vuođđoealáhusat leat dehálaš kulturguoddit sámi servodagas ja doppe berre leat sierra gáhtten huksenáššiid vuostá. Luondu, biras ja meahcástallanguovllut almmá teknihkalaš billistemiid ja rieja haga šaddet boahtteáiggis divrasat. Luondduguovlluid árvu mat eai leat billistuvvon, guovllut mat leat hearkkit ja áitojuvvon šlájat ja luondduhámit, meahcástallanguovllut ja mátkeealáhus galget deattuhuvvot.</p>
<p>Danne ferte Sámediggi bargat dan ala ahte bissehit areálagáibideaddji ja luonddubillisteaddji bieggafápmoprošeavttaid sihke čázis ja gáttis, ja árvvoštallat molssaevttolaš čovdosiid duhtadan dihte vejolaš fápmodárbbu boahttevaš jagiin.</p>
</body></document>
