<document xml:lang="sme" id="no_id"><header><title/><genre code="admin"/><author><unknown/></author><wordcount>305</wordcount><conversion_status type="standard"/><availability><license type="standard"/></availability><multilingual/><origFileName>Ruoŧa sámediggi sáhkavuorru sme.docx</origFileName><parallel_text xml:lang="nob" location="ruota_samediggi_sahkavuorru_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="sms"><em type="italic">SÁHKAVUORRU AILI KESKITALO, RUOŦA SÁMEDIGGI 31.08.2021 </em></p>
<p>Gonagaslaš allavuohta, Sámedikkiid jođiheaddjit, sámediggeáirasat, ráhkis dii buohkat.</p>
<p>Ođđa válgaáigodaga rahpan lea <em type="italic">stuorra dáhpádus </em>sihke midjiide geat leat álbmotválljejuvvon, muhto maiddai sámi álbmogii, geat leat válljen min leahkit sin jietnan ja sin bealis <em type="italic">mearrádusaid </em>dahkat. </p>
<p>Lea dat beaivi goas vuollegašvuođain galgá vuostáiváldit luohttevašvuođa, ja seammás maid dat beaivi goas áŋgirvuođain háliida álgit bargguiguin mat vurdet.</p>
<p>Dii geat lehpet evttohassan vuolgán vuosttaš geardde doaivubehtet várra ahte dá lea <em type="italic">dat stuorámus beaivi </em>maid politihkalaš eallimis sáhttá vásihit. Mii geat leat leamaš mielde oanehaš diehtit ahte nu dat ii leat. </p>
<p>Evttohassan vuolgit vuosttaš geardde olu <em type="italic">ođđa lohpádusain </em>lea álki. <em type="italic">Stuorit hástalus </em>lea go ođđasit fas fertet du jienasteddjiin átnut ođđa luohttevašvuođa ja čilget manne it nagodan doallat buot máid áigot, maid lohpidit. Juohke háve go dan lean šaddan bargat de lean eanet <em type="italic">gudnin </em>adnán šaddat álbmotválljejuvvon. </p>
<p>Dál go fargga lean <em type="italic">luohpame iežan ámmáhis </em>de háliidan giitit go álo lehpet mu bures vuostáiváldán ruoŧabeale, ja giitu <em type="italic">16-jagi </em>ovttasbarggu ja olmmáivuođas ovddas. </p>
<p>Mus leat olu <em type="italic">buorit muittut </em>sihke <em type="italic">sámi ovttasbargguin </em>ja maid min oktasaš ovttasbargguin eará álgoálbmogiin. </p>
<p><em type="italic">Sámi searvevuohta </em>riikkarájiid rastá lea divrras árbi maid fertet vurket ja ovddidit. Maŋemus jagi leat mii dovdan ahte riikkarájit eai leat dušše sárgát kárttas, muhto sáhttet <em type="italic">muvrrat mat bissehit </em>buori ovttasbarggu ja earuhit min oahppásiin ja ráhkkásiin. </p>
<p>Mun sávan dii sámediggeáirasat bargabehtet dan ovdii ahte <em type="italic">njeaidit rádjacakkiid </em>ja ahte s <em type="italic">tádat </em><em type="italic">galget vásttolaččat go min meannudit nu iešguđet ládje. </em></p>
<p>Mun sávan dii <em type="italic">joatkibehtet barggu maid buolvvat ovdal min leat bargan </em>, nu ahte boahttevaš jagiid <em type="italic">beassat mii sápmelaččat eanet ovttastallat </em>ja nannet min searvevuođa. Mihttu lea sihkkarastit sámi boahtteáiggi, min mánát ja mánáidmánát galget leat sápmelaččat, galget beassat oahppat sámegiela, ja ahte gákti galgá leat bivttas maid lunddolaččat coggat go dárbbašit nanusvuođa čájehit. </p>
<p>Sámedikki bealis ja din sámi oappáin ja vieljain norggabeale sávan didjiide <em type="italic">lihkku válgaáigodagain </em>. </p>
</body></document>
