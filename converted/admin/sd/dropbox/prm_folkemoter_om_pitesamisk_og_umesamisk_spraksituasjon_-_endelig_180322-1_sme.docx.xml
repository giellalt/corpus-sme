<document xml:lang="sme" id="no_id"><header><title/><genre code="admin"/><author><unknown/></author><wordcount>370</wordcount><conversion_status type="standard"/><availability><license type="standard"/></availability><multilingual/><origFileName>PRM_Folkemøter_om_pitesamisk_og_umesamisk_språksituasjon_-_endelig_180322-1 sme.docx</origFileName><parallel_text xml:lang="nob" location="prm_folkemoter_om_pitesamisk_og_umesamisk_spraksituasjon_-_endelig_180322-1_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRD: Álbmotčoahkkin bihtánsámi ja ubmisámi gielladiliid birra</p>
<p><em type="italic">Loahpageahčen njukčamánu lágida Sámediggi álbmotčoahkkimiid gielladili birra bihtán- ja ubmisámi guovlluin. Sámediggi háliida áinnas oainnuid goappašiid giellabirrasiin, das ahte makkár doaibmabijut galggašedje biddjot johtui ealáskahttindihte gielaid. </em></p>
<p>Álbmotčoahkkimiin galget leat logaldallamat gielaid dili birra ja álbmot sáhttá sihke buktit cealkámušaid ja maid evttohit doaibmabijuid gielaid ektui. Álbmotčoahkkimiin šaddá maid čuovvoleapmi čielggademiin maid professora Jon Todal lea čađahan bihtánsámi ja ubmisámi gielaid birra.</p>
<p><em type="italic">Háliidit čohkket giellabirrasiid </em></p>
<p>Sámediggi háliida čohkket bihtán- ja ubmisámegielat birrasiid Norgga bealde, muhto mis lea maid ovttasbargu ja gulahallan Ruoŧa bealde giellabirrasiiguin, ja sii servet maid čoahkkimiidda.</p>
<p>Das maid bihtánsámi ja ubmisámi giellabirrasat oaivvildit dárbbuid birra sin gielaid ektui lea hui ollu dadjamuš viidáset prosessii ja maid makkár resurssat gávdnojit olahanmuttus ealáskahttit gielaid sihke Norgga ja Ruoŧa bealde, lohká sámediggeráđđi Mikkel Eskil Mikkelsen (NSR).</p>
<p>Giellaealáskahttin gáibida ollu áŋgiruššama sihke ovttaskas olbmuin, báikegottiin ja servodagas. Sámediggi sávvá danin ahte bihtán- ja ubmisámi giellabirrasat geaidda ášši gullá, ieža besset buktit oaiviliid doaibmabijuid dárbbuide mat dárbbašuvvojit.</p>
<list><p type="listitem">Mii illudit deaivvadit nu oallugiiguin go vejolaš bihtán- ja ubmisámi giellaguovlluin ja sávvat buohkaide buresboahtima čoahkkimiidda mat leat rabas buohkaide, lohká Mikkelsen. Son čujuha ealáskahttinprošeavttaide sihke Anáris Suoma bealde ja Svahken Sijtes, gos leat nagodan háhkat buriid váikkuhusaid, dan oaidná das go eambbogat leat álgán aktiivvalaččat geavahit sámegiela, ja šaddat sámegielagin.</p>
</list><p><em type="italic">Sámedikki bargu bihtán- ja ubmisámegielain </em></p>
<p>2016:s geigii giellalávdegoddi raportta NÁČ 2016:18 Váibmogiella, ja Sámediggi čuovvolii 2018:s giellalávdegotti raportta dokumeanttain <em type="italic">Gïelelutnjeme – Giellalåpptim – Giellalokten </em>– <em type="italic">Sámedikki strategiijat sámegielaid várás </em>. Sámediggi sávvá ahte buot sámegielain leat buorit ovdánanvejolašvuođat ja ahte giellapolitihkka váikkuha dasa ahte sámi gielat ovdánit giellaguovlluid gielladili eavttuid vuođul. Heivehandihte gielladoaimmaid ja bálvalusaid iešguđet giellaguovlluin, de lea dárbbašlaš dahkat vuođđobarggu, nu go dokumenteret ja kártet dálá gielladili bihtánsámi- ubmisámi- ja nuortalašgielaid Norgga bealde Sámis. Raporttat, « <em type="italic">Bihtánsámi gielladili birra Norgga bealde – dálá gielladilli ja doaibmabijut boahtteáigái </em>» ja « <em type="italic">Ubmisámi gielladili birra Norgga bealde – dálá gielladilli ja doaibmabijut boahtteáigái </em>» maid sprofessora Jon Todal lea buvttadan barggustis 2021:s gielladili birra Sámedikki ovddas, leat oassin dokumenteren- ja kártenbarggus bihtán- ja ubmisámi gielain. </p>
<p>Sámediggi lágida bihtánsámi álbmotčoahkkima ovttasbarggus Duoddara Ráfe:in, dát lágiduvvo Nordlándda álbmotmeahcceguovddážis Stuorgiettis Saltdal suohkanis disdaga 29.03.22, dii. 17.00-21.00. Ubmisámi álbmotčoahkkin lágiduvvo Korgen vertshusas Hemnes suohkanis duorastaga 31.03.22, dii. 16.00-20.00, ovttasbarggus Hemnes ubmisámi forumiin.</p>
</body></document>
