<document xml:lang="sme" id="no_id"><header><title/><genre code="admin"/><author><unknown/></author><wordcount>756</wordcount><conversion_status type="standard"/><availability><license type="standard"/></availability><multilingual/><origFileName>Kultursti sme.docx</origFileName><parallel_text xml:lang="nob" location="kultursti_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="smj"><em type="italic">1. Duorga kulturbálggis. </em></p>
<p>Kárta čájeha Duorga kulturbálgá. Bálggis álgá dás, ja nohká Vierahagas. Boazosámit ássagohte Duorggas 1700-logu rájes. Sii dáluiduvve, bohccuiguin, eanadoaluin ja guolástemiin birgejupmin. Kulturbálgás oainnát máŋga goahtesaji, mat leat boares márkosámi ássama vuohtádagat. Galbbat maid muitalit lestadialaš sárdneolbmáid birra, garra osku ja čeahpes buorideaddjit. Filmmažiin oainnát gelddolaš muitalusaid ulddaid birra.</p>
<p>Kulturbálggis lea 2 km guhkki. Čuovvu eanas Duorgabálgá, Heikka-bálgá ja Lulliegešbálgá gehppes eanadagas. Buorre mátki!</p>
<p><em type="italic">Kárta čájeha kulturbálgá. Juohke mearkasajis lea diehtogalba. QR-kodain beassá muitalusaid gullat, teavsttaid, govaid ja filmmažiid oaidnit. </em></p>
<p xml:lang="ita"><em type="italic">Giliviessu </em></p>
<p>Duorgga giliviessu lea ovdal leamaš skuvla. Scanne qr-koda ja loga fearána boares skuvlla birra.</p>
<p><em type="italic">Duorga skuvla birrasiid 1960. </em></p>
<p><em type="italic">2. Bearagieddi. </em></p>
<p>Dáppe oidnojit orrungođiid ja návetgođiid duktásajit. Vuosttaš ássama maid dovdat dán guovllus lei náittospárra Peder Johnsen Sarri Dálmmas eret ja Elen Olsdatter Duorggas eret. Sadji gohčoduvvui Biaragieddi, mii mearkkaša Pederjorda dárogillii. Soai ássagođiiga dás 1770:s ja oruiga várra dassážii go Peder jámi 1793:s. Maŋŋelaš, sullii 1900:s, bođiiga Jeremias ja Susanna Knutsen ja čorgiiba ja ássagođiiga Bearagiettis.</p>
<p>Scanne qr-koda ja loga eanet.</p>
<p><em type="italic">Orrungođiid ja návetgođiid duktásajit. </em></p>
<p xml:lang="hbs"><em type="italic">3. Moski </em></p>
<p>Dállu maid oainnát 80 m badjin rámas/vielttis lea Badjemoski. Goahtesajit bajábealde dálu leat bázahusat vuosttaš dovddus ássamis birrasiid 1770 rájes. Maŋŋelaš, sullii 1800:s, bođiiga Anders Johnsen ja Karen Johanna Henriksdatter deike. Soai oruiga goađis ja sudnos lei maid návetgoahti. Áidna mii lea báhcán sudno maŋis leat eanageallára bázahusat.</p>
<p>Rukses unna visoš lea Duorgga boarráseamos visti, ceggejuvvon birrasiid 1855:s.</p>
<p>Scanne qr-koda ja loga eanet ássama ja johtolagaid birra.</p>
<p xml:lang="smj"><em type="italic">Badjemoski 1960 rájes. </em></p>
<p xml:lang="est"><em type="italic">4a. Oainnus. </em></p>
<p>Árra 1800-logus oaidnit ahte ássan lassána guovllus. Dan áigge orro buohkat darfegođiin. Goahtesadji Oainnus, mii mearkkaša oainnus, lea 5 m eret galbbas.</p>
<p>Jus čuovut njuollagalbbaid viidáseappot, gávnnat vel guokte galbejuvvon goahtesaji.</p>
<p><em type="italic">Orrungoahti ja návetgoahti. </em></p>
<p>Qr-kodain sáhtát lohkat eanet sin birra geat orro dás.</p>
<p xml:lang="smj"><em type="italic">4b Jalgesjohka </em></p>
<p>John Larsena goahtesadji.</p>
<p xml:lang="nno">Scanne qr-koda.</p>
<p xml:lang="sma"><em type="italic">4c Jalgesjohka </em></p>
<p>Anders Mikkelsena ja su eamida Synnev Andersdattera goahtesadji.</p>
<p>Heikka-bálggis manná goahtesaji čađa.</p>
<p xml:lang="nno">Scanne qr-koda.</p>
<p xml:lang="vep"><em type="italic">5. </em></p>
<p>Stállosoahki</p>
<p>Andreas Johnsen Nyheim, gii orui 50 m bajábealde luotta, lei lestadiána ja čeahpes buorideaddji. Son buoridii olbmuid ipmilsániin, ja máŋggas bohte su lusa dearvvašmuvvat.</p>
<p>Vuolábealde luotta lea stuora soahki mas leat olu báhkit. Báhkit galget leat dego dat dávddat ja givssit maid buorideaddji lea sirdán murrii.</p>
<p>Andreas neavvui bártnis Håkona, ahte ii galgga goassege sahet soagi. Dalle galggai jápmit issoras bákčasiiguin.</p>
<p><em type="italic">Olgeš bealde Andreas Johnsen Nyheim (r.1882). Dá son váccaša ránnáinis Anders Larseniin. </em></p>
<p>Scanne qr-koda ja geahča filmmaža buorideaddji ja stállosoagi birra.</p>
<p><em type="italic">6 Čorru-dállu </em></p>
<p>Lestadiánalaš oaivámuš John Olai Elvebakk orui dálus. 19-jahkásažžan vásihii ipmila gohččuma, ja moriidii. Son šattai dovddus buorideaddjin, ja lea máŋgasiid buoridan rohkosa bokte. Sárdneolmmájin bálvalii lestadianismma, ja adnui hirbmat árvvus. Son jámi su 72-jagi beaivvi 1984. Nu eatnat go 2500:s mieđuštedje su maŋemus vuoiŋŋadanbáikái.</p>
<p>Scanne qr-koda ja loga eanet John Olai birra. Dáppe beasat maid gullat dramáhtalaš fearána boazodoallobearraša Stor birra geat ásaiduvvo guolbanii vuolábealde luotta.</p>
<p><em type="italic">7. Stor bearaš </em></p>
<p>Stor bearaš oaguhuvvui orrunsajistis Mihkkal Johnsa Gallus Randas. Váhkar lei gietkamis go báhtaredje meahccái. Njeallje dievddu bohte sin maŋis ja áite sin, muhto Mihkkal suodjalii bearraša. Sii besse báhtui, ja gávdne idjadansaji. Go ledje lávu ceggeme, čierastii gietkka várrevieltti vulos cuoŋu mielde. Lihkus gávdnui mánná buriin áimmuin. Bearraša mielas lei dat mearka Ipmilis, ja ceggejedje goađi dakko gokko gietkka gávdnui dearvan mánáin.</p>
<p><em type="italic">Mihkkal Johnsa Gallu, gos bearaš orui dálvvi ovdal go oaguhuvvo. Govva: Unn Kristin Laberg. </em></p>
<p><em type="italic">8. Stohpogorsa </em></p>
<p>Baskkes ja gáržžes gorsa Lállestobu buohta gohčoduvvo Stohpogorsan</p>
<p>Dáppe lea leamaš ássan 1850 jagi rájes. Dalle ledje eananvullošaččat oassin árgaeallimis.</p>
<p>Stohpogorssas orui ulddabearaš. Scanne qr-koda ja geahča gelddolaš máidnasa.</p>
<p xml:lang="vep"><em type="italic">9. </em></p>
<p><em type="italic">Lállegoahte </em></p>
<p>Boazogoahka Ole Larsen Nibla náitalii leaskkain Berit Knutsdatter Storain. Soai ceggiiga goađi dása sullii 1840:s. Ovllá lei vuosttaš mátkkošteaddji lestadiánalaš sárdneolmmái Ufuohtas. Su bárdni Lars jotkkii ámmáha čoakkalmasas. Lállegoahti adnui gili lestadiánalaš čoahkkananbáikin, ja skuvlan.</p>
<p><em type="italic">Lállegoahti 1930-logus. </em></p>
<p xml:lang="est"><em type="italic">10. Øse. </em></p>
<p>Vuosttaš olbmot geat bohte Øsii leigga Knut Larsen ja Elen Olsdatter Panis. Soai ássagođiiga dás 1847:s. Čuovvovaš jagiid ledje olu bearrašat geat ealihedje dán dálus.</p>
<p>Máŋggas johte Øse meattá go ledje jođus Duorggas Roabavutnii. Nu go dološ vierru lei de galge mátkkálaččat oažžut sihke biepmu ja idjasaji. 1920-logus rabai Anna Øse kafeá, gos son dinii veaháš. Sotnabeivviid bohte gili olbmot oastit loahppemielkki. Sus lei maid rámbuvri gealláris.</p>
<p>Geađgejuolgi mii vuhtto eanadagas lea orrunviesu bázahus.</p>
<p><em type="italic">Øse, jáhkehahtti sullii 50-logus. </em></p>
<p>Scanne qr-koda ja loga eanet.</p>
<p xml:lang="vep"><em type="italic">11. </em></p>
<p xml:lang="vep"><em type="italic">Vierahak </em></p>
<p>Dát lea maŋemus mearkasadji Duorga kulturbálgás.</p>
<p>Dás oruiga Ole Persen ja Elen Eriksdtr mánáiguin Inger Perolinain ja Elen Johannain. Guovvamánus 1826:s manai dákko muohtauđas mii billistii sin orrungoađi. Ovllá ja guovttejahkkásaš Elen Johanna eaba lean ruovttus go lihkuhisvuohta dáhpáhuvai, muhto njealjejahkásaš Inger Perolina ja eadni Elen duššaiga uđđasis.</p>
<p>Maŋŋel dán surgadis dáhpáhusa fárrii Ovllá nieiddažiin Elen Johannain Geabarohtui Evenesmarkas.</p>
</body></document>
