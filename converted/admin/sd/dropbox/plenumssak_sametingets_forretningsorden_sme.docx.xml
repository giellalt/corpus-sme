<document xml:lang="sme" id="no_id"><header><title/><genre code="admin"/><author><unknown/></author><wordcount>214</wordcount><conversion_status type="standard"/><availability><license type="standard"/></availability><multilingual/><origFileName>plenumssak sametingets forretningsorden sme.docx</origFileName><parallel_text xml:lang="nob" location="plenumssak_sametingets_forretningsorden_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Dievasčoahkkinášši: Ođđa paragráfa čoahkkinortnegii: § 33 bealátkeahtesvuođa mearrideami gieđahallan Sámediggi, mii lea álbmotválljejuvvon parlameanta geavaha hálddašanlága 6.§ go gieđahallá bealátkeahtesvuođa. Áirasiin lea alddiineaset geatnegasvuohta čálalaččat dieđihit čoahkkinjođihangoddái diliid birra mat sáhttet mielddisbuktit bealálašvuođa. Dan galgá dahkat buori áiggis ovdal go ášši meannuduvvo lávdegottiin ja dievasčoahkkimis.</p>
<p>Čoahkkinjođihangoddi hábme čálalaš evttohusa mii biddjo olahanmuddui buot áirasiidda, ja ovdanbuktá dán njálmmálaččat lávdegoddái ja/ dahje dievasčoahkkimii. Čoahkkinjođihangoddi galgá iežas evttohusas atnit vuođđun dievasčoahkkima guhkit áigge čađa bargodábi ja vieru bealátkeahtesvuođanjuolggadusain. Jus ášši meannudeami oktavuođas ovdanbuktojuvvo bealátkeahtesvuođačuoččuhus, de sáhttá čoahkkinjođiheaddji spiehkastit gáibádusas oažžut evttohusa čálalaččat. Áirasat geaid bealátkeahtesvuohta lea gieđahallamis, galget guođđit čoahkkima bealátkeahtesvuođa gieđahallamis. Áirasat sáhttet buktit cealkámuša bealálašvuođa birra ovdal go guđđet čoahkkima. Jus leat eanet áirasat geain lea habilitehta gieđahallamii, de guđđet buohkat čoahkkima gitta buot bealátkeahtesvuođaáššit leat gieđahallojuvvon. Ovdal go gažaldat mearriduvvo ja áššiin maidda čoahkkinjođihangoddi lei árvalan bealálašvuođa áirasis, berre várrelahttu bovdejuvvot čoahkkimii ja leat mielde mearrideamis.</p>
<p>Jus leat boahtán nu ollu bealálašvuođačuoččuhusat ahte lávdegotte- dahje dievasčoahkkimis ii sáhte dahkkot mearrádus, de leat buot áirasat mielde meannudeamis guhtet guoimmiset habilitehta. Čoahkkinjođiheaddji láidesta digaštallama mii guoská bealátkeahtesvuhtii. Digaštallan loahpahuvvo go čoahkkinjođiheaddji mielas lea riekta dan loahpahit.</p>
<p>Čoahkkinjođiheaddji sáhttá hilgut bealátkeahtesvuođačuoččuhusaid maidda čielgasit ii leat vuođđu</p>
<p>Dušše čoahkkinjođihangotti evttohus biddjo vuođđun jienasteamis, áirasiid jienat leat juogo vuostá dahje evttohusa beali. Muđui gusto 25.§ čoahkkinortnegis protokollalasihemiid birra.</p>
</body></document>
