<document xml:lang="sme" id="no_id"><header><title/><genre code="admin"/><author><unknown/></author><wordcount>353</wordcount><conversion_status type="standard"/><availability><license type="standard"/></availability><multilingual/><origFileName>Kronikk_-_Krisen_i_reindrifta sme.docx</origFileName><parallel_text xml:lang="nob" location="kronikk_-_krisen_i_reindrifta_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p><em type="italic">Boazodoalu heahtedilli lea nationála dearvvašvuođaroassu </em></p>
<p><em type="italic">Čállán Silje Karine Muotka, sámediggepresideanta ja Runar Myrnes Balto, sámediggeráđđi dearvvašvuođa- ja sosiálaáššiin. </em></p>
<p>Boazodoalus lea šaddame dearvvašvuođaroassu. Jikŋon dálveguohtumat dagahit ahte dálkkádatnuppástuvvan dán jagi dagahii boazodolliide birrajándora barggu biebmamiin ja guođohemiin - hehtten dihte roasu elliide gos olu eallit jápmet.</p>
<p>Dan ovdii go oažžut veahki, de šaddet olbmot máksit iežaset dearvvašvuođain. Olbmot vuoimmehuvvet sihke fysalaččat, psyhkalaččat ja ekonomalaččat. Lea njuolgut fuolastuvvon dilli, ja olbmot dárbbašit heahteveahki. Lihkká ii boađe dearvvašvuođaeiseválddiiguin veahkki, ja ráđđehus addá unnán fuomášumi áššái.</p>
<p>Sámediggi lea bivdán čoahkkima jođánit sihke Mánáid- ja bearašministariin Kjersti Toppiin ja dearvvašvuođaministariin Ingvild Kjerkol. Mánáid- ja bearašministaris lea boahtán positiiva vástádus, muhto Dearvvašvuođaministaris ii leat vel gullon mihkkege.</p>
<p>Go NRK čálii neahttaášši njukčamánu 25.b.olmmošlaš heahtedili birra boazodoalus vástidii Dearvvašvuođaministtar ahte ášši gullá Eanandoallo- ja biebmodepartementii. Dáinna gal sáhttá boakčánit. Oaivvilda go dearvvašvuođaministtar ahte boazosámiid dearvvašvuohta ii gula dearvvašvuođadepartementii? Dat lea nu balddihahtti ahte lea váttis dasa jáhkkit.</p>
<p>Eanandoallobyrokráhtain gal jorrá spábba ruovttoluotta, ja dan gal ipmirda. Ii sis leat ovddasvástádus álbmoga dearvvasvuođafálaldahkii mange dásis. Ja nu spáppastallet stáhtaráđit boazosámiid dearvvašvuođain ja sosiála diliin. Iige oktage váldde badjelasas koordineret návccaid nationálalaččat.</p>
<p>Lea sivva manne Sámediggi, Guovdageainnu suohkan ja Norgga Boazosápmelaččaid Riikkasearvi lea dieđihan. Guovdageainnu suohkandoavttir dieđiha ahte olbmot leat heavganeame fysalaččat ja psyhkalaččat, ja duođalaš buohccit eai astta boahtit doavttirdiimmuide go leat barggus.</p>
<p>Mii gullat bearrašiid birra mat bieđganit. Bearrašiid birra mat eai oaidnal. Olbmuid birra geat leat nu váiban ahte leat vuolláneame gádjumis ealuid. Velggiid ja mánáidgeafivuođa birra, danne go dienasvuođđu jávká ja lea mearehis divrras oastit fuođđariid ja boaldámuša. Ahte ii leat go guokte jagi áigi go dálkkádatnuppástuvvan dagahii guohtunheađi, gievruda ekonomalaš váikkuhusaid.</p>
<p>Dá lea huššadilli mii fátmmasta olles bearrašiid ja servodaga, iige leat čiegus ášši ahte ballu mii das čuovvu váikkuhusa negatiivvalaččat psyhkalaš dearvvašvuhtii. Dát ferte váldot duođas, go mii diehtit dál juo ahte boazodoallonuorat ja sámi nuorat muđui, rahčet eanet psyhkalaččat go eará nuorat. Mis lea maid dađi bahábut diehtu ahte iešsorbmen lea dávjjit boazodoallonuoraid gaskka go muđui servodagas.</p>
<p>Gos lea eiseválddiid heahtemeannudeapmi? Dás adno nana heahtedillepáhka doaibmabijuiguin mat dustejit sihke praktihkalaš, ekonomalaš, sosiálalaš ja dearvvašvuođa beliid heahtedilis. Ráđđehusas fertejit muhttimat váldit ovddasvástádusa ja oaidnit ášši ollislašvuođa.</p>
</body></document>
