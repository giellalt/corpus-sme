<document xml:lang="sme" id="no_id"><header><title/><genre code="admin"/><author><unknown/></author><wordcount>230</wordcount><conversion_status type="standard"/><availability><license type="standard"/></availability><multilingual/><origFileName>Ášši 03-22 - Evttohus 12- Toril Bakken Kåven_sam.docx</origFileName><parallel_text xml:lang="nob" location="assi_03-22_-_evttohus_12-_toril_bakken_kaven.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Vearroamnestiija ja vearrodirektiivva váikkuhusčielggadeapmi Davvi-Norgga ealáhuseallin, mii dál koronaepidemiija maŋŋel rahčá fas hukset ealáhusaid, oažžu stuorra vearrorehkegiid. Dáid rehkegiid vuođđun leat Vearroetáhta girjedárkkisteamit bargoaddidivadiin doaibmaavádagas. Sudjan lea jagi 2014 direktiiva, mii doaibmagođii maŋŋel go ledje šiehtadallamat ESA:in (Efta vákšunorgána mii vákšu EØS/Efta-riikkaid) mas daddjo ahte fitnodagat galget máksit 14,1 proseantta bargoaddidivada jus leat massán eambbo go beali iežaskapitálas. Vearroetáhta offensiiva čujuha maŋos áiggis, gitta 2017:i. Direktiiva ii leat oahpis, ja dieđut dán birra biddjojuvvoje Vearroetáhta neahttasiidduide ođđajagimánus dán jagi. Doaibmaavádaga bargoaddit risikerejit oažžut vearrogáibádusa mii vástida olles bargoaddi máŋga jagi maŋos áiggis, jus girjedollojuvvon iežaskapitála lea reduserejuvvon 50% dahje eambbo. Dás šaddet stuorra negatiivvalaš váikkuhusat davviguovllu ealáhuseallimii, ja maiddái sámi guovlluide. Konkurssat ja bargosajiid massin lea boađusin Vearroetáhta ođđa bargovuogis. Mis eai leat várit dáidda váikkuhusaide, eai Davvi-Norggas, eaige sámi guovlluin. Lea eahpidahtti ahte bargoaddidivat čadnojuvvo girjedollojuvvon iežaskapitálii. Váilevaš risikokapitála, váilevaš ealáhusovdáneapmi ja bargosajit leat davviguovllu hástalusat, ja leat vuođđun doaibmaavádahkii. Oktavuohta girjedollojuvvon iežaskapitála ovdáneami ja bargoaddidivada gaskka orru danin mannamin doaibmaavádaga mihtuid vuostá, mii galgá initieret eambbo ealáhusásahemiid ja skáhppot eambbo bargosajiid. Eará bealli áššis lea vel dat, ahte girjedollojuvvon iežaskapitála lea máŋgga oktavuođas unnit go duohta iežaskapitála, ja lea gažaldat das mo vállje geavahit badjelbáhcagiid rehketdoalus ja ahte leatgo fitnodaga buot árvvut aktiverejuvvon. Vearroetáhta ođđa girjedárkkistanvuohki váikkuha maiddái sámi guovlluid ealáhuseallimii ja Sámediggi bivdá sámediggeráđi gulahallagoahtit Ruhtadandepartemeanttain oažžun dihtii vearroamnestiija doaibmaavádaga ealáhuseallimii ja čielggadit ESA-direktiivva jagi 2014 effeavtta.</p>
</body></document>
