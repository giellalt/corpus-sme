<document xml:lang="sme" id="no_id"><header><title/><genre code="admin"/><author><unknown/></author><wordcount>989</wordcount><conversion_status type="standard"/><availability><license type="standard"/></availability><multilingual/><origFileName>Kunngjorte nye saker - sametingsrpdets oppfølging sme.docx</origFileName><parallel_text xml:lang="nob" location="kunngjorte_nye_saker_-_sametingsradets_oppfolging_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p xml:lang="nob"><em type="italic">Forslag 1 </em></p>
<p><em type="italic">Sámediggeráđi čuovvoleapmi: </em></p>
<p>Dálkkádatrievdamat váikkuhit dál juo boazodoalu árgabeaivvi, ja šaddá leat stuorra hástalussan boahtteáiggis. Stuorámus hástalus lea guohtoneatnamiid massin, mat leat dárbbašlaš eaktun boazodollui go váttis áigodagaid galgá iežas heivehit dohko gos lea váttis guohtuma gávdnat. Buoremus strategiija dasa movt boazodoallu galgá sáhttit iežas heivehit boahttevaš dálkkádatrievdamiidda lea boazoguohtuneatnamiid suodjaleami bokte (Eira, Oskal, Hanssen-Bauer og Mathiesen 2018).</p>
<p>Sámediggi bargá beaivválaččat areálameassanáššiiguin mat boazodollui váigguhit, ja sámediggeráđđi lea dorjon máŋga prošeavtta mat leat orohagaid áššemeannudeami dorjon. Dás sáhttá namuhit <span type="quote" xml:lang="nob">«Planfaglig ressurs for reinbeitedistriktene i Nord-Trøndelag»</span> ja ođđa resursa- ja gelbbolašvuođaguovddáža ásaheapmi Guovdageidnui, mii galgá váikkuhit dasa ahte orohagat ožžot eanet doarjaga ja oaivadeami iešguđetlágan áššiin, nugo ovdamearkka dihte areálameassanáššiin.</p>
<p>Sámediggi lea cealkámušas dán jagi boazodoallošiehtadussii čujuhan dárbui plánagelbbolašvuođa nannet orohagaide, vai boazodoallu plánaproseassaide nákcešii searvat. Dán nannemii lea dárbu ruhtadeapmái. Sámediggi lea maid čujuhan hástalusaide maid dálkkádatrievdamat buktet boazodollui. Dálkkádaga ja dálkki lea dál váddáseabbo einnostit, ja boazodoallu lea maŋimuš jagiid vásihan sihke ollu muohttaga, arvvi maŋešdálvvi dahje dálvet, ja vuovdebuollimiid. Sámediggi lea ávžžuhan šiehtadanbeliid ásahit dálkkádatheivehanfoandda. Foanda sáhtášii boazoeaiggádiidda addit vejolašvuođa investeret infrastrukturdoaibmabijuide vai boahttevaš dálkkádatrievdamiidda sáhtášedje heivehit.</p>
<p>Boazodoalu ovdánahttinfoanda addá vejolašvuođa dutkamiid čađahit fáttáin mat gusket boazodollui. Sámediggi sáhttá boahtte jagi boazodoallošiehtadussii ovddidit cealkámuša ahte ruđaid bidjat prošeavttaide maid bargun lea dutkat čuolmmaid mat gusket dálkkádatrievdamii ja eará áitagiidda boazodollui.</p>
<p xml:lang="nob"><em type="italic">Forslag 2 </em></p>
<p><em type="italic">Sámediggeráđi čuovvoleapmi: </em></p>
<p>Sámediggi bargá geažos áiggi sámi ealáhuseallimii sihkkarastit nu buriid rámmaeavttuid go vejolaš. Dan Sámediggi bargá earret eará konsulteremiin ráđđehusain láhkabargguin ja eará doaibmabijuin main lea earenoamáš mearkkašupmi sámi ealáhusaide. Go Sámediggi konsultere ealáhuslágaid birra gullevaš láhkaásahusaiguin, de lea bajimuš ulbmilin eanet ollislaš ealáhuslágaid sihkkarastit, mat sámi ealáhusaide leat heivehuvvon. Areálameassanáššiin lea Sámediggái vejolaš eaktudit ahte doaibmabidju galgá sámi ealáhusaid ja sámi kulturdoaibmama vuhtiiváldit. Sámediggeráđđi čuovvu strategiijaid mat leat 2016 areáladieđáhusas, gos guokte strategiija leat:</p>
<list><p type="listitem">Sámediggi áigu bargat dan ala ahte mohtorjohtolaga reguleren meahcis sihkkarastá sámi báikegottiid árbevirolaš geavaheami ja ođđa geavahemiid.</p>
<p type="listitem">Sámediggi áigu oččodit ollislaš geahčadeami njuolggadusain mat gusket mohtorjohtaleapmái meahcis. Njuolggadusat fertejit árvvoštallojuvvot álbmotrievttálaš geatnegasvuođaid ektui sápmelaččaide ja min vuoigatvuođa ektui bisuhit ja ovdánahttit min árbevirolaš eallinlágiid ja ealáhusaid.</p>
</list><p>Sámediggeráđđi vuolggahii 2020:s jurdaga ovdaprošeavtta ásahit njuolggadusaid birra mat gusket sámi kulturovdanbuktimii ja mohtorjohtaleapmái meahcis. Áigumuš prošeavttain lea hukset máhttovuođu maid guovddáš eiseválddiide sáhttá presenteret, earret eará Dálkkádat- ja birasgáhttendepartementii. Dát ovdaprošeakta galgá dasto leat vuođđun meahccemohtorjohtolaga rievdadeapmái nu ahte lea buorebut heivehuvvon meahcásteddjiide sámi guovlluin. Dattege lea kopronapandemiija goazahan barggu, muhto ráđis lea áigumuš dáinna bargguin 2021:s joatkit. Sámediggi lea bidjat kr 209 000 pilohtaprošektii. Vihtta pilohkagieldda leat mielde dán barggus. Dát vuolgga soahpá Sámedikki 2019 meahccelávdegotti árvalussii.</p>
<p>Sámediggi lea guhkit áiggi vuoruhan meahcceealáhusaide searaid bidjat. Sámediggi lea earret eará bargan giđđaloddema Guovdageainnus oččodeamen lobálažžan, beroštumi loktemiin sáivaguollebivdui, saji láhčimiin meahccebuktagiid kultuvrralaš ávkkástallamii, ja doaimmaid vuoruhemiin main meahcci lea vuođđun, nugo turisma. Lassin dasa leat Sámedikkis buorit ruhtadanortnegat meahcceealáhusaide. Sii geat meahcceealáhusaide háliidit investeret sáhttet oažžut gitta 50 % rádjái doarjaga 35 % ektui eará ealáhusain. Gávdno maid ásahandoarjjaortnet daidda geat meahcceealáhusaiguin háliidit bargagoahtit.</p>
<p>Sámediggeráđđi ii ane realisttalažžan sierra ealáhuslága ásahit meahcceealáhusaide ja kultuvrralaš ávkkástallamii. Sámediggeráđđi ii maid ane realisttalažžan ealáhuslága ráhkadit mii sihke meahcceealáhusaid, duoji, eanadoalu, vuovdedoalu ja boazodoalu galggašii fátmmastit. Dákkár láhka šattašii hui moalkái ja menddo viiddisin dasa ahte dáid ealáhusaid čohkket oktasaš láhkii. Dát ealáhusat leat sierralágaiguin ja plána- ja huksenlágain regulerejuvvon, ja lea buoret searaid bidjat dálá lágaid ja láhkaásahusaid buoridit, nugo Sámediggi dál dahká boazodoallolágain.</p>
<p xml:lang="nob"><em type="italic">Forslag 3 </em></p>
<p><em type="italic">Sámediggeráđi čuovvoleapmi: </em></p>
<p>Stuorra osiin Davvi-Norggas ja Sámis lea mis boazoealáhus maid fertet vuhtiiváldit. Ođđa riddo- ja duottarstobuid huksen dagaha eanet meahccegeavaheami. Dat sáhttá dagahit riidduid ja stuorra billistemiid luonddus. Vásihusat Romssa guovllus leat čájehan ahte eanet johtolat buktá eanet nuoskkideami ja ahte olbmot láhttejit nugo ieža háliidit. Lea oanehis gaska meahci suodjaleami ja gávppálašvuohta gaskka. Danne lea deaŧalaš ahte geavaheapmi dáhpáhuvvá báikegoddeálbmoga ja boazodoalu eavttuid mielde. Galggašii plána ráhkaduvvot mii muitala mo meahci galgá geavahit, ja ahte báikegoddeálbmot ja boazoealáhus leat mielde álggos ja ožžot definerenfámu.</p>
<p>Sámediggi lea, mátkeealáhussii searaid bidjamis, jáhkkán ahte dálá duottarstobut lea mátkebáikkit mat unnán geavahuvvojit. Danne čađahii Sámediggi 2018:s dutkama maid gohčodii <span type="quote">“Duottarstobut”</span>. Duottarstobut mat ledje mielde ledje Joatka, Jergul, Vuolit Molleš, Šuoššjávri ja Gárdin. Mihttomearri dutkamiin lei:</p>
<list><p type="listitem">Ráhkadit stáhtus-/dilleanalysa duottarstobuide mii govve otná dili.</p>
<p type="listitem">Árvvoštallat dárbbuid ja evttohit doaibmabijuid mat sáhttet ovttasbarggu duottarstobuid gaskka buoridit vai meahcceealáhusas oččošedje stuorát gilvalanvuoimmi.</p>
<p type="listitem">Aktevrraid dáhtu ja rolla čielggadit doaibmabijuid čuovvuleamis mat ihtet</p>
</list><p>Dutkama ávžžuhus lei fitnodatfierpmádaga ásahit duottarstobuin (Innovasjon Norge bokte), ulbmiliin gilvalanvuoimmi, gánnáheami ja vuođu lasihit duottarstobuid viidásat ovdáneapmái.</p>
<p>Prošeakta bisánii go duottarstobuin ii lea beroštupmi prošeavtta joatkit. Sivvan dasa go eai háliidan searvat lei ahte eai dárbbašan eanet dinet ja eanet gussiid, ja ahte eai ieža eaiggáduššan baikki (stáhta opmodat).</p>
<p xml:lang="nob"><em type="italic">Forslag 4 </em></p>
<p><em type="italic">Sámediggeráđi čuovvoleapmi: </em></p>
<p>Evttohus lea sáddejuvvon Justisdepartementii áirrasevttohussan doaibmaplána ráhkadeami proseassas veahkaválddi vuostá lagas relašuvnnain, mas lea sierra áŋgiruššansuorgi veahkaválddi ja illasteami birra sámi servodagain. Bargu doaibmaplánain lea veahá maŋŋonan ráđđehusa bealis, muhto galggašii gárvvistuvvot 2021 giđa.</p>
<p xml:lang="nob"><em type="italic">Forslag 6 </em></p>
<p><em type="italic">Sámediggeráđi čuovvoleapmi: </em></p>
<p>Sámedikkis lea stuorra beroštupmi árbevirolaš juoigamii, ja mii leat gieskat ožžon Sámedikki iežas luođi, mii dál lea bures sajáiduvvagoahtán dievasčoahkkimiid oktavuođas. Luođit ja luohtealmmuheamit leat Sámedikkis bajás vuoruhuvvon, earret eará bargguin ávnnaskeahtes kulturárbbiin, mii lea luohteárbevieruide buorrin.</p>
<p>2020 juolluduvvui doarjja 9 musihkkaalmmuhemiide árbevirolaš luđiin, mat fas dahke 38 % buot ohcamiin musihkkaalmmuhemiide 2020:s. Dát álmmuheamit ožžo gaskamearálaččat gokčojuvvot 87 proseantta ohcansupmiin. Dat máksá ahte min geavahusa mielde oažžu musihkkaalmmuhemiide árbevirolaš luđiin 100 proseantta goluin gokčojuvvot jus prošeakta identifiserejuvvo ávnnaskeahtes kulturárbin, go fas eará musihkkaalmmuheamit ožžot gokčojuvvot 80 proseantta goluin.</p>
<p>Go lea sáhka dienasmassimis digitála distribušuvnna geažil, earret eará rávdnjenbálvalusaid geavaheamis nugo Spotify ja sullasaččaid, de lea dat stuorát čuolbma, maid Sámediggi ii sáhte čoavdit kompenseremiin dan ovddas. Sámedikkis lea unnán máhttu stuorra suorgeaktevrraid rehkenastinvuođu birra, ja dasto ii leat Sámedikkis bušeahtta dán čuolmma čoavdit, mii lea hástalussan olles suorgái, ja ii dušše sámi musihkkasuorgái.</p>
<p>Loahpas sáhttá namuhit ahte skearrofitnodagat, lágádusat ja earát mat barget árbevirolaš luođi musihkkaalmmuhemiiguin, maid lea vejolašvuohta ohcat kulturráđis sierra ortnegis man áigumuš lea gáhttet ja olámuddui dahkat Norgga kulturárbbi. Dát lea ortnet maid sámi aktevrrat unnán geavahit, ja mii sáhtášii leat deaŧalaš oassi</p>
<p>sámi árbevirolaš luođi musihkkaalmmuhemiin.</p>
</body></document>
