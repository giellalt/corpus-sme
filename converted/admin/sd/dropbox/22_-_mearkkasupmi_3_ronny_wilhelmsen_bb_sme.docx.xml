<document xml:lang="sme" id="no_id"><header><title/><genre code="admin"/><author><unknown/></author><wordcount>202</wordcount><conversion_status type="standard"/><availability><license type="standard"/></availability><multilingual/><origFileName>22 - Mearkkašupmi 3, Ronny Wilhelmsen, BB sme.docx</origFileName><parallel_text xml:lang="nob" location="22_-_mearkkasupmi_3_ronny_wilhelmsen_bb_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Sámediggi čujuha Sámedikki 2021 jahkedieđáhussii ja oaidná ahte dihto surggiin leat stuora supmit mat eai leat geavahuvvon, bušetterejuvvon áŋgiruššama hárrái. Dát resursat eai leat sámi álbmogii boahtán buorrin 2021:s. Sámediggi oaidná ahte bušeahttavuoruheamit eai lihkostuva, ja mii háliidit diehtit čuovvuleami ja proseassa. Sámediggi lea vuoruhan ja vuordán positiivvalaš ovdáneami erenoamážit go guoská sámegielaide ja mánáid bajásšaddamii, ja dan ain jearahallet servvodagas. Dá leat muhtin ovdamearkkat jahkedieđáhusas: Kapihttalii 1.4.1 Čoahkketabealla - Váibmogiella lea bušetterejuvvon 5 550 000 ru ja dás lea 3 180 619 ru mii ii leat geavahuvvon. Sámediggi bušetterii kapihttalii 2.1 postii oahpponeavvut 35 250 000 ru 2021:s, ja dás lea 7 982 845 ru mii ii leat geavahuvvon. Kapihtal 2.5.1 Čoahkketabealla - sámi sisdoallu skuvllas, oahppoplánaid revideren - prošeakta. Dása lea 2 500 000 ru bušetterejuvvon, ja 1 479 971 ru ii leat geavahuvvon. Kapihtal 2.10.1 Stipeanda alit ohppui - ohcanvuđot doarjja. Ulbmil lea oččodit eanet mánáidgárde- ja vuođđoskuvlaoahpaheddjiid geain lea sámi giella- ja kulturgelbbolašvuohta, bušetterejuvvon 2 595 000 ru, 1 127 500 ru ii leat geavahuvvon. Sámediggi oaidná ahte submi mii ii leat geavahuvvon ja mii livččii sáhttán buoridit sámi mánáid ja nuoraid gielalaš ovdáneami lea oktiibuot 13 770 935 ru. Dá lea dohkketmeahttun dilli, ii ge sáhte jotkojuvvot.</p>
</body></document>
