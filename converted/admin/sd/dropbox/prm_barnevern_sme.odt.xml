<document xml:lang="sme" id="no_id"><header><title/><genre code="admin"/><author><unknown/></author><wordcount>189</wordcount><conversion_status type="standard"/><availability><license type="standard"/></availability><multilingual/><origFileName>PRM barnevern sme.odt</origFileName><parallel_text xml:lang="nob" location="prm_barnevern_nob.odt"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">PRD: Sámediggi doarju sámi biebmoruovttumánáid - ja nuoraid 350 000 ruvnnuin</p>
<p type="title">Sámediggeráđđi lea juolludan 350 000 ruvnno Norgga Biebmoruovttosearvái Finnmárkkus ráhkadahttit doaimmaid sámi biebmoruovttumánáide ja nuoraide sihke Finnmárkkus, Romssas ja Nordlánddas.</p>
<p type="title">- Lea dehálaš fuolahit ja doarjut sámi mánáid ja nuoraid geat dárbbašit doaimmaid mat gusket sin gillii ja kultuvrii. Danne doarju sámediggeráđđi prošeavtta, nu ahte biebmoruovttumánáin ja nuorain lea vejolašvuohta deaivvadit ja hukset fierpmádaga, dadjá sámediggeráđđi Runar Myrnes Balto.</p>
<p type="title">Norgga Biebmoruovttosearvvi mihttu lea buoridit kvaliteahta buot dásiin biebmoruovttufuolahusas, maid sámi sisdoalu. Dehálaš oassi barggus lea maid doaimmahit politihkalaš beroštumi nationála, regionála ja báikkálaš eiseválddiiguin buoridan dihte biebmoruovttufuolahusa.</p>
<p>- Addá dorvvu oaidnit ahte sámevuohta fuolahuvvo, ja ahte fállojuvvojit čoagganeamit maiddái bearrašiidda mat fuolahit ja nannejit mánáid ja nuoraid sámi identitehta dihtomielalaččat. Mis fertejit buohkain čielga mihtut mat sihkkarastet ahte mánáin ja nuorain leat buorit ja oadjebas biebmoruovttut, ja dainna háliida Sámediggi áinnas veahkehit vai eambbosat luitet mánáid sin ruovttuide, lohká Myrnes Balto.</p>
<p>Guhtta čoagganeami leat plánejuvvon, golbma čoagganeami láhččojuvvojit nuoraide ja golbma leat nu gohčoduvvon bearaščoagganeamit. Čoagganemiid galgá juohkit golmma fylkii, Nordlánda, Romsa- ja Finnmárku.</p>
<p type="title">Loga eanet biebmoruovttuid birra dás: https://ny.bufdir.no/fosterhjem/</p>
<p type="title">Juolludeapmi lea dearvvašvuođa, fuolahusa- ja mánáidsuodjalanbálvalusprošeavttaid bokte addon.</p>
</body></document>
