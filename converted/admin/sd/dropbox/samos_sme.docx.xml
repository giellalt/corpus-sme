<document xml:lang="sme" id="no_id"><header><title/><genre code="admin"/><author><unknown/></author><wordcount>882</wordcount><conversion_status type="standard"/><availability><license type="standard"/></availability><multilingual/><origFileName>SáMOS sme.docx</origFileName><parallel_text xml:lang="nob" location="samos_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>SáMOS</p>
<p>Árvvoštallanbargu maid Pricewater House Cooper (PwC) čađaha lea álggahuvvon golggotmánus 2021. Vuosttaš oassi árvvoštallanraporttas boahtá guovvamánu loahpageahčen 2022.</p>
<p>SáMOS:s ja Sámi allaskuvllas lei oktasaš plánenčoahkkin ođđajagimánu 24. b. 2022 Guovdageainnus oktasaš bargguid ja boahttevaš strategiijaid birra mánáidgárdeoahpaheaddjeoahpuid, dutkama ja ovdáneami hárrái. Sámediggeráđđi Mikkel Eskil Mikkelsen oasálasttii čoahkkimis.</p>
<p>SáMOS:s lea maid ovttasbargošiehtadus Sámi lohkanguovddážiin gos lea oktasaš gelbbolašvuođaloktenplánen álggahuvvon ahte bidjat doaimmaid johtui giđđat 2022.</p>
<p><em type="italic">Pilohtamánáidgárdeprošeakta </em></p>
<p>Pilohtamánáidgárdekonseaptas geahččaluvvo ja ovddiduvvo sámi pedagogalaš ja giellaovdáneapmi, man vuolggasadji leat sámi árbevirolaš árvvut ja máhttu. Ođđajagimánus 2022 lea SáMOS álggahan bagadallanplánema pilohtamánáidgárddiide, mii galgá leat čuovvoleapmin oahpahusa fáttáide. Bagadallan lea das movt fievrredit teoriija mánáidgárdái.</p>
<p>Pilohtamánáidgárddiid gelbbolašvuođa lokten</p>
<p>Árvvoštallan oahpahusa čađaheamis lea čájehan ahte pilohtamánáidgárddiide lea váttis leamaš čohkket buohkaid Sámi allaskuvlii Guovdageidnui. Lea leamaš váttis gávdnat vikáraid kursaáiggis. Dan dihte lea dál plánejuvvon doallat oahpahusaid pilohtamánáidgárddiin ja maid lassioahpaheami doallat eahkediid. Ođđajagimánu 2022 lei plánejuvvon čohkket visot ohppiid Snoasei guovtti beaivvi oahpahussii, muhto koronadilálašvuođa dihte šattai oahpahus Guovdageainnus ja digitálalaččat.</p>
<p>Pilohtamánáidgárdeoahpahusa jođiheaddji lea Anne Ingebjørg Eriksen, Sámi allaskuvllas. Erika Saarivaara lea giellaoahpaheaddji. Oahpahusas oasálastet maid sámi pedagogalaš dutki Laila Alexandersen Nutti, prorektor Ylva Jannok Nutti, SáMOS pilohtamánáidgárdedutki Marikajsa Laiti ja eará guosselogaldallit.</p>
<p><em type="italic">Sámi pedagogalaš dutkan </em></p>
<p>Sámi allaskuvla pilohtamánáidgárdedutkanprošeavtta jođiheaddji lea Marikajsa Laiti. Dutkan plánejuvvo ovttas oahpahusain ja SáMOS ovdánahttinbargguin. Dán áigodaga lea dutki galledan pilohtamánáidgárddiid máŋgii, gos lea čuvvon bargguid ja maid muhtin oassái doallan bagadallamiid.</p>
<p><em type="italic">Gievrras giellavugiid definišuvdna </em></p>
<p>SáMOS ovttas mánáidgárdejuhkosiin lea álggu geahčen 2021 dahkan bargočilgehusa ráhkadit definišuvnna gievrras giellamodeallaide mánáidgárddis joatkkaskuvlla rádjái. Njukčamánus 2021 álggahuvvui sierra giellasoggi mas lea bargu ráhkadit dan definišuvnna. Barggu áigodat lei álggus skábmamánu 2021 rádjái, muhto juovlamánus mearriduvvui ahte áigodat guhkiduvvo njukčamánu 31. b. 2022 rádjái. Gievrras giellasokkis leat bargočoahkkimat sullii golbmii mánus, gos oasit válbmejuvvot dađi mielde.</p>
<p>Sámi sisdoallu skuvllas:</p>
<p><em type="italic">Sámi lohkanguovddáš ja nationála iskosat </em></p>
<p>Sámediggeráđđi Mikkel Eskil Mikkelsen lei čoahkkimis Sámi lohkanguovddážiin ođđajagimánu 17.b. 2022, gos ságastalai earet eará nationála kvalitehtaárvvoštallanvuogádaga (nasjonalt kvalitetsvurderingssystem/NKVS) ja nationála iskosiid birra. Fágaođasmahttima vuođul leat Norggas dál ođasmahttimin árvvoštallanvugiid. Oahpahusdirektoráhtas lea ovddasvástádus dán bargui ja sii leat addán Sámi lohkanguovddážii barggu hábmet árvvoštallanvugiid ja kártemiid sámi ohppiid lohkama ektui. Sámi lohkanguovddáš lea mannan jagi kártemiid ja iskosiid ráhkadan sámegiela ja kultuvrra vuođul. Dál leat gárvvistan lohkaniskosiid vuosttaš luohkkálaččaid várás ja goalmmát luohkkálaččaide leat dál skuvllain geahččaladdamin. Nationála iskosiidda ii ráhkaduvvo statistihkka sámi ohppiid lohkanbohtosiid birra dan dihte go leat nu unnán oahppit. Sámi lohkanguovddáš fállá gielddaide ságastallama gos dáid dieđuid addet sin ohppiid lohkančehppodaga ektui. Sámediggeráđđi lea fuolastuvvon go sámi politihkkárat eai oaččo dieđuid sámi mánáid lohkančehppodaga birra, go de politihkkáriin ii leat vejolašvuohta bidjat doaimmaid johtui. Ráđđehus lea nammadeamen lávdegotti gos galget árvvoštallat mo skuvllaid kvalitehtain galget bargat. Sámediggeráđis lea áigumuš ahte lávdegottis galgá leat sámi áirras.</p>
<p><em type="italic">Sámi allaskuvlla strategiijaplána </em></p>
<p>Sámi allaskuvla lea skábmamánus 2021 bivdán cealkámuša iežaset strategiijaplánii. Sámediggi sáddii cealkámuša mas rámida Sámi allaskuvlla plána sisdoalu ektui. Sámedikkis ledje muđui čuovvovaš árvalusat strategiijaplánii: Norggas leat iešguđetge gealboloktenortnega. Dálá gealboloktenortnegat eai fátmmas buot sámi oahpaheddjiid gealboloktema, go ortnegat leat organiserejuvvon fylkkaid ja regiovnnaid mielde. Sámediggi oaivvilda ahte strategiijaplánas sáhtášii boahtit ovdan man láhkai sáhtašii fálaldaga ráhkadit ávkin buot sámi oahpaheddjiide. Livčče maid vuogas jos Sámi allaskuvla ráhkada strategiija mo sámi servvodatstruktuvrra ektui sáhttá ordnet gelbbolašvuođaloktema ja ruhtadeami nu ahte seamma vejolašvuođat šaddet olles Sápmái. Lea vejolaš jurddašit ahte fátmmasta rájakeahtes sámi oahpahusa ja livčče sáhttán leat čielgaseabbo strategiijat rájakeahtes mánáidgárdde- ja skuvlaoahpahusfálaldaga ektui.</p>
<p>Sámediggi celkkii viidásit ahte strategiijas galggašii maid oidnot movt sámi oahpaheaddje-/mánáidgárdeoahpaheaddjestudeanttat eará universitehtain galget sáhttit oažžut oahpu ja gelbbolašvuođaloktema sámi pedagogihkas. Earet eará livččii vejolaš ahte Sámi allaskuvla fálašii ovttasbarggu sámi pedagogihkas universitehtaide. Livččii maid sávahahtti ahte livččii sierra strategiija movt ja geaiguin Sámi allaskuvla áigu ovttasbargat, earret eará movt ovttasbargu galgá ovdánit Sámedikkiin.</p>
<p>Oahpponeavvuid rámmašiehtadus</p>
<p>Sámedikki 2022 bušeahtas lea biddjon 9 miljovnna ruvnno oahpponeavvuid rámmašiehtadusaide. Dát galgá gokčat golbma šiehtadusa diŋgojumiid, dan guokte doaibmi šiehtadusa mat Sámedikkis leat ovdalaččas ja dasa lassin ovtta ođđa šiehtadusa. Sámediggi čálli 2019 rámmašiehtadusa Davvi Girjjiin, mas ollislaš árvu lei gitta 12 miljovnna ruvnno. Davvi Girji lea ráhkadeame davvisámegiel vuosttašgiela digitála oahpponeavvuid 1.- 4. jahkecehkiide ja dat oahpponeavvut galget válbmanit 2022 jagi mielde.</p>
<p>Juovlamánu 2020 lea Sámediggi čállán rámmašiehtadusa LearnLabain, mii galgá buvttadit julevsámegiel digitála oahpponeavvuid 1.- 10. jahkecehkiide fágii sámegiella vuosttašgiellan. Rámmašiehtadusa áigodat lea eanemusat 4 jagi ja árvvoštallojuvvon árvu lea oktiibuot gitta 16 000 000 ruvnno earret momsa. LearnLab lea ráhkadišgoahtán 1.- 2. jahkecehkiid oahpponeavvuid, ja dat galgat válbmanit juovlamánu 2022.</p>
<p>Sámedikkis lea áigumuš dán jagi almmuhit goalmmát rámmašiehtadusa. Makkár oahpponeavvuid diŋgot ii leat vuos mearriduvvon, muhto vuolggasadji árvvoštallamii lea Sámedikki oahpponeavvoráhkadeami doaibmaplána fokusguovllut, makkár oahpponeavvut leat ráhkaduvvome ja ráhkaduvvon.</p>
<p xml:lang="nob"><em type="italic">Forslag 10 - Representant Berit Marie P. E. Eira, Flyttsamelista </em></p>
<p><em type="italic">Dálkkádatrievdan ja boazodoallu </em></p>
<p>Dál ferte hoahpuin álgit bargat ráhkkanit movt sáhttá dustet dálkkádatrievdamiid mat čuhcet boazodollui. Dálkkádatrievdamat lea dál čalbmáičuohci Davviguovlluin, ja earenomážit boazodoalu árbevirolaš guohtoneananguovlluin. Dálkkádagaid rievdan kombinerejuvvon guohtoneatnamiid massiimiiguin leat stuora hástalussan boazoealáhussii økonomalaččat ja dan kultuvrralaš praksisii. Mii dál juo vásihit dálkkádatrievdamiid ja hástalusaid mat dain bohtet. Dás duohko ballat eanet goviid – sihke goavvejagiid ja goavvedálvvi/goavvegiđa dan ektui movt ovdal lea leamaš. Movt galgat dás duohko dahkat? Dál fertešii háhkat diehtovuođu ja galggašii ráhkaduvvot dutkanvuđotčilgehusaš boazodoalloperspektiivvas dálkkádatrievdamiid birra dáin guovllui. Ja de maid oažžut dieđu movt dát čuhcet ealáhussii ja makkár vejolašvuođat leat ráhkkanit ja heivehit ođđa - <span type="quote">"normála"</span> diliide. Riikkaidgaskasaš boazodoalloguovddážis lea ollu máhttu, sihke dieđalaš ja boazodoallomáhttu ja lea guhká bargan dákkár áššiiguin ja dát livččii rievttes ásahus čielggadusa ráhkadit.</p>
</body></document>
