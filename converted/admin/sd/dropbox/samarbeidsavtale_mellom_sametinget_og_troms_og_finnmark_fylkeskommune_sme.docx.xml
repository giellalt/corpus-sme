<document xml:lang="sme" id="no_id"><header><title/><genre code="admin"/><author><unknown/></author><wordcount>3534</wordcount><conversion_status type="standard"/><availability><license type="standard"/></availability><multilingual/><origFileName>Samarbeidsavtale_mellom_Sametinget_og_Troms_og_Finnmark_fylkeskommune sme.docx</origFileName><parallel_text xml:lang="nob" location="samarbeidsavtale_mellom_sametinget_og_troms_og_finnmark_fylkeskommune_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Sámedikki ja Romssa ja Finnmárkku fylkkagieldda ovttasbargošiehtadus</p>
<p type="title">Sisdoallu</p>
<p>Sámedikki ja Romssa ja Finnmárkku fylkkagieldda ovttasbargošiehtadus 1</p>
<p>Servodatmihttu 3</p>
<p><em type="italic">Searvadahttit sámi giela ja kultuvrra eanemus servodatsurggiide, nu ahte sámi servodagas ja ealáhusain lea oadjebas boahtteáigi. </em>3  </p>
<p>Álgu 3</p>
<p>1.oassi Ovttasbarggu hápmi 4</p>
<p>2.oassi Sámi gielat 5</p>
<p>Sámi báikenamat ja šilten 5</p>
<p>Sámi giellaguovddážat ja sámi giellaguovllut 5</p>
<p>Guovttegielatvuođa ovttasbargu Romssa ja Finnmárkku fylkkagielddas 5</p>
<p>Speallo- ja appaovddideapmi 6</p>
<p>Joatkkaoahppu 6</p>
<p>Karrierebagadallan ja rávisolbmuidoahpahus 7</p>
<p>Alit oahppu ja dutkan 7</p>
<p>3.oassi Servodat- ja ealáhusovdánahttin 8</p>
<p>Ceavzilvuohta, dálkkádat, konsultašuvnnat ja álbmotovdáneapmi 8</p>
<p>Ealáhus- ja industriijaovddideapmi 8</p>
<p>Dutkan, innovašuvdna ja mobiliseren 9</p>
<p>Oktasaš ealáhusáŋgiruššamat 9</p>
<p>Guolástus ja mariidna ealáhusat 9</p>
<p>Mátkeealáhusat ja kulturealáhusat 10</p>
<p>Boraspiret 10</p>
<p>Johtalus ja infrastruktuvra 10</p>
<p>4. oassi Sámi kultuvra 11</p>
<p>Romssa ja Finnmárkko museat 11</p>
<p>Kulturmuitohálddašeapmi 11</p>
<p>Lávdedáidda, filbma ja visuála dáidda 12</p>
<p>Girjerádju ja girjjálašvuohta 12</p>
<p>Valáštallan 13</p>
<p>Sámi organisašuvdnaeallin 13</p>
<p>Dearvvašvuohta, eallindilli, valáštallan ja álbmotdearvvašvuohta 13</p>
<p>Veahkaváldi, givssideapmi ja vealaheapmi 13</p>
<p type="title">Servodatmihttu</p>
<p type="title">Searvadahttit sámi giela ja kultuvrra eanemus servodatsurggiide, nu ahte sámi servodagas ja ealáhusain lea oadjebas boahtteáigi.</p>
<p type="title">Álgu</p>
<p>Osolaččat háliidit dáinna ovttasbargošiehtadusain ovttastahttit fámuid ovddidandihte Romssa ja Finnmárkku, gos sámi eallinválljen ja árgabeaiválljen, sihke oktagaslaččat ja kollektiivvalaččat, lea vejolaš ja lunddolaš oassi servodatovdánahttimis, sihke sámi báikegottiin ja gávpot- ja regionguovddážiin.</p>
<p>Šiehtadusas ferte vuhttot ahte Romsa ja Finnmárku lea dat guovlu gos orrot eanemus sápmelaččat, ja dat geatnegahttá osolaččaid áŋgiruššat garraseappot, ja geavahit Sámedikki rolla sámiid álbmotválljejuvvon orgánan ja fylkkagielddaid rolla servodatovdánahtti orgánan.</p>
<p>Osolaččat vuorjašuvvet regiovnna ássandábiiguin. Sámi giliid goarideapmi lea earenoamáš duođalaš sámi kultuvrra boahtteáigái máŋgga dáfus. Osolaččat háliidit bidjat earenoamáš fokusa sámi giellaovdánahttimii, bissun- ja ássanmoktii, ja ođđa konsulterenlága sajusteapmái.</p>
<p>Buot servodatsurggiin váilu statistihkka ja dutkan sámi servodagaid birra mat sáhttet doaibmat politihkalaš mearrádusaid máhttovuođđun. Osolaččat dovddahit dárbbu veahkkin ovddidit oktasaš máhttovuođu sámi diliid birra, mas maiddái árbediehtu sajustuvvo almmolaš plánemiidda, bálvalusfálaldagaide ja resurssahálddašeapmái.</p>
<p>Romssa ja Finnmárkku fylkkagielda háliida jahkásaččat lágidit sámekonferánssa mas gažaldagat sámi áššiid birra suokkardallojuvvojit regionála, našunála ja globála servodatkonteavsttas.</p>
<p>Osolaččat háliidit earenoamážit olahit Romssa ja Finnmárkku suohkaniid, go jurddašit ahte suohkanat galget ieža sáhttit ovddidit iežaset sámepolitihka, dasa gullá maid gelbbolašvuođa nannen bargat sámi áššiiguin suohkanis. Osolaččat áigot ovddidit ovttasbarggu álgoálbmotgažaldagain našunála ja riikkaidgaskasaš dásis, earenoamážit sirkumpolára guovllus ja davviguovlopolitihka hábmemis.</p>
<p>Osolaččat háliidit hobehit čuovvolanbarggu das mii lea báhcán Sámi vuoigatvuođalávdegotti evttohusas guovlluid hárrái lulábealde Finnmárkku.</p>
<p>Geassemánu 2023 geige Duohtavuođa- ja seanadankommišuvdna iežas raportta mas dáruiduhttinhistorjá ja dan váikkuhusat ovdanbuktojit. Osolaččat áigot dalle dovddastit stuoraservodagas vássánáiggi birra ja dan váikkuhusaid birra, ja ahte ain gávdnojit dáruiduhttima mekanismmat doaimmas otná dán beaivve.</p>
<p>Doaibmi demokratiija eaktun lea oktasaš almmolašvuohta, mii eanemus lági mielde maid lea olahanmuttus sámegillii. Osolaččat fertejit leat aktiivvalaš ovddideaddjit sihkkarastit friddja ja dieđihuvvon almmolaš digaštallama sámi áššiid birra. Osolaččat vásihit ahte iežamet barggu bokte lea mis ovddasvástádus láhčit dili fátmmasteaddji digaštallamii, ja maid dohkkeheami dihte guhtet guoibmámet áŋgiruššama juohkehačča iežas rolla ja ovddasvástádusa vuođul.</p>
<p type="title">1.oassi Ovttasbarggu hápmi</p>
<list><p type="listitem">Šiehtadus lea vuođustuvvon politihkalaš ovttasbargui, ii ge galgga adnot juridihkalaččat dahje ekonomalaččat geatnegahtti šiehtadussan.</p>
<p type="listitem">Ovttasbargošiehtadus ii ráddje ovttasbargat áššiiguin mat eai leat namuhuvvon dán šiehtadusas dahje sierra šiehtadusain muhtin dihto surggiin.</p>
<p type="listitem">Vuođđun ovttasbargošiehtadussii leat riikkaidgaskasaš álbmotrievttálaš šiehtadusat ja geatnegasvuođat mat gusket álgoálbmogiid vuoigatvuođaide, ja maid našunála lágat, láhkaásahusat ja njuolggadusat mat gusket sámi beroštumiide ja vuoigatvuođaide.</p>
<p type="listitem">Jahkásaččat lágiduvvojit čoahkkimat gaskkal sámediggeráđi ja fylkkaráđi, ja osolaččain lea muđui gulahallan gaskaneaset áigeguovdilis áššiin ovttasordnema ja ovdánahttindárbbuid birra.</p>
<p type="listitem">Váldoraporteren šihttojuvvo sierra ja dárbbu mielde.</p>
<p type="listitem">Ovttasbargošiehtadus doaibmá dan rájes go osolaččat leat dahkan mearrádusaid Sámedikki dievasčoahkkimis ja fylkkadikkis.</p>
<p type="listitem">Šiehtadus sáhttá rievdaduvvot dušše ovttasráđiid goappašat osolaččain.</p>
<p type="listitem">Goappašat osolaččat sáhtte eretcealkit šiehtadusa unnimusat 6 mánu dieđihemiin.</p>
<p type="listitem">Jus Romsa ja Finnmárku juohkáseaba, de fertejit ođđa šiehtadusat sohppojuvvot Sámedikki ja ođđa fylkkagielddaid gaskka.</p>
<p type="listitem">Ovttasbargošiehtadus lea hábmejuvvon dárogillii ja jorgaluvvo davvisámegillii ja nuortalašgillii.</p>
</list><p type="title">2.oassi Sámi gielat</p>
<p>Osolaččat áigot rahčat dan nala ahte sámi gielain lea oadjebas boahtteáigi ja buorit ovdánanvejolašvuođat Romssas ja Finnmárkkus. Davvisámegiella lea stuorimus sámegiella dán guovllus, ja danin vuoruhuvvojit bálvalusfálaldagat davvisámegillii. Nuortalašgielas lea stuora dárbu ovdánit otná dilis, ja dasa ferte dálá dilli leat vuolggasadjin. Dat boahtá leat dárbu julev- ja lullisámegillii muhtin fálaldagain.</p>
<p>Osolaččaid eaktun lea ahte dábáleamos almmolaš čálgofálaldagain lea dárbbašlaš giellagelbbolašvuohta, jus galget sáhttit fállat ovttaárvosaš bálvalusaid sámegielat geavaheddjiide.</p>
<p>Go bálvalusfálaldagat main leat fálaldagat sámegielagiidda sirdojuvvojit guovddáš báikkiide, de fertejit sámegielfálaldagaid golut leat mielde árvvoštallamis guovdduštangoluin.</p>
<p>Osolaččat áigot vuolggahit dutkan- ja ovdánahttinprošeavttaid mat dahket vejolažžan eanet geavahit sámegiela almmolaš hálddašeamis ja bálvaleamis, maiddái olggobealde hálddašanguovllu.</p>
<p>Riekti oahppat, geavahit ja ovddidit iežas árbegiela lea vuođđovuoigatvuohta mii ii leat vel ge ollašuvvon buot sápmelaččaide dán guovllus. Beroškeahttá historjjálaš ákkain, de fertejit ollu eambbosat, sihke sápmelaččat ja earát, oažžut vejolašvuođa oahppat sámegiela. Dat lea dehálaš sihke giellaoahppamii ja giellaseailluheapmái ahte giella oidno, gullo ja geavahuvvo lunddolaš oassin olbmuid árgabeaivvis.</p>
<p>Osolaččat háliidit áŋgiruššat ahte sámi bustávat ja sámi giella galget sáhttit geavahuvvot digitála vuogádagain, ja ahte dat váldojit vuhtii digitála fálaldagaid ja bálvalusaid hábmemis ja oastimis.</p>
<p>Osolaččat áigot bargat čuovvolit NÁČ 2016:18 Váibmogiela.</p>
<p>Osolaččat áigot ávkkástallat riikkaidgaskasaš álgoálbmotgielaid logijagi man ON lágida, nannendihte sámi gielaid barggu Romssas ja Finnmárkkus.</p>
<p type="title">Sámi báikenamat ja šilten</p>
<p>Osolaččat áigot geavahit sámi báikenamaid aktiivvalaččat šiltema bokte báikkiin, almmolaš visttiin ja huksenprošeavttain, kollektiivafierpmádagas ja áigedieđuin. Osolaččat galget ávžžuhit Sámedikki ja fylkkagieldda doarjjaoažžuid geavahit ja čalmmustahttit sámi gielaid ja sámi báikenamaid.</p>
<p type="title">Sámi giellaguovddážat ja sámi giellaguovllut</p>
<p>Osolaččat áigot viidásetovdánahttit dálá sámi giellaguovddážiid, ja oidnet dárbbu ásahit eanet giellaguovddážiid regiovdnii, okta dain lea nuortalašgiela giellaguovddáš.</p>
<p>Osolaččat háliidit veahkehit suohkaniid mat áigot ásahit giellaguovddážiid, mat áigot boahtit sámi giellahálddašanguvlui dahje mat háliidit bargat sámi giellaovdánahttimiin.</p>
<p type="title">Guovttegielatvuođa ovttasbargu Romssa ja Finnmárkku fylkkagielddas</p>
<p>Guovttegielatvuođa ovttasbarggus Romssas ja Finnmárkkus lea mihttun ahte álbmot galgá sáhttit geavahit sámegiela go váldá oktavuođa fylkkagielddain, ahte eambbogat galget beassat oahppat sámegiela ja ahte sámegiella lea oidnosis almmolašvuođas.</p>
<p>Sihkkarastindihte ahte sámegielat mediain lea ovttaárvosaš vejolašvuohta olahit áigeguovdilis diehtojuohkimiid, de áigot osolaččat láhčit dili nu ahte preassadieđáhusat gávdnojit sihke dárogillii ja davvisámegillii.</p>
<p>Fylkkagieldda mihttun lea ahte buot bistevaš diehtojuohkin neahttasiiddus www.tffk.no galgá gávdnot davvisámegillii. Osolaččat áigot maid láhčit vejolašvuođa olbmuide geavahit sihke dárogiela ja davvisámegiela go váldet oktavuođa.</p>
<p>Osolaččat bidjet vuordámuša dasa ahte stuorit lágideamit, nu go konferánssat ja seminárat maid ieža lágidit, leat gávdnamis olbmuide sihke sámegillii ja dárogillii.</p>
<p>Sámediggi juolluda jahkásaččat guovttegielatvuođa ruđaid fylkkagildii, ja fylkkagielda bidjá iežas ruđas bargguide sámi giela ovddideamis. Fylkkagielda galgá hábmet iežas giellastrategiija. Osolaččat áigot veahkkin čalmmustahttit guovttegielatáŋgiruššama bohtosiid.</p>
<p type="title">Speallo- ja appaovddideapmi</p>
<p>Osolaččat áigot láhčit vejolašvuođa ásahit speallan- ja appaovddidanbirrasa gos giella ja kultuvra ealáskahttojuvvojit ja nannejuvvojit, ja gos sámi diliid birra sáhttá máhtu oažžut.</p>
<p type="title">Joatkkaoahppu</p>
<p>Skuvla lea arena gos sámi oahppit galget beassat árvvusatnit ja ovddidit iežaset identitehta searvadahtti ja girjás searvevuođas. Romssa ja Finnmárkku joatkkaoahppu galget láhčit vejolašvuođa dasa ahte oahppit ožžot oahpahusa mii lea huksejuvvon ja čájeha sámi árvvuid ja sámi giela, kultuvrra ja servodaga. Mánáid ja nuoraid giellaoahppu ovddasta sámi gielaid boahtteáiggi, ja osolaččat háliidit ahte eanet oahppit válljejit ja čađahit sámegieloahpahusa.</p>
<p>Osolaččat áigot rahčat oažžut čađamanni álgoálbmotperspektiivva joatkkaohppui Romssas ja Finnmárkkus, nu go oahppoplánabuvtta dahká vejolažžan. Dákkár perspektiivvas leat sihke materiála ja immateriála kulturárbi sajustuvvon, nu go árbevirolaš máhttu, duodji, musihkka, teáhter ja govvadáidda, ja maid máhttu siiddastallama birra ja bearaš- ja sohkaoktavuođaid birra.</p>
<p>Romssa ja Finnmárkku fylkkagielda galgá fállat sámegieloahpahusa joatkkaskuvlla dásis buohkaide geat dakkára háliidit. Osolaččat áigot áŋgiruššat ahte eanet joatkkaskuvlaoahppit válljejit sámegieloahpahusa ja čađahit oahpu. Oahppit geain lea leamaš sámegieloahpahus vuođđoskuvllas, sáhttet oažžut oahpahusa sámegillii muhtin oktasašfágain ja prográmmafágain oahpporáhkkanahtti oahpahusprográmmain, dalle go pedagogalaš eavttut leat sajis.</p>
<p>Osolaččat háliidit nannet oktavuođa sámegieloahpahusas čađat oahppoáiggi, mánáidgárddi rájes alit ohppui, ja áigot danin ožžodit eanet mánáidgárddiid, vuođđoskuvllaid ja joatkkaskuvllaid Romssas ja Finnmárkkus fállat sámegieloahpahusa. Osolaččat háliidit veahkehit ásahit oahppobirrasiid mat nannejit ohppiid giellaoahpahusa ja identitehtaovddideami. Lea dárbu oktiiheivehit resurssaid vai dan olaha, ja osolaččat áigot vuolggahit ásaheami fierpmádagas mii nagoda doarjut ja ovddidit sámegiel oahpahusa mánáidgárddis universitehtii, ja rekrutteret eanet oahpaheddjiid dákkár oahpahussii.</p>
<p>Osolaččat háliidit sihkkarastit ahte sámegieloahpahus, sihke báikkis ja digitála vuogádagaid bokte, addojuvvo kvalitehtavuordámušaid mielde pedagogihkkii ja teknihkkii, ja ahte sámegieloahpahusas lea oahpahus- ja oahpponeavvofálaldat mii lea ovttaárvosaš dárogieloahpahusain. Osolaččat áigot ovttasbargat oahpponeavvofálaldaga nannemiin sámegieloahpahusas ja sámegieloahpahussii, nu ahte fálaldat speadjalastá girjáivuođa fágain ja metodain maid siskkobealde oahpaheaddjit ja oahppit barget.</p>
<p>Osolaččat áigot oččodit eanet ohppiid ja oahpahalliid čađahit ja gárvet joatkkaoahpu ja fágaoahpu.</p>
<p>Osolaččat áigot rahčat viidásetovddidemiin fidnofágaid mat guorrasit sámi kultuvrii ja ealáhusaide, earret eará duodjeoahpahusa fálaldaga bokte Romssa ja Finnmárkku joatkkaoahpuin. Osolaččat áigot láhčit dili lagas ovttasbargui sámi fitnodagaiguin hábmet oahpahallišiehtadusaid duojis, boazodoallofágas ja eará kultur- ja ealáhussurggiin main lea sámi árbevierrovuođđu.</p>
<p>Osolaččat áigot ovttasbargat ovdánahttindoaimmaiguin fylkkagielddalaš resursaskuvllain. Dákkár ovttasbarggu bokte sáhttet osolaččat sihkkarastit diehtojuohkima goabbat guvlui dili birra ja vuordámušaid birra sámegieloahpahussii. Sámediggi áigu fállat fágalaš bagadallama oahppoplánagažaldagain, veahkehit čađahit nanu giellaoahpahusmodeallaid ja ovttasbargat gelbbolašvuođadoaimmaiguin resursaskuvllain sámegieloahpahusa várás. Resursakuvllat áigot rahčat deavdit mandáhtaset ja ovddidit skuvllaid daid ektui:</p>
<list><p type="listitem">Leavnnja joatkkaskuvllas galgá leat earenoamáš ovddasvástádus čalmmustahttit mearrasámi árbevieruid ja kultuvrra sámegieloahpahusas buot joatkkaoahpuin fylkkas.</p>
<p type="listitem">Ráissa ja Skiervvá Davvi-Romssa joatkkaskuvllas galgá leat earenoamáš resursa- ja bagadallanovddasvástádus sámegieloahpahussii miehtá fylkka.</p>
<p type="listitem">Kongsbakken joatkkaskuvllas Romssas galgá leat earenoamáš ovddasvástádus oktiiheivehit oahpahusa dárogielas ja sámegielas, oahppoplánaid vuordámušaid mielde ahte oahppit galget šaddat doaibmi máŋggagielagat.</p>
</list><p><span type="quote">Heggen joatkkaskuvla Hársttágiin lea earenoamáš ovddasvástádus
ealáskahttit sámegieloahpahusa Lulli-Romssas sierra ovdánahttinprográmma
bokte.</span></p>
<list><p type="listitem">Deanu joatkkaskuvllas galgá leat earenoamáš ovddasvástádus sámi luonddugeavaheami birra, ja osolaččat áigot nannet Deanu joatkkaskuvlla resursaskuvlan dán váste.</p>
</list><p>Fylkkagieldda givssidanáittardeaddji ja ohppiid- ja oahpahalliidáittardeaddji galget ain bidjat fuomášumi givssideapmái sámi ohppiid vuostá joatkkaskuvllain, ja viidásetovdánahttit iežaset gelbbolašvuođa áimmahuššat sámi ohppiid iežaset ovddasvástádussuorggis.</p>
<list/><p type="title">Karrierebagadallan ja rávisolbmuidoahpahus</p>
<p>Osolaččat galget dieđihit guhtet guoibmáset surggiid birra mat leat áigeguovdilat álbmoga dárbbuide oahpahusas, oahpuin ja bargguin mat laktásit bargoeallima dárbbuide ja gelbbolašvuhtii.</p>
<p>Osolaččat galget ovttasbargat ovddidit sámi perspektiivva karriearabagadallamis, ja maid leat mielde čalmmustahttime karriearabagadallanfálaldaga Romssas ja Finnmárkkus áigeguovdilis oktavuođain ja bargat dan vuostá ahte álbmot oažžu fálaldaga karriearabagadallamis sámegillii.</p>
<p>Osolaččat galget dieđihit goabbat guoibmái diehtojuohkimiid ja bagadallamiid sámi servodathástalusaid birra mat čuožžilit go olbmot galget válljet oahpu, oahpahusa ja barggu.</p>
<p>rávisolbmuidoahppu lea dehálaš oassi sámi gielaid ealáskahttinbarggus. Rávisolbmooahpahusas lea stuora mearkkašupmi dasa ahte bargiid lohku geain lea gelbbolašvuohta lassána, sihke priváhta ja almmolaš surggiin.</p>
<p>Sihkkarastindihte buriid fálaldagaid ja buori rekruterema áigot osolaččat čalmmustahttit ahte sámi gielat leat dehálaš ja rievttes gelbbolašvuohtan sihke bargomárkanis ja muđui servodagas.</p>
<p type="title">Alit oahppu ja dutkan</p>
<p>Osolaččaid mielas lea vuođu rájes dehálaš ahte oahpahusinstitušuvnnain davvin leat ollu oahpahusfálaldagat ja dutkan main lea alla dássi, ja mas birgenperspektiiva ja álgoálbmotperspektiiva leat guovddážis, jus galget sáhttit áimmahuššat bures kvalifiserejuvvon bargonávccaid dárbbu davvin.</p>
<p>Osolaččat leat ovttaoaivilis ahte oahpahusfálaldagat sámi giela ektui fertejit ovddidit ja sihkkarastit rekruterema miehtá skuvlavázzináiggi, mánáidgárddi rájes gitta alit ohppui. Osolaččaid mielas lea dehálaš ahte sámi fáttáin leat doarvái buorit rámmat nu ahte nagodit doallat alla dási vaikko leat unnán ohccit. Osolaččat áigot maid oččodit eanet dutkanaktivitehta sámi gielain.</p>
<p>Osolaččat áigot vuolggahit barggu ásahit viidát fálaldagaid sámi kulturmáhttosuorggis mii lea heivehuvvon almmolaš bargiide, mas maid sámi infrastruktuvra adno go sámi guovddážat adnojit gáiddus fálaldahkan.</p>
<p type="title">3.oassi Servodat- ja ealáhusovdánahttin</p>
<p type="title">Ceavzilvuohta, dálkkádat, konsultašuvnnat ja álbmotovdáneapmi</p>
<p>Osolaččat háliidit oččodit nanu ovdáneami guovllus ON ceavzilvuođamihtu mielde, ja áigot váikkuhit dasa ahte plánat ja doaibmabijut mat gusket lundui ja birrasii, dávistit našunála ja riikkaidgaskasaš geatnegasvuođaide dálkkádatgássa nuoskkideami ektui. Osolaččaid vásáhusat, fágamáhttu ja árbediehtu oktiibuot galget ovttastahttojuvvot vai sáhttit áimmahuššat rašes luonddu ja bisuhit biologalaš girjáivuođa buoremus lági mielde.</p>
<p>Osolaččat áigot ovttasbargat áššiin mat gusket oktasaš almmolaš rámmaeavttuide ja bajitdási politihkkii mat leat dehálaččat oažžut buori regionála ovddideami Romssas ja Finnmárkkus. Osolaččat leat ovttaoaivilis ahte sámi servodagaid ja álgoálbmotperspektiivva ovdáneapmi galgá leat lunddolaš oassin bajitdási plánabargguin Romssas ja Finnmárkkus, ja áigot plánema, hálddašeami, váikkuhangaskaomiid geavaheami ja arenaláhčima bokte váldit ovddasvástádusa sihkkarastit sámi kultuvrii luondduvuođu.</p>
<p>Fylkkagielda galgá konsulteret Sámedikkiin prinsihpa mielde ahte friddja ja dieđihuvvon miehtan addo sihke Sámelága mielde ja ILO-konvenšuvnna nr.169 mielde, álgoálbmogiid ja olmmoščearddaid birra iešheanalaš stáhtain, 6.artihkkalis. Sámediggi galgá doaimmahit aktiivvalaš rolla proseassaid oktavuođas ja regionála plánastrategiijabargguid olis, regionála plánaid olis ja eará áigeguovdilis plánaid ja strategiijaid olis mat gusket Romssa ja Finnmárkku fylkii, ja lea maid earenoamáš ovddasvástádus veahkehit gaskkustit ja áigeguovdilin dahkat sámi beroštumiid ja vuoigatvuođaid plánaproseassain.</p>
<p>Fárren ja olmmošlogu njiedjan leat okta dain stuorimus hástalusain davviguovlluid ovdáneapmái ja sámi báikegottiid ovdáneapmái. Osolaččat leat ovttamielas bargat báikeovddidemiin, eanet geasuheaddjivuođain ja ássanmovttain fylkkas, earenoamážit nuorra rávisolbmuid ja ođđaálggaheddjiid hárrái.</p>
<p>Romssa ja Finnmárkku fylkkagielda ja Sámediggi galget čoahkkimiin suohkaniiguin bargat sámi beroštumiid áimmahuššamiin dakkár vugiin mii maiddái nanne biraslaš, sosiála ja ekonomalaš ovdáneami fylkkas.</p>
<p>Osolaččat háliidit geahčadit vejolašvuođa ovddidit sohppojuvvon miellaguottuid Finnmárkkuopmodaga vuostá, vai Finnmárkolága ulbmil olahuvvošii. Osolaččat áigot ovttas FeFoin geahčadit lagabui vejolašvuođaid movt boahtteáiggis juogadit dietnasa ja dan prinsihpaid.</p>
<p type="title">Ealáhus- ja industriijaovddideapmi</p>
<p>Osolaččat vuorjašuvvet go regiovdnii álggahuvvojit unnán ođđa fitnodagat, ja guvlui ásahuvvojit maid unnán ođđa bargosajit ealáhusaide mat juo gávdnojit dáppe. Osolaččat háliidit danin heivehit eanet árvoháhkama, máhttobuvttadeami ja innovašuvnna, main guovllu luonddu- ja kulturresurssat leat guovddážis ássanmovtta, bargosajiid ja barggahemiid seailluheapmái ja ovddideapmái. Osolaččat áigot doarjjaortnegiid bokte, sisaoastinráđđenvugiid ja aktiivvalaš eaiggátvuođa bokte láhčit vejolašvuođa guoddevaš ealáhusovddideapmái.</p>
<p>Osolaččain lea mihttu ahte Romssa ja Finnmárkku energiija- ja luondduresurssat eanet galget geavahuvvot ealáhus- ja industriijaovddideapmái ovdalii go sáddejuvvot vuođđoávnnasin olggos guovllus. Osolaččain lea vuordámuš ahte ekonomalaš doaimmaheapmi mii lea vuođustuvvon luonddu- ja kulturresurssaide galget buktit dehálaš ja bistilis liigeváikkuhusaid báikkálaččat ja regionálalaččat. Osolaččat háliidit danin buoret ovttasbarggu oktasaš áŋgiruššamis ealáhus- ja bargosadjeovddideamis, maiddái olgoriikii vuovdindoaimmain ja gálvolágideaddjiindustriijain. Osolaččat háliidit veahkkin láhčit dili nu ahte ásahuvvojit gelbbolašvuođabargosajit boahtteáiggi várás, ruoná molsuma siskkobealde.</p>
<p>Osolaččat oidnet dárbbu buoridit ovttasdoaibmama oahppovuogádagaid, ealáhusaid, almmolaš hálddašeami ja eaktodáhtolaš suorggi gaskka, mii mielddisbuvttášii bargosajiid, ássan- ja bissunmovtta ja nuorra rávisolbmuid rekrutterema.</p>
<p type="title">Dutkan, innovašuvdna ja mobiliseren</p>
<p>Sámi aktevrraid mobiliseren dutkamis, innovašuvnnas ja ođđaálggahandoaimmahusain leat dehálaš oktasaš áŋgiruššansuorggit.</p>
<p>Osolaččat háliidit ovttasbargat sihkkarastit ahte regionála dutkanfoanda váldá iežas earenoamáš ovddasvástádusa olahit sámi beroštumiid.</p>
<p>Osolaččat leat ovttamielas ohcat vejolašvuođa ovddidit Sápmi ealáhussiidda našunála resursan sámi ealáhusovddideamis ja innovašuvnnas.</p>
<p>Osolaččat áigot fárrolaga váikkuhit dasa ahte sámi searvan lassána EO-prográmmaide. Interreg Aurora bokte áigot osolaččat váikkuhit dasa ahte sámi ealáhusorganisašuvdna vuođđuduvvo, mii sáhttá áimmahuššat smávva sámi fitnodagaid beroštumiid ja nannet daid ovdáneami.</p>
<p type="title">Oktasaš ealáhusáŋgiruššamat</p>
<p>Osolaččat leat ovttaoaivilis ahte boazodoallu ferte oažžut sihkkarastojuvvot einnostahtti rámmaeavttuid areálageavaheami olis, ja kultur- ja ealáhusovddideami olis 1 .</p>
<p>Osolaččain lea oktasaš sávaldat nannet eanandoalu, dat guoská maid sámi eanandollui, dehálaš vuođđun regiovnna ássamii ja infrastruktuvrii.</p>
<p>Osolaččat áigot veahkehit láhčit dili ovddidit báikkálaš biepmuid, dat guoská maid eanet árvoháhkama bohccobierggus ja eará árbevirolaš biebmoávdnasiin.</p>
<p>Osolaččat leat ovttamielas ahte meahcceresurssat leat dehálaččat sámi kultuvrra sihkkarastimii, ja háliidit ovttasbargat áimmahuššat ja ávkkástallat daid.</p>
<p type="title">Guolástus ja mariidna ealáhusat</p>
<p>Osolaččat áigot geahččalit oktiiheivehit oktasaš guolástuspolitihka mii lea huksejuvvon gánnáhahttivuhtii ja historjjálaš vuoigatvuođaid nala mat álbmogis leat meara resurssaide.</p>
<p>Osolaččain galgá leat aktiivvalaš rolla ođđa earredieđáhusa barggus, gč. Hurdal-julggaštusa, ovddidandihte oktasaš beroštumiid ja bargat ollu áššáiguoski aktevrraiguin dán barggus.</p>
<p>Osolaččat áigot oččodit lagas- ja sorjjasvuođaprinsihpa hálddašeapmái ja mariidna resurssaid bivdui.</p>
<p>Osolaččat áigot nannet ja ovddidit dustenstruktuvrra nu ahte smávvabivdiin galgá leat oadjebas ja einnostahtti buktinvejolašvuohta iežaset lagasguovllus.</p>
<p>Osolaččat áigot ovttasbargat nu ahte plánen ja hálddašeapmi čađahuvvo nu ahte dehálaš gođđo- ja guolástanguovllut eai billohuva, ja nu ahte báikkálaš olbmuin doaimmahit árbevirolaš guolásteami ja ávkkástallama čáhceresurssain vuhtiiváldojit.</p>
<p type="title">Mátkeealáhusat ja kulturealáhusat</p>
<p>Osolaččat doahttalit sámi kultuvrra dehálaš resursan mátkeealáhusaid oktavuođas, ja áigot bargat viidásetovddidemiin mátkeealáhusbuktagiin vai olahivčče buori kvalitehta.</p>
<p>Osolaččat áigot rahčat vai maiddái sámi perspektiiva váldo mielde ja vuhtiiváldojuvvo regiovnna mátkeealáhusain, earret eará ovddideami bokte buoret máhttovuođu mátkkoštemiid birra sámi guovlluin.</p>
<p>Osolaččat háliidit geahčadit vejolašvuođa ovddidit ja ovdánahttit hutkás ealáhusaid main sámi dáidda ja kultuvra leat vuođđun.</p>
<p type="title">Boraspiret</p>
<p>Osolaččat leat ovttaoaivilis ahte máhttovuođđu ferte sihkkarastojuvvot mii čájeha duohta boraspirelogu. Osolaččat áigot sihkkarastit ahte boraspiresoahpamuš čuovvoluvvo ja ahte boraspirelohku hálddašuvvo nu ahte lea dakkár dásis ahte guohtunealáhusat sihkkarastojuvvojit miehtá fylkka. Osolaččat áigot oažžut sadjái mihttologu goaskimiidda ja lohkoregistrerema mearagoaskimiin ja gonagasgoaskimiin nu ahte dáid logu sáhttá reguleret ja hálddašit nu ahte lea guoddevaš.</p>
<p type="title">Johtalus ja infrastruktuvra</p>
<p>Osolaččaid mielas lea johtalusas ja infrastruktuvrras sáhka das ahte leat go almmolaš bálvalusat olahanmuttus, ja oahpahus, kultur- ja astoáiggefálaldagat, dearvvašvuođaveahkki, diehtojuohkin ja eará bálvalusat mat leat dehálaččat olahanmuttus, nu ahte sáhttá eallit buori eallima boaittobealbáikkiin. Busse, fanas- ja feargafálaldagat leat dehálaččat árvoháhkamii ja ássan- ja bargomárkanguovlluid ovddideapmi leat dehálaččat olles Romsii ja Finnmárkui. Johtalusas lea maid sáhka vejolašvuođa birra ealáhusaide oažžut fievrriduvvot gálvvu, mii fas lea dehálaš eaktun sáhttit ovddidit servodaga.</p>
<p>Osolaččat leat ovttaoaivilis ahte árra ja buoret gulahallan ja diehtojuohkin politihkalaš vuoruhemiid birra maid fylkkagielda dahká, leat dehálaččat sámi servodagaid ovdánahttimii.</p>
<p>Romssa ja Finnmárkku fylkkagielda áigu oččodit buori ja oktiiheivehuvvon kollektiivafálaldaga miehtá fylkka, govttolaš nuoraidhatti, ja vai mátkkeruvttut addet eanemus vejolašvuođaid olggobeale ássiide mátkkoštit ruovttuide vahkkoloahpaid. Dát lea earenoamáš dehálaš olggobealde regionála guovddášbáikkiid.</p>
<p>Osolaččat háliidit maid ahte skuvlaohppiin galget leat ovttaárvosaš mátkkoštaneavttut fylkkas, beroškeahttá ássan- ja oahppobáikki.</p>
<p>Osolaččat áigot aktiivvalaččat bargat sihkkarastit ahte miehtá Romssa ja Finnmárkku ožžot digitála infrastruktuvrra mii addá buohkaide ovttadássásaš vejolašvuođaid.</p>
<p type="title">4. oassi Sámi kultuvra</p>
<p>Osolaččat áigot bargat gievrras ja ceavzilis sámi dáidda- ja kulturásahusaiguin ja birrasiiguin, ja oidnet dáid eaktun sámegiela, kultuvrra ja identitehta positiiva ovdánahttimii.</p>
<p>Osolaččat áigot sihkkarastit ásahuvvon sámi dáidda- ja kulturásahusaide einnostahttivuođa ja nannet vejolašvuođa buvttadeapmái ja sámi dáidaga ja kultuvrra gaskkusteapmái.</p>
<p>Osolaččat leat ovttaoaivilis bargat dan ovdii ahte sámi ásahusain galgá oassi našunála ja regionála kulturáŋgiruššamiin, dása gullá maid <span type="quote">“Davvi-Norgga kulturšiehtadusain”</span> (Den nord- norske kulturavtalen). Osolaččat áigot ovdánahttit ásahusaid mat ollislaččat sáhttet doaibmat báikkálaš, regiovnnalaš, našunála ja riikkaidgaskasaš konteavsttas.</p>
<p>Osolaččat dovddastit dárbbu oainnusmahttit sámevuođa ja sámi deaivvadanbáikkiid, maid gávpogiin, ja áigot váikkuhit sámi viesu ásaheapmái Romsii <em type="italic">. </em></p>
<p>Osolaččat leat ovttaoaivilis ovdánahttit sámi vistehábmema, hábmema, duoji ja dáidaga dehálaš oassin sámi ja davviriikkalaš dálááiggeovdanbuktimis. </p>
<p>Osolaččat áigot váikkuhit máŋggabealatvuođa dáidda- ja kultureallimis, mas lea kvaliteahta ja viidodat buvttadeamis ja gaskkusteamis, doppe gos leat buorit ovttasbargogaskavuođat gaskkal sámi ja eará dáidda- ja kultursurggiiguin.</p>
<p>Osolaččat eaktudit ahte buot ásahusat Romssas ja Finnmárkkus geat ožžot doarjaga osolaččain váldet ovddasvástádusa sámi kultuvrii sin geográfalaš guovllus ja temáhtalaš guovlluin gos ásahusain lea regionála dahje našunála ovddasvástádus. Osolaččat ávžžuhit ásahusaid ovttasbargat iešguđetlágan doarjjaortnegiid rastá.</p>
<p type="title">Romssa ja Finnmárkko museat</p>
<p>Osolaččat áigot vuoruhit lassi ovttasbarggu museaovdánahttimis, ja háliidit ovddidit sámi museaid Romssas ja Finnmárkkus dásseárvosažžan ja main lea sullasaš ruhtadanmodealla go museain našunála museafierpmádagain.</p>
<p>Osolaččat eaktudit ahte buot museat Romssas ja Finnmárkkus mat ožžot doarjaga fylkagielddain váldet regionála ovddasvástádusa sámi gillii ja kultuvrii.</p>
<p>Osolaččat áigot ovttasbargat sámi eahpeávnnaslaš kulturárbái lasihit fuomášumi ja dohkkeheami ealli kulturárbin ja maid heiveheapmi viidáset fievrrideapmái mearkkaša.</p>
<p>Osolaččat áigot oččodit Ä’vv saami mu’zei Njauddâmis nuortalaš duoji, kultuvrra ja giela váldoinstitušuvdnan.</p>
<p>Osolaččat áigot váikkuhit bargui joatkit Bååstede prošeavtta, gos sámi dáiddabiergasat ruovttoluotta fievrriduvvojit.</p>
<p>Osolaččat áigot rahčat buoridit fanassuodjalansuorggi rámmaeavttuid.</p>
<p type="title">Kulturmuitohálddašeapmi</p>
<p>Osolaččain galgá jotkkolaš ja geatnegahtti ovttasbargu kulturmuittuid hálddašeamis kulturmuitolága vuođul, vrd. kulturmuitolága láidesteami ovttasbargogeatnegasvuođa birra. Galgá láhččojuvvot vejolašvuohta diehtojuohkimii ja buori ovttasbargui fágalaš dásis. Ovttasbargu vuođđuduvvo lotnolas luohttámuššii, fágalaš lonohallamii ja praktihkalaš heiveheapmái. Galgá láhččojuvvot diehtojuohkimii ja buori ovttasbargui fágalaš dásis.</p>
<p>Osolaččat galget láhčit dili diehtojuohkimii ja buori ovttasbargui vistegáhttemis ja fanasgáhttemis, ja áigot ovttasbargat giehtaduoji gelbbolašvuođa nannemiin.</p>
<p>Osolaččat áigot joatkit barggu oččodit Ceavccageađggi kulturmuitoguovllu oktan Golleváriin ja Noaidečearuin UNESCO máilmmiárbelistui.</p>
<p>Osolaččat áigot ovttasbargat joatkimiin kulturmuittuid ja kulturbirrasiid regionála plánain Finnmárkkus 2017-2027, ja áigumuššan lea viiddidit nu ahte guoská maiddái Romsii.</p>
<p type="title">Lávdedáidda, filbma ja visuála dáidda</p>
<p>Osolaččat áigot nannet ja ovdánahttit sámi lávdedáiddabirrasa oassin ollislaš lávdedáidda áŋgiruššamis davvin.</p>
<p>Oasálaččat dohkkehit Beaivváš Sámi Našunála Teáhtera našunála teáhterin ámmátlaš teáhterdoibmii gos sámegiella lea gaskkustan ja gulahallangiella lávddi alde. Osolaččat áigot áŋgiruššat teáhterii sihkkaris diehttevašvuođa hábmet ja doaimmahit sámi lávdedáidaga, ja hukset nanu lávdefágalaš gelbbolašvuođabirrasa ja dárbbašlaš vuođđostruktuvrra.</p>
<p>Osolaččat áigot áŋgiruššat ovdánahttimiin Sámi mánáid teáhtera Deanus šaddat našunála institušuvdnan. Osolaččat áigot doarjut sámi filbmaovdánahttima ja nannet ja ovdánahttit sámi filbmabirrasa, oassin ollislaš filbmaáŋgiruššamii davvin.</p>
<p>Osolaččat áigot ovttasbargat ja láhčit dili visuála dáiddalávddi ovdánahttimii, gos ásahusaid, birrasiid ja ovttaskasdáiddáriid nannen lea mearkkašahtti.</p>
<p>Osolaččaid mielas lea dehálaš doarjut sámi fágabirrasa ásahit ođđa vuođđolávddiid dáidaga gaskkusteapmái ja árvvoštallamii, mat ráhkadit bealátgeahtes birrasiid kritihkalaš ságastallamiidda ja smiehttamušaide sámi dáidaga birra Romssas ja Finnmárkkus.</p>
<p>Osolaččat áigot váikkuhit dasa ahte luođis ja sámi musihkas leat buorit ovdánahttinvejolašvuođat , maid Davvi-Norgga <span type="quote" xml:lang="est">“Landsdelsmusikerordninga”</span> siskkobealde.</p>
<p>Osolaččaid mielas lea dehálaš sihkkarastit viidodaga sámi buvttademiin <span type="quote" xml:lang="dan">“Den kulturelle skolesekkenis”</span> (DKS) Romssas ja Finnmárkkus.</p>
<p type="title">Girjerádju ja girjjálašvuohta</p>
<p>Osolaččat áigot váikkuhit girjerádjobálvalusa lotnolas diehtojuohkimii. Osolaččat áigot oasálastit goabbat guoibmáset fágalaš girjerájusčoakkálmasain ja ovttasbargat kurssaid ja eará oahpahandoaibmabijuiguin sámi girjjálašvuođa ja sámi girjerádjobálvalusaiguin skuvlla ja girjerájusbargiide Romssas ja Finnmárkkus. Osolaččain leat jahkásaš oktavuođačoahkkimat. Girjerájussuorgái gullá sierra ovttasbargošiehtadus.</p>
<p>Osolaččat áigot ovttasbargat sámi girjjálašvuođa gaskkustemiin, ja sámi girjjálašvuođa buvttadeami eavttuiguin.</p>
<p>Osolaččat áigot ovttasbargat Davviálbmogiid guovddáža fágalaš ja ekonomalaš sámi girjerádjofálaldagain, nannen ja ovdánahttin dihte gaskkustandoaibmabijuid sámi girjjálašvuhtii.</p>
<p type="title">Valáštallan</p>
<p>Osolaččat áigot áŋgiruššat ovdánahttit sámi valáštallama iežaset fierpmádagain ja sihkkarastit einnostahtti rámmaeavttuid fálaldagaid ja doaimmaid viidáset ovdánahttimiin.</p>
<p>Osolaččat addet jahkásaččat doaibmadoarjaga Sámi Valáštallanlihttui Norgii.</p>
<p type="title">Sámi organisašuvdnaeallin</p>
<p>Osolaččat áigot láhčit dili ceavzilis sámi servviide Romssas ja Finnmárkkus.</p>
<p>Romssa- ja Finnmárkku fylkkagielda áigu addit vuođđodoarjaga sámi servviide mat barget kulturbargguiguin fylkkas.</p>
<p type="title">Dearvvašvuohta, eallindilli, valáštallan ja álbmotdearvvašvuohta</p>
<p>Osolaččat áigot dearvvašvuođalága ektui láhčit dili ulbmilaš rahčamuššii vuođđuduvvon dutkamiidda ja álbmot- ja fylkadearvvašvuođa iskkademiide mat gusket sámi álbmoga álbmotdearvvašvuođa hástalusaide.</p>
<p>Osolaččat áigot ovttasbargat dearvvašvuođa- ja birgenlágiguorahallama Saminor3 ruhtademiin.</p>
<p>Osolaččat áigot ovttasbargat našunála áŋgiruššamiin álbmotdearvvašvuođabarggus mii guovdilastá báikkálaš ja regionála álggaheami sámi mánáide, nuoraide ja vuorasolbmuide. Erenoamáš dehálaš lea suohkaniid álbmotdearvvašvuođabarggu prográmma (2017-2027) čuovvoleapmi, gos psyhkalaš dearvvašvuohta, gárrenvuođaeastadeapmi ja eallindássi leat guovddážis ulbmiljoavkkus mánát ja nuorat 0-24 jahkái. Dasa lassin dárbbašit ovttasbargat kvalitehtaođastusa <span type="quote" xml:lang="dan">“Leve hele livet”</span> birra ulbmiljovkui 65 jagi ja boarráset.</p>
<p>Osolaččat áigot váikkuhit lassi dutkanvuođđuduvvon máhtolašvuhtii bátnedikšodilálašvuođa birra sámi álbmogis plánen ja ovdánahttima dihte buori bátnedikšobálvalusa.</p>
<p type="title">Veahkaváldi, givssideapmi ja vealaheapmi</p>
<p>Osolaččat áigot doarjut dutkama ja doaibmaovdánahttima veahkaválddi, givssideami ja vealaheami ektui sápmelaččaid vuostá, erenoamážit oahpahusoktavuođas ja bargoeallima oktavuođas.</p>
<p>Osolaččat áigot doarjut dutkama ja doaimmaid mat ovddidit áigeguovdilis váttisvuođačuolmmaid ja váikkuhit sámi LHBTIQ-persovnnaid 2 čalmmustahttimii oktan sin vuoigatvuođaiguin.</p>
<p>Osolaččat áigot áŋgiruššat nannet ja sihkkarastit dikšofálaldagaid olbmuide geat leat vásihan veahkaválddálašvuođa ja seksuála illasteami, ja sin oapmahaččaide.</p>
<list><p type="listitem">Eanet čielggadeamit bohtet <span type="quote">“Romssa boazodoalu regionálaplána”</span> barggu oktavuođas, mas Sámediggi lea mielde stivrenjoavkkus. ↩︎</p>
<p type="listitem">LHBTIQ geavahuvvo dárogielas čoahkkedoaban olbmuide ja joavkkuide mat eai čuovo sohkabeali ja seksualiteahta norpmaid, ja dasa gullet lesbat, homofiillat, bifiillat ja transolbmot. I-bustávva ovddasta interseksualiteahta ja Q-bustávva ovddasta queerolbmuid. ↩︎</p>
</list></body></document>
