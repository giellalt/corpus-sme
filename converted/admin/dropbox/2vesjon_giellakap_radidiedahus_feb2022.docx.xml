<document xml:lang="sme" id="no_id"><header><title/><genre code="admin"/><author><unknown/></author><wordcount>1071</wordcount><conversion_status type="standard"/><availability><license type="standard"/></availability><multilingual/><origFileName>2vesjon giellakap ráđidieđáhus feb2022.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title" xml:lang="smj">2 Giella</p>
<p>Servodatmihttu:</p>
<list><p type="listitem">Sámegielat leat lunddolaš, servodatguoddi ja ealli gielat</p>
</list><p>Sámi báikenammabálvalusat</p>
<p>Sámi nammanevvohat lea sádden álgorávvemiid oktiibuot 264 nammii Áhkánjárgga, Hámmerfeastta, Ráissa, Unjárgga, Dielddanuori ja Siellaga suohkaniin, ja loahpalaš rávvemiid oktiibuot 120 nammii Áhkánjárgga, Unjárgga, Romssa, Ulbbi, Sáččá, Skiervvá ja Siellaga suohkaniin.</p>
<p>Sámegielaid ovdánahttin</p>
<p>Áŋgiruššansuorggi mihttu:</p>
<list><p type="listitem">Álbmot sámásta, oahppá ja ovddida sámegiela.</p>
</list><p><em type="italic">Čoahkkin Málatvuomi suohkaniin </em></p>
<p>Sámediggeráđđi Mikkel Eskil Mikkelsen čoahkkinasttii Málatvuomi suohkana ovddasteddjiiguin guovvamánu 9. beaivvi 2022. Sii muitaledje plánaid birra mat suohkanis leat ásahit sámi giellaguovddáža. Sámediggeráđđi Mikkel Eskil Mikkelsen muitalii ahte Sámediggi lea 2022 bušeahtas várren ruđaid giellaguovddášásahandoaimmaide.</p>
<p><em type="italic">Čoahkkin Álttá sámi giellaguovddážiin </em></p>
<p>Sámediggeráđđi Mikkel Eskil Mikkelsen lei čoahkkimis Álttá sámi giellaguovddážiin juovlamánu 9. b. 2021. Čoahkkin lea oassi giellaguovddášdoarjaga vuostáiváldiid čuovvoleamis. Čoahkkimis biddjui ovdan giellaguovddáža ekonomalaš ja fágalaš dilli, ja maiddái sávaldat bargat Álttá guovllu sámi giela ja sámi báikenamaid dokumenteremiin. Giellaguovddáš buvttii maid ovdan dálá dili go lanjat leat gáržžit, eai ge leat heivehuvvon sin doaimmaide, ja ahte lea dárbu lanjaide mat leat heivehuvvon oahpahussii ja giellaarenaide.</p>
<p><em type="italic">Čoahkkin Irlándda ambassadevrrain </em></p>
<p>Sámediggeráđđi Mikkel Eskil Mikkelsen čoahkkinasttii Irlándda ambassadevrrain ođđajagimánu 28. beaivvi 2022. Čoahkkimis háliidii sámediggeráđđelahttu erenoamážit gullat mot sii leat bargan Irlándda giela giellateknologiija ovdánahttimiin, ja makkár vásáhusat sis leat unnitlogu giela giellateknologiija ovdánahttimiin.</p>
<p><em type="italic">Čoahkkin Guovdageainnu suohkaniin </em></p>
<p>Sámediggeráđđi Mikkel Eskil Mikkelsen lea čoahkkinastán Guovdageainnu suohkana sátnejođiheddjiin Hans Isak Olseniin guovvamánu 10. b. 2022. Čoahkkin lea guovttegielatvuođa doarjaga čuovvolandoaibma. Čoahkkimis lea Sámedikki bealis muitaluvvon Sámelága giellanjuolggadusaid rievdadanbarggu birra ja ahte láhkarievdan maid boahtá dagahit ahte ferte rievdadit guovttegielatvuođadoarjjaortnega. Sámedikki bealis lea diehtu suohkaniidda ahte Sámediggi háliida bovdet mielde suohkaniid doarjjaortnega rievdadanbarggus ja háliida doarjjaortnega mii vuhtiiváldá suohkaniid iešguđetlágan gielladiliid.</p>
<p>Giellaguovddážiid deaivvadeapmi – konferánsa</p>
<p>Pandemiija dihte ii šaddan fysalaš giellaguovddášdeaivvadeapmi 2021:s. Sámediggi válljii lágidit digitála deaivvadeami giellaguovddážiidda. Skábmamánu 17.-18. beaivvi ledje beallebeaivásaš deaivvadeamit Teamsa bokte, gaskal 09.00–12.00. Ráđđelahttu Mikkel Eskil Mikkelsen rabai deaivvadeami iežas rahpansániiguin. Vuosttaš beaivvi lei Sámedikki ja giellaguovddážiid ovttasbargu fáddán, Sámediggi álggahii diehtojuohkimiin ja de ledje joavkobarggut ja ovdanbuktin. Nuppi beaivvi logaldalai Sámediggi báikenamaid ja digitála giellaveahkkeneavvuid birra. Goappaš beivviid ledje birrasiid 35 oasseváldi, 17 giellaguovddážis.</p>
<p>Sámi Giellagáldu – šiehtadus</p>
<p>Sámi Parlamentáralaš Ráđđi, mii lei fápmudahtton buot golmma Sámedikki bealis, mearridii čakčamánus 2019 válljet málle, mas Sámi Giellagáldu doaibma organiserejuvvo Norgga Sámedikki oktavuhtii Suoma, Norgga ja Ruoŧa Sámedikkiid oktasaš doaibman. Sámi Parlamentáralaš Ráđi válljenmearrádus organisašuvdnamálles eaktuda, ahte vuoi Sámi Giellagáldu sáhttá ásahuvvot, galget njuolggadusaid dohkkeheami lassin Suoma, Ruoŧa ja Norgga Sámedikkit vuolláičállit ovttasbargosoahpamuša, mii guoská Sámi Giellagáldu doaimma ja mas sohpet jahkásaš bušeahtas. Buot golbma Sámedikki galget dohkkehit evttohuvvon Sámi Giellagáldu guoskevaš ovttasbargosoahpamuša seammaláganin, ahte dat boahtá fápmui ja Sámi Giellagáldu sáhttá ásahuvvot. Norgga Sámedikki dievasčoahkkin 11.6.2020 fápmudahtii Sámediggeráđi mearridit Suoma, Ruoŧa ja Norgga Sámedikkiid gaskasaš Sámi Giellagáldu doaimma ovttasbargosoahpamuša dohkkeheami. Sámediggeráđđi dohkkehii juovlamánu 21. beaivvi 2021 Suoma, Ruoŧa ja Norgga bealde Sámedikkiid gaskasaš Sámi Giellagáldu guoskevaš ovttasbargosoahpamuša. Suoma ja Ruoŧa beale Sámedikkiid stivrrat leat maid mearridan ovttasbargošiehtadusa.</p>
<p>Giellalokten - Váibmogiella čuovvuleapmi</p>
<p>Áŋgiruššansuorggi mihttu:</p>
<list><p type="listitem">Sámegielat leat oidnosis ja servodatguoddi gielat.</p>
</list><p><em type="italic">Sámelága 3. kapihttala reviderenbargu </em>Ráđđehus hábmii gulaskuddannotáhta sámelága 3. kapihttala reviderema birra. Gulaskuddanáigemearri lei skábmamánu 15. beaivvi. Sámediggi bivddii maŋidit áigemeari, ja Sámedikki dievasčoahkkin meannudii gulaskuddannotáhta juovlamánus 2021. Sámedikki dievasčoahkkima mearrádus sáddejuvvui departementii. Sámediggi lea dán áigodagas geahčadan buot gulaskuddancealkámušaid mat leat boahtán, ja plána mielde Sámediggi ja departemeanta álggahit konsultašuvnnaid viidáseappot barggu birra njukčamánus. </p>
<p>Giellafálaldat mánáide ja nuoraide</p>
<p>Giellabálgát - nationála lohkan- ja čállin strategiija – prošeakta</p>
<p>Nationála strategiija – giellabálgát sámegielaid várás heiveheami ja jorgaleami oktavuođas mearriduvvui ahte Sámi lohkanguovddáš oažžu njuolggodoarjaga. Dán áigodagas leat leamaš čoahkkimat Sámi lohkanguovddážiin, ja dat čuovvoluvvojit juolludusreivviin.</p>
<p>Digitála fálaldat mánáide ja nuoraide – prošeakta</p>
<p>Sámediggi lea digitála fálaldaga ásaheami oktavuođas sámi mánáide ja nuoraide, bargame fálaldatgilvvuin mas boahttevaš neahttabáikki, sámi mánáid ja nuoraid várás, sisdoallu galgá bures čielggaduvvot.</p>
<p>Oainnusmahttin ja ovttasbargu</p>
<p>Sámi giellavahkku – prošeakta</p>
<p>Sámediggi lea Giellavahkku – Giellavahkko – Gïelevåhkoe oktavuođas jahkásaččat ávžžuhan stuora aktevrraid oainnusmahttit ja loktet sámegielaid. Olu aktevrrat leat iešguđet ládje searvan. Ođđajagimánu 2022 loktejuvvojedje sámegielat oidnosii ođđa arenas, šukkoládeolggožis. Šukkoládebuvtta Melkerull introduserejuvvui davvisámegillii Mielkerullan. Báberolggožiin leat maiddái golbma frása davvisámegillii, BUORRE DUTNJE, OLLU LIHKKU ja #ÁRGABEAISÁŊGÁR. Davvisámegiel šukkoládaid sáhttá oastit miehtá Norgga gitta čakčamánu 2022 rádjái.</p>
<p>Sámi giellaguovlu – prošeakta</p>
<p>Sámelága 3. kapihttala reviderema oktavuođas lea dárbu hábmet ođđa doarjjamodealla. Sámediggi lágidii golggotmánus 2021 digitála diehtojuohkinčoahkkimiid sámelága reviderema birra suohkaniidda ja eará aktevrraide. Okta fáddá dáin čoahkkimiin lei ođđa doarjjamodealla hálddašanguovllu suohkaniidda. Sámediggi lea leamaš čielggas das ahte lea dárbu suohkaniid bovdet ságastallamii ođđa doarjjamodealla hábmema oktavuođas. Dan vuođul lea Sámediggi álggahan seminára plánema hálddašanguovllu suohkaniid várás, mas sihke dálá modealla ja boahttevaš dárbbut leat fáddán.</p>
<p>Nuortalaš-, bihtán- ja ubmisámegiela gielladili čielggadeapmi – prošeakta</p>
<p>Bihtán-, ubmi- ja nuortalašgielaid gielladili raporta (2021) galgá čuovvoluvvot ovttasbarggu bokte guoskevaš gielddaiguin, ásahusaiguin, servviiguin ja Sámedikkiiguin sihke Ruoŧa- ja Suomabeale.</p>
<p>Sámediggi lea doallan čoahkkima Ruoŧabeal Sámedikki hálddahusain bihtán- ja ubmisámegiela dili birra ja guorahallan ovttasbargovejolašvuođaid daid gielaid revitaliserema ektui. Sámediggi lea maid gulahallan Duoddara Ráfe - Pitesamisk senter ja Hemnes umesamiske forum ja plánen čađahit ovttas álbmotčoahkkimiid bihtán- ja ubmisámegiela dili ja revitaliserema birra dain giellaguovlluin.</p>
<p>Nuortalašgiela dili ja ealáskahttima ektui Sámediggi lea gulahallan Ä´vv nuortalaš museain, Suoma beale nuortalaččaid iešmearridanorgánain Saaʹmi siidsååbbariin, ja Nuõrttsääʹmkulttuurfoondain ja Sámediggi Suoma bealde. Sámedikki mihttun lea lágidit álbmotčoahkkimiid njukčamánu loahpas buot dan golmma giellaguovllus.</p>
<p>Ovddidanprográmmaid čuovvuleapmi mátta- ja julevsámegielaid várás</p>
<p>Bargu ovddidanprográmmaiguin lulli- ja julevsámegielaid várás álggahuvvui jagi 2021. Dán oktavuođas lei plána lágidit lulli- ja julevsámi giellabargobáji juovlamánu 7. ja 8. beivviid Stjørdalas. Koronadilálašvuođa ja eanet njoammumiid geažil, dieđihedje oallugat ahte eai searvva, ja dasto šattai dárbu lágidit unnibuš digitála čoahkkaneami. Digitála čoahkkaneami fáddán juovlamánu 8. beaivvi lei ovdanbuktin ovddidanprográmmaid bargguin ja prográmmaid mihttomearis. Digitála čoahkkaneamis bohte olu ávkkálaš cealkámušat viidáseappot bargui. Sámediggi lei bálkáhan professora Jon Todala dán bargui jagi 2021, ja joatká ain jagi 2022.</p>
<p>Dán áigodagas leat leamaš čoahkkimat Ruoŧa beale Sámedikkiin, ásahan dihte ovttasbarggu lulli- ja julevsámegielaid ovddidanprográmmaid oktavuođas. Sámediggi lea maiddái plánegoahtán fysalaš seminára/bargobáji ovddidanprográmmaid birra mii galgá lágiduvvot 2022 giđa. Sámedikki mielas lea lagas ovttasbargu giellaguovlluiguin deaŧalaš barggus ovddidanprográmmaiguin, ja danne leat ásahuvvon referánsajoavkkut main leat lulli- ja julevsámi giellaásahusaid olbmot.</p>
<p>Barggu čuovvuleapmi sámi giellaáittardeaddji čielggademiin</p>
<p>Sámediggi lea ovddeš konsultašuvnnain ráđđehusain čujuhan ahte lea dárbu sámi giellaáittardeaddjái. Sámedikki áigumuššan lei čađahit čielggadeami sámi giellaáittardeaddji sisdoalus ja organiseremis jagi 2021 mielde. Resursasivaid geažil lea doaibma maŋŋonan. Sámediggi lea dál hábmeme fálaldatgilvvu mii galgá addit ávkkálaš čielggadeami boahttevaš sámi giellaáittardeaddji sisdoalus, mandáhtas ja organiseremis.</p>
<p>Rekrutteren ja gelbbolašvuođa buorideapmi</p>
<p xml:lang="nob">Rekrutterenstrategiijat</p>
<p>Sámegielat gelbbolašvuođa rekrutteren lea eaktun jus galget gávdnot sámegielat fágabargit boahtteáiggis. Sámegielat oahpaheddjiid ja mánáidgárdebargiid rekrutterenbarggu nannema oktavuođas lea mearriduvvon ahte Sámi joatkkaskuvla ja boazodoalloskuvla oažžu njuolggodoarjaga, rekrutterendoaibmabijuid čađaheapmái, buot joatkkaskuvlaohppiid várás miehtá riikka geain lea sámegiella fágasuorggis.</p>
</body></document>
