<document xml:lang="sme" id="no_id"><header><title/><genre code="admin"/><author><unknown/></author><wordcount>467</wordcount><conversion_status type="standard"/><availability><license type="standard"/></availability><multilingual/><origFileName>Sámi álbmotbeaivi 22 sme.docx</origFileName><parallel_text xml:lang="nob" location="sami_albmaobeaivi_22_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">Ráhkis álbmogan ja dii buohkat earát geat ávvudehpet Sámi álbmotbeaivvi </em></p>
<p>Dás álggedettiin de háliidan didjiide buohkaide sávvat lihkku Sámi álbmotbeivviin ja sávan maid ahte gávdnabehtet vuogas vugiid mo ovttas dahje fárrolagaid ávvudehpet.</p>
<p>Sámi álbmotbeaivi lea  illubeaivi. Bearrašat, ustibat, sohka ja bargoskihpárat gávnnadit ja nu mo Sámi doalut leat ge, de lávejit álbmotbeaivve doalut hui geasuheaddji.</p>
<p>Mun váillahan deaivvadit dinguin ja oaidnit din go lehpet čiŋadan álbmotbeaivvi doaluide. Mun áiggošin buorástahttit din, dollet gihtii, buorrestit ja cealkit lihkku beivviin.</p>
<p>Háliidivččen galledit doaluid, gullat sártniid, ságaid, lávlagiid ja luđiid – ovttas dinguin, muhto dát ii leat vejolaš dálá dilis.</p>
<p>Fargga guokte jagi leat doalut ja gávnnadeamit leamašan digitálalaččat, ja nu searvat maiddái mii Sámedikki bealis din ávvudeapmái interneahta bokte..</p>
<p>Vaikko máilmmis lea dál rohttudávda ja mii buohkat eallit nationála ja báikkálaš rávvagiid vuođul, de bivddán mun din smiehtastit, ahte mo sáhttibehtet mánáide ráhkadit fiinna bottožiid odne, vaikko lehpet dušše moattis din iežadet doaluin.</p>
<p>Mánát ja nuorat dárbbašit čáppa muittuid otná beaivvis ja sii dárbbašit vásáhusaid – čiŋadit čábbát, stoahkat, herskostallat ja vuogas bearašvieruid ráhkadit korona dilis. Din ruovttu gievkkanbeavdde birra sáhttá ráhkadit čáppa vásáhusmuittuid otná Sámi álbmotbeaivvis.</p>
<p>Bargobáikkiin maid sáhttet ávvudit. Dál leat olbmot šaddan nu čeahpit gávnnadit digitálalaččat, ja bivddán sámi servodagas buot daid bargobáikkiin bisánastit ja fárrolagaid ávvudit. Lea dehálaš addit áiggi nubbái, čájehit beroštumi ja maiddái otná beaivvis ráhkadit čáppa muittuid maid  addit sidjiide geat dárbbašit mis veahki, leaš dal boarrásiidsiiddas, buohcciviesuin, ruovttuin, dahje  gos dal de ihkinassii leaš - olbmot geat dárbbašit dorvvu ja beroštumi.</p>
<p>Servodatdigaštallamat lávejit álo oassin Sámi álbmotbeaivvi. Nu orru maid dán jagi. Ásahusat ja organisašuvnnat vuoruhit čalmmustahttit sámi servodaga váttis áššiid, ságastit ahte mo sáhtašii vel buorebut čuollat min vuoigatvuođaid, servodatčuolmmaid, dearvvašvuođadili - ja mo buoredit buot buolvvaide sámegillii dehálaš vuođđofálaldagaid.</p>
<p>Smiehtan maid sin birra geat leat vuođđoealáhusain, sii geat barget kulturbargguid ja sii geat doaimmahit bargguid Sámis birra jándora vai mis leat buorit fálaldagat, bisánehpet dii maid, jugistehpet gáhkkogáfe ja astet háleštit earáiguin sámi álbmotbeaivvi mearkkašumis.</p>
<p>Sámi servodagas leat gávnnadeamit hui dehálaččat, mii johtit viidát Sámis sihke ruoŧa-, suoma- ja vel ruoššabeallái. Dán jagi leat ollu dehálaš árbevirolaš doalut heaittihuvvon ja jáhkán ahte sihke dáiddárat, duojárat, márkanastit ja nuorat dovdet ahte sii manahit dehálaš gávnnademiid Sámis.</p>
<p>Sámit leat okta álbmot njealje riikkas, ja odne bivddán din čuovvut dán, - čálistehpet dearvvuođaid dahje riŋgestehpet fulkkiide ja ustibiidda miehtá Sámi. Lea nu dehálaš dálá áiggis doalahit sápmelaččaid nana oktavuođaid, go rádjarasttildeapmi ii leat álo nu álki.</p>
<p>Dattege bivddán din oaidnit vejolašvuođaid, ahte dat smávva doalut miehtá Sámi ja muđui eará guovlluin - addet ilu– ja ahte beassá dán beaivve čalmmustahttit min vieruid, kultuvrra, borrandábiid ja čájehit ahte mis lea birgejupmi, mo dal de leaš ihkinassii.</p>
<p>Livččii nu somá oaidnit ahte mo dii ávvudehpet odne. Biddjet sosiála mediaide govaid ja geavahehpet <em type="italic">fáddá </em> <em type="italic">gilkora </em> # <em type="italic">sápmi2022 </em> </p>
<p>Sámedikki bealis sávan hui ollu lihkku Sámi álbmotbeaivái.</p>
</body></document>
