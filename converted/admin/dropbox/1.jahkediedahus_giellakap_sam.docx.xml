<document xml:lang="sme" id="no_id"><header><title/><genre code="admin"/><author><unknown/></author><wordcount>2802</wordcount><conversion_status type="standard"/><availability><license type="standard"/></availability><multilingual/><origFileName>1.Jahkedieđáhus Giellakap sam.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Giella váikkuhangaskaoamit</p>
<p type="title">Servodatmihttu:</p>
<list><p type="listitem">Sámegielat leat lunddolaš, servodatguoddi ja ealli gielat.</p>
</list><p>Eurohpalaš lihtus regiovdna- dahje minoritehtagielaid birra (minoritehtagiellasoahpamušas), mas stáhtat leat geatnegahttojuvvon suddjet ja ovddidit unnitloguálbmotgielaid, lei gitta 2021 čavčča dušše davvisámegiella. Sámedikki ulbmillaš barggu vuođul sajustit lulli- ja julevsámegiela soahpamuša 3. oassái, leat guovddáš eiseválddit dál geatnegahtton čađahit doaibmabijuid vai julev- ja lullisámegiela geavaheapmi lassána. Dát doaibma lea buorideapmi lulli- ja julevsámegielaid dilis ja buorre lávki olahit servodatmihttomeari.</p>
<p>Doarjjaortnegiid bokte nanne Sámediggi giellaovdánahttima vuođu sihke báikkálaččat ja regionála dásis. Lassin doarjjaortnegiidda, lea Sámedikkis lagas gulahallan njuolggodoarjjaoažžuiguin doaibmabijuid birra mat sáhttet mielddisbuktit buoret boađusolaheami.</p>
<p>Sámediggi bargá maid ráđđehusain, dan nammii ahte buoridit láhkavuođu sámi gielaide.</p>
<p>Sámi báikenamat leat dehálaččat sámegielaid čalmmustahttimii. Eanet ahte eanet sámi báikenamat mearriduvvojit ja šilten lea maid buorránan. Aŋkke váilu ollu šilten, earenoamážit lullisámi guovlluin ja riddoguovlluin davvin. Čalmmustahttin šiltemiid bokte, namaid registrerema bokte kárttaide ja nu ain, leat mielde ealáskahttime giela, ja olaheamis servodatmihttomeari.</p>
<p>Sámediggi lea 2021:s maid čađahan moanat doaibmabijuid Giellaloktema čuovvoleami olis. Koronapandemiija dihtii leat ollu doaibmabijut ferten heivehuvvot digitála čovdosiidda. Dat lea mielddisbuktán ollu ođđa lahkonanvugiid iešguđet doaibmabijuid čađaheapmái. Muhtin doaibmabijuid leat ferten maŋidit, nuppiid fas šluhttet oalát.</p>
<p>Váibmogielas ledje ollu evttohusat doaibmabijuide ja láhkarievdademiide mat nannejit sámi gielaid iešguđet servodatsurggiin. 2021:s lea Sámediggi ožžon hábmejuvvot oktasaš raportta rájáidrasttildeaddji oahpahusovttasbarggu birra, veahki addán sámi giellavahkku čađaheapmái, hábmen ođđa doarjjamodeallaevttohusa sámegielaid hálddašanguovllu suohkaniidda ja lágidan diehtojuohkinčoahkkimiid dan birra, bidjan johtui ovddidanprográmma lulli- ja julevsámegielaid várás, hábmen rekrutterenstrategiijaraportta sámi servodaga várás ja lágidan karriearakonferánssa.</p>
<p>Ráđđehus lea bargan Sámelága 3. kapihttala rievdademiin. Sámediggi ja ráđđehus leat ovttamielalaččat rievdademiide, earret vuoigatvuođaid birra oažžut vástádusa sámegillii. Sámediggi oaivvilda ahte rievdadus mii lea evttohuvvon, návccahuhttá sámi álbmoga vuoigatvuođa sámegiela geavaheami ektui. Guovddáš ášši ođđa lágas leat sámegiela hálddašanguovllut main leat iešguđetlágan suohkankategoriijat. Earret eará šaddet gávpotsuohkanat sierra suohkankategoriijii giellaguovllus, mii nanne giellavuoigatvuođaid sámi álbmogii stuorát gávpogiin Norggas.</p>
<p type="title">Sámegielaid geavaheapmi</p>
<p type="title">Čoahkketabealla - sámegielaid geavaheapmi</p>
<p type="title">Áŋgiruššansuorggi mihttomearri:</p>
<list><p type="listitem">Sii geat ásset sámegiela hálddašanguovllus galget beassat geavahit sámegiela go gulahallet almmolaš ásahusaiguin.</p>
</list><p>Almmolašvuohta galgá sámegiela hálddašanguovllus čuovvut Sámelága 3. kapihttala ja bálvalit álbmoga sámegillii, sihke čálalaččat ja njálmmálaččat. Dát galgá mielddisbuktit ahte sámegiella geavahuvvo aktiivvalaččat servodatsurggiin mat gusket suohkaniidda ja fylkkasuohkaniidda ja guovttegielatvuođadoarjagat suohkaniidda ja fylkkasuohkaniidda leat dehálaš váikkuhangaskaoamit olahandihte áŋgiruššansuorggi mihttomeriid. Hástalussan lea go iešguđet suohkaniin leat iešguđetlágan hástalusat ja eavttut nagodit gokčat sámegielagiid dárbbuid. Sámediggi lea dál hábmeme ođđa modeallain guovttegielatvuođadoarjagiidda mat galget mielddisbuktit buoret ulbmilolahemiid.</p>
<p>KS lea suohkansektora organisašuvdna. Buot Norgga suohkanat ja fylkkasuohkanat leat miellahttun KS:s. Sámediggi ja KS leat šiehttan ovttasbargat áššiid birra mat gusket goappašagaide. Ulbmil lea ovddidit bálvalusfálaldaga sámi álbmogii. Okta dehálaš ovttasbargosuorgi, lea ásaheapmi fierpmádagas suohkaniiguin gos orrot sápmelaččat. Fierpmádat vuođđuduvvui 2020:s. 2021:s (Bohtosat dán fierpmádagas?)</p>
<p>Eurohpá lihttu regiovdna- dahje minoritehtagielaid birra (minoritehtagiellasoahpamuš), man Norga ratifiserii 1993:s, lea šiehtadus mii geatnegahttá stáhtaid suodjalit ja ovddidit unnitlogugielaid. Davvisámegiella, julevsámegiella ja lullisámegiella leat gielat maid Norga lea defineren regionála- dahje unnitlogugiellan. Gitta 2021 čavčča rádjái gulle julevsámegiella ja lullisámegiella lihtu 2. oassái mas definerejuvvojit mihtut ja prinsihpat giela suodjaleapmi ja ovddideapmái, go fas davvisámegiella gulai maiddái 3.oassái mas leat čielga doaibmabijut ovddidit regiovdna- dahje unnitlogugielaid almmolaš hálddašeamis. Maŋŋil Sámedikki ulbmillaš barggu vuođul rievdadit dán, de lea mearriduvvon ahte julevsámegiella ja lullisámegiella galget boahtit 3.oassái lihtus ja ahte leat oktiibuot 43 njuolggadusa mat galget gustot maiddái dáidda gielaide. Julevsámegiela ja lullisámegiela hárrái mearkkaša dat ahte guovddáš eiseválddiin dál lea geatnegasvuohta čađahit doaibmabijuid mat mielddisbuktet ahte lulli- ja julevsámegiela geavaheapmi lassána.</p>
<p><em type="italic">Guovttegielatvuođadoarjja suohkaniidda </em></p>
<p>Čuovvovaš suohkanat ožžo njuolggodoarjaga guovttegielatruđain 2021:s: Guovdageainnu suohkan, Kárášjoga gielda, Deanu gielda, Porsáŋggu gielda, Unjárgga gielda, Gáivuona suohkan, Dielddanuori suohkan, Snåasen tjïelte, Loabát suohkan, Raarvihken tjïelte, Aarborten tjïelte, Røros suohkan ja Hábmera suohkan.</p>
<p>Suohkanat sámegiela hálddašanguovllus leat dehálaš ovttasbargooasálaččat sámegielaid nannemis. Suohkanat sámegiela hálddašanguovllus galget láhčit dili nu ahte sápmelaččat besset geavahit sámegiela gulahallangiellan go lea oktavuohta suohkaniiguin. Sámediggi juolluda guovttegielatvuođa ruđaid suohkaniidda, vai suohkanat bastet ollašuhttit sámelága giellanjuolggadusaid ja ovddidit sámegiela nagodit deavdit giellanjuolggadusaid ja ovddidit sámi giela. Sámediggi doallá jahkásaččat čoahkkimiid sámegielaid hálddašanguovllu suohkaniiguin buoridandihte diehtojuohkima gaskal Sámedikki ja suohkaniid, ásahit arenaid diehtojuohkima ja gulahallama várás, ja buktit evttohusaid movt suohkanat sáhttet nannet ja ovddidit sámi gielaid. Koronapandemiija geažil leat čoahkkimat lágiduvvon digitálalaččat 2021:s.</p>
<p type="title">Guovttegielatvuođadoarjja fylkkasuohkaniidda</p>
<p>Čuovvovaš fylkkasuohkanat ožžo 2021:s njuolggodoarjaga guovttegielatvuhtii: Romssa ja Finnmárkku fylkkasuohkan, Nordlándda fylkkasuohkan ja Trööndelage fylkkasuohkan.</p>
<p type="title">Sámegielaid ovdánahttin</p>
<p type="title">Čoahkketabealla - sámegielaid ovdánahttin</p>
<p type="title">Áŋgiruššansuorggi mihttomearri:</p>
<list><p type="listitem">Álbmogis lea vejolašvuohta oahppat ja ovddidit sámegiela.</p>
</list><p>Sámediggi boahtá juohke jagi lagabui áŋgiruššansuorggi mihtu doarjjaortnegiid bokte Ovddidandoarjagat suohkaniidda ja fylkkasuohkaniidda, ja doarjagiid bokte giellaguovddážiidda. Lassin doarjagiidda, lea Sámedikkis lagas gulahallan suohkaniiguin ja fylkkasuohkaniiguin ja giellaguovddážiiguin mii sáhttá mielddisbuktit buoret ulbmilolahusa. Sámediggi bargá maid ráđđehusa ektui nannendihte láhkavuođustuvvon vuođu sámi gielaid ektui.</p>
<p>Ođđa dulkonláhka mearriduvvui Stuoradikkis geassemánu 2021. Sámediggi geigii gulaskuddancealkámuša láhkii 2019:s muhto 2021:s čađahuvvo konsulteremat sihke lága birra ja láhkaásahusa birra láhkii. Sámedikki cealkámuš lea leamaš čadnon sámi dulkkaid autoriserema birra. Sámediggi lea evttohan ahte Sámediggi galgá leat autoriserenorgána sámi dulkkaide. Dál lea šihttojuvvon departemeanttain ahte dát gažaldat váldo fas ovdan go autoriserenortnet galgá reviderejuvvot.</p>
<p>Sámi báikenamaid geavaheapmi lea lassánan dássedit maŋŋil go Sámedikki dievasčoahkkin meannudii ášši 19/16 Sámi báikenamat. Áššis gieđahallojuvvui dehálašvuohta čalmmustahttit sámi báikenamaid almmolašvuođas. Dát mearrádus hoahpuhii barggu oažžut sámi namaid vejolaš šiltenobjeavttaide. Bargu sámi báikenamain váikkuha maid áŋgiruššansuorggi mihttoolaheapmái, ovddideami ja čalmmustahttima bokte sámi gielain.</p>
<p>Sámediggi lea lassin fásta hálddahussii mii bargá báikenamaiguin, nammadan olggobealde olbmuid nammakonsuleanttaid geat beaivválaččat barget sámi báikenamaiguin (geahča válddaheami maiddái 1.3.12). Sámi báikenammanevvohat lea dán jagi buktán álgorávvagiid ja loahpalaš rávvagiid ollu báikenammaobjeavttaide. Báikenammanevvohat lea, ovdalaš báikenammaregistreremiid vuođul, ja eará čálalaš ja njálmmálaš gálduid vuođul, vuolggahan nammaáššiid sihke luonddunamain, ja giliid- ja čoahkkebáikkiid namain. Báikenammanevvohat doaimmaha ollu diehtojuohkinbálvalusa báikenammalága birra, nammaáššenjuolggadusaid birra ja sámi namaid birra oppalaččat, nugo kulturmuitun, diehtovuođđun ja dovdomearkaaktevran.</p>
<p>Mearrádusat mat dahkkojit suohkaniin, sáddejuvvojit dávjá dušše kártadoaimmahahkii. Danin ii oaččo Sámediggi ollislaš gova mearriduvvon báikenamain. Logut dás vuollelis čujuhit dieđuide mat Sámi báikenammanevvohagas leat, nu ahte lohku sáhttá arvat badjelis.</p>
<p>2021:S dohkkehuvvo <em type="italic">Nöörjen gånkarïjhke, Vuona gånågisrijkka </em>ja <em type="italic">Norgga gonagasriika </em>almmolaččat paralleallanamman Kongeriket Norge nammii, ja šiltenproseassa rádjebáikkiin lea álggahuvvon. </p>
<p>2021:s bohte sámi šilttat ollu báikkiide, earret eará girdišiljuide. Dasa leat guokte siva go eanet šilttat ihtet sámegillii; Eanet báikenammaáššit meannuduvvo maidda addojuvvui loahpalaš ráva, nammaobjeavttaide maid lea heivvolaš šiltet, ja eanet dihtomielalašvuohta báikenammalága 9.§, gohččuma birra geavahit sámi nama <span type="quote">“iežas buktagiin”</span>. Ollu šilten lea vel báhcán, earenoamážit lullisámi guovlluin ja riddoguovlluin davvin.</p>
<p>Sámediggi lea 2021:s háhkan buoret ovttasbarggu kártadoaimmahagain ja giellaráđiin. 2021:s lea earret eará láhkaásahus báikenammaláhkii leamaš fáddán. Sámediggi oaidná ahte ovttasbargu lea ávkkálaš, go de váldo Sámediggi mielde bargoproseassaide maiguin giellaráđđi ja kártadoaimmahat barget. Dat mielddisbuktá sihke buoret fágalaš loktema ja vejolašvuođaid váikkuhit dehálaš proseassaide árrat. Sámediggi lea maid álggahan ovttasbarggu kártadoaimmahaga kartografiija ossodagain, ulbmil ovttasbargguin lea čalmmustahttit sámi báikenamaid almmolaš kárttain.</p>
<p>Báikenammaláhka reviderejuvvui 2019:s, ja ođđa láhkaásahus láhkii mearriduvvui geassemánu 2021. Sámediggi lea leamaš mielde láhkaásahusa barggus. Boađus lea ahte Sámediggi oaččui mielde ahte bihtán- ja ubmisámegielnamat sáhttet geavahuvvot dihto guovlluin, ja ahte dáruiduhttojuvvon čállinhámit sámi báikenamain eai galgga dohkkehuvvot. Mii guoská dállonamaide, de galgá válljet sámegielnama.</p>
<p><em type="italic">Suohkaniid giellaovdánahttinbarggu </em></p>
<p>Sámediggi juolluda ruđaid giellaovdánahttimii suohkaniidda ja fylkkasuohkaniidda mat ožžot guovttegielatvuođadoarjaga danin go leat oassin sámegielaid hálddašanguovllus. Ulbmil doarjagiin lea ahte suohkanat ja fylkkasuohkanat galget addit vejolašvuođa iežaset suohkana/ fylkka álbmogii oahppat ja ovddidit sámi giela.</p>
<p>Suohkanat ja fylkkasuohkanat hábmejit 3-jagá doaibmaplánaid giellaovdánahttindoaimmaide, ja Sámediggi lea juolludan doarjaga juohke suohkanii ja fylkkasuohkanii dákkár 3-jagá doaibmaplánaid vuođul.</p>
<p type="title">Sámi giellavuovddážat</p>
<p>Sámediggi juolluda njuolggodoarjaga dáidda giellaguovddážiidda: Sámi giella- ja kulturguovddáš, Giellasiida – Samisk språksenter, Árran julevsáme guovdásj, Várdobáiki sámi guovddáš, Isak Saba guovddáš, Deanu samiske språksenter – Sámi ealáhus- ja guorahallanguovddáš (SEG), Gáisi Giellaguovddáš, Aajege, Røros, Álttá Sámi Giellaguovddáš, Ástávuona giellagoahtie, Gielem nastedh, Gielearerie, Omasvuona giellaguovddáš, Giellagiisá, Oslo sámi viessu ja Návuona giellaguovddáš.</p>
<p>Giellaguovddážat leat deháleamos ovttasbargoguoimmit Sámediggái, sámi giela ovddideamis ja čalmmustahttimis. Ja giellaguovddážat barget hui dehálaš barggu sámi guovlluin. Giellaguovddážiid doaibmabijuid bokte láhččojuvvo dilli ollu giellaarenaide ja ollu giellakurssat čađahuvvojit.</p>
<p>Sámi giellaguovddážat leat Sámedikki deaŧaleamos ovttasbargoaktevrrat barggus giela loktemiin, ja Giellavahku čađaheamis. Sámediggi juolludii 2021:s liige juolludeami buot giellaguovddážiidda, 50 000 ruvnno, doaibmabijuid lágidemiide giellavahkkus. Lea vuosttaš gearddi go juolluduvvo ruhta mii lea várrejuvvon giellavahkkui, ja mii vásihit ahte dat lea leamaš hui positiivvalaš. Giellaguovddážat leat čađahan eanet lágidemiid, vaikko lea koronapandemiija gáržžidan muhtin muddui doaimmaid. Sámediggi lea danin viidásetfievrridan juolludusaid maiddái 2022.</p>
<p>2021 juolludii Sámediggi 150 000 ruvnno liigejuolludeami sámi giellaguovddážiidda Gïeleaernie, Gïelem nastedh ja Aajege. Ruhta lei várrejuvvon sámi báikenamaid čohkkemii ja dokumenteremii giellaguovddážiid geográfalaš guovllus čuovvovaš guovlluin: Aajege galgá čoaggit ja dokumenteret sámi báikenamaid Gåebrien/Essand siiddas ja Svaahken sijte/Femunden. Gïeleaernie vuoruha barggu Østre Namdal orohagas, birra Namsskogan ja dakko birrasis. Gïelem nastedh bargá Fovsen sijte/Fosen guovllus ja guovllus birra Skæhkere/Skjækerfjell. Låarte/Luru-Bransfjell orohagas jotket johtuibiddjon bargguin ja leat fargga gergosat sáddet namaid sisa dohkkeheapmái.</p>
<p>Lassin njuolggodoarjagii doaimmaheapmái, de ožžot giellaguovddážat maiddái aktivitehtadoarjaga. Doarjja juolluduvvo sisasáddejuvvon 3-jagá aktivitehtaplána vuođul mii sáddejuvvo Sámediggái jahkásaččat.</p>
<p>Juohke jagi lágiduvvo Giellaguovddášdeaivvadeapmi. 2021:s lágiduvvui deaivvadeapmi digitálalaččat skábmamánus, guovtti beaivvi badjel. Fáddán deaivvadeamis ledje vejolaš ovttasbarggut, Báikenammaláhka ja báikenamaid čohkken, ja maid Sámedikki digitála veahkkeneavvuid geavaheapmi gielladoaimmain.</p>
<p type="title">Giellamovttiidahttinbálkkášupmi</p>
<p>Karen Marie Eira Buljo Guovdageainnus eret, oaččui Sámedikki giellamovttiidanbálkkašumi 2021:s. Su eallinagi áŋgiruššan ja rahčan sámi giela seailluhemiin ja ovddidemiin čadnon sámi árbevirolaš máhttui, lei duogážin dasa ahte son válljejuvvui vuoitin. Son lea iežas barggu čađa identifiseren dárbbu seailluhit ja nannet sámi árbevirolaš máhtu ja giela mii dasa gullá. Karen Marie Eira Buljo lea buvttadan soames oahppogirjjiid mat leat ávkin olles sámi servodahkii. Son lea maid viidásetfievrridan árbedieđu iežas govaid bokte, iežas duoji ja iežas áŋgiruššama bokte servodatdigaštallamiin. Dasa lassin lea son buvttadan earenoamáš kaleandara, mii čájeha boazodoallojagi. Kaleandara vuosttaš mánnu lea miessemánnu, dat mánnu go lea guottet.</p>
<p type="title">Julevsámegiela ja lullisámegiela riektačállingirji</p>
<p>Julevsámegiela riektačállinrávagirji lea buvttadeami vuolde. Hástalussan oažžut dan válmmasin, lea go leat nu unnán fágaolbmot geain lea máhttu bargat njuolggadusbargguiod. Danin lea válmmašteapmi maŋiduvvon..</p>
<p>Maiddái lullisámegielat riektačállinrávagirji lea maŋŋonan. Lullisámegielat riektačállinrávagirji gáibida rájáidrasttildeaddji ovttasbarggu Ruoŧa ja Norgga gaskka, ja lea leamaš váttis gávdnat doarvái fágaolbmuid goappašiid bealde ráji geat sáhtášedje bargat riektačállinrávagirjjiin.</p>
<p xml:lang="nob">. (Var det allikevel noe fremdrift på noen av rettskrivningsordbøkene?)</p>
<p type="title">Sámi báikenammabálvalusat</p>
<p>Sámi báikenammabálvalusas leat fágalaš nammakonsuleanttat sihke davvisámi, julevsámi ja máttasámi báikenamaid váras, geain lea fágalaš ovddasvástádus rávvemii ja evttohussii čállinvuohkái sámi báikenamain mat leat almmolaš geavahusas. Prošeakta lea ruhtadan nammakonsuleanttaid, 2 konsuleanta juohke giela várás, oktiibuot 6 nammakonsuleanta. Sámedikki báikenammanevvohat ja fágalaš nammakonsuleanttat deaivvadit dássedit bargat báikenammaáššiiguin ja eará áigeguovdilis áššiiguin mat gusket báikenammabargguide. 2022 rájes lea konsuleanttaid ruhtadeapmi biddjon hálddahusa vuollái. 2021 čađahuvvo guokte fysalaš deaivvadeami nammakonsuleanttaiguin.</p>
<p type="title">Sámi Giellagáldu</p>
<p>Sámi Giellagáldu ásahuvvui 2013:s sierra davviriikkalaš giellaovttasbargun SPR vuolde. SPR mearridii čakčamánu 2019 sirdit Sámi Giellagáldu nu ahte dat galgá sáhttit ásahuvvot bistevaš orgánan Norgga Sámedikki vuollái. Sámedikkit mearridedje 2020 geasi ja čavčča ođđa njuolggadusaid Sámi Giellagáldui. Norgga Sámediggi ráhkkanii Sámi Giellagáldu ásaheami. Juovlamánu 2020 mearridii SPR maŋidit Sámi Giellagáldu ásaheami organisatoralaš hástalusaid dihtii. Ággan lei ahte ledje eahpečielggasvuođat bargiidvuoigatvuođaide Suoma bealde, ja eahpečielggasvuohta ruhtadeami ektui Ruoŧa bealde. Ruhtadeapmi čovdojuvvui 2021:s ja Sámi Giellagáldu lea ásahuvvon ođđa organiseremiin ođđajagimánu 2022 rájes.</p>
<p type="title">Giellaprošeavttat - ohcanvuođot doarjja</p>
<p>Doarjjaortnega mihttomearri - Giellaprošeavttat:</p>
<list><p type="listitem">Álbmogis lea vejolašvuohta oahppat ja ovddidit sámegiela.</p>
</list><p>2021:s leat leamaš golbma ohcanvuoru doarjjaortnegii. Sámediggái bohte ollu buorit prošeaktaohcamat 2021, muhto olu ohcamiid dihtii unnán resurssaide, de lea Sámediggi šaddan čavgadit vuoruhit.</p>
<p type="title">Stipeanda joatkkaskuvllaohppiide - ohcanvuđot doarjja</p>
<p>Doarjjaortnega mihttomearri - Stipeanda joatkkaskuvllaohppiide:</p>
<list><p type="listitem">Movttiidahttit nuoraid váldit sámegieloahpahusa joatkkaskuvllas.</p>
</list><p>Geahčastat stipeanddain mat leat juolluduvvon 2018-2021.</p>
<p type="title">Giellastipeanda alit oahpu - ohcanvuođot doarjja</p>
<p>Doarjjaortnega mihttomearri - Giellastipeanda alit ohppui:</p>
<list><p type="listitem">Movttiidahttit eambbosiid lohkat daid eanemus áitojuvvon sámegielaid.</p>
</list><p>Giđđalohkanbajis 2021 juolluduvvo stipeanddat 255 000 ruvnno . Čakčalohkanbajis 2021 juolluduvvo oktiibuot 115 000 ruvnno stipeandda.</p>
<p>Stipeandalohku lei veahá unnit čakčat go giđđat, dan dihtii go eai boahtán eanet ohcamat čakčalohkanbádjái??</p>
<p type="title">Stipeanda sámegielat digitála sisdoalu buvttadeapmái</p>
<p>Doarjjaortnega mihttomearri – Stipeanda sámegielat digitála sisdoallobuvttadeapmái:</p>
<list><p type="listitem">Movttiidahttit mánáid ja nuoraid buvttadit sámegielat digitálalaš sisdoalu.</p>
</list><p type="title">Váibmogiella čuovvuleapmi</p>
<p type="title">Čoahkketabealla - Váibmogiella</p>
<p type="title">Áŋgiruššansuorggi mihttomearri:</p>
<list><p type="listitem">Sámegielat leat lunddolaš, servodatguoddi ja ealli gielat.</p>
</list><p>Sámediggi mearridii Sámedikki strategiijaid sámegielaid várás juovlamánu 2018 - Giellalokten (060/18). Dat strategiija lea Sámedikki ollislaš čuovvoleapmi NAČ 2016: 18 Váibmogielas. Váibmogiela čuovvoleami bargun lea Giellaloktema doaibmabijuid čuovvoleapmi ja sámelága reviderema čuovvoleapmi.</p>
<p>2021 lea leamaš hástaleaddjin koronapandemiija dihte. Ollu doaibmabijut leat šaddan heivehuvvot digitálalaččat čađahuvvot. Dát lea gáibidan ođđa jurddašanmálle iešguđet doaibmabijuid čađaheapmái.</p>
<p>Váibmogielas leat ollu evttohusat doaibmabijuide ja evttohusat láhkarievdademiide mat sáhtášedje nannet sámi gielaid iešguđet servodatsurggiin. Sámediggi vurddii ollislaš čuovvoleami ráđđehusa bealis. Nu ii leat dáhpáhuvvan. Sámelága reviderema čuovvoleami oktavuođas lea ráđđehus ráddjen iežas, ahte dušše Sámelága goalmmát kapihtal galgá rievdaduvvot. Konsultašuvnnat leat čađahuvvon evttohuvvon rievdademiid birra sámelágas, ja Sámediggi ja ráđđehus leat ovttamielalaččat rievdademiide mat leat evttohuvvon, earret vuoigatvuođaid birra oažžut sámegillii vástádusa. Duogážin Sámedikki gáibádussii lea go álbmot suohkaniin mat dál leat sámegielaid hálddašanguovllus, eai galgga oažžut heajut vuoigatvuođaid go dat mii dál lea láhkavuođustuvvon. Guovddáš ášši ođđa lágas leat sámegiela hálddašanguovllut, mas leat iešguđetlágan suohkankategoriijat. Earret eará leat gávpotsuohkanat sierra suohkankategoriijas giellaguovllus, mii nanne giellavuoigatvuođaid Norgga stuora gávpogiid álbmogii.</p>
<p type="title">Giellafálaldat mánáide ja nuoraide</p>
<p type="title">Giellaláhtut - nationála strategiija lohkama ja čállima várás</p>
<p>Váilevaš resurssaid dihte lea prošeakta maŋiduvvon, 2022 rájes lea Lohkanguovddážis ovddasvástádus čađahit heiveheami ja ovddideami giellaláhtuin sámegielaide.</p>
<p type="title">Rádjarasttideaddji mánáidgárde- ja skuvlaovttasbargu</p>
<p>Olgguldas prošeaktajoavku lea vuođđuduvvon, mas leat fágaolbmot Norggas, Ruoŧas ja Suomas. Prošeaktajoavku lea hábmen oktasaš raportta rájáidrasttildeaddji oahpahusovttasbarggu birra. Raporta lea sáddejuvvon Norgga Sámediggái ja galgá čuovvoluvvot 2022:s.</p>
<p type="title">Digitála vuođđovuogádat mánáide ja nuoraide</p>
<p>Sámedikki bušeahtas ii lean várrejuvvon ruhta dán prošektii 2021:s. Bušeahta ja kapasitehta ákkaid vuođul ii leat prošeakta biddjon johtui 2021:s.</p>
<p type="title">Oainnusmahttin ja ovttasbargu</p>
<p type="title">Váidalanortnet, bearráigeahčču ja sámi giellaáittardeaddji</p>
<p>Sámediggi lea gulahallan ráđđehusain sámi giellaáittardeaddji ásaheami birra. Ráđđehus lea buktán geažuhemiid ahte sii háliidit maid oaidnit lea go dákkár sámi giellaáittardeaddjái dárbu.</p>
<p>Sámediggi lei 2021:s várren ruđaid čađahit čielggadeami sámi giellaáittardeaddji organiserema ja sisdoalu birra boahtteáiggis. Kapasitehta hástalusaid dihte lea doaibmabiju álggaheapmi maŋŋonan. Plána lea hábmet čielggadeami gárvvisin 2022:s.</p>
<p type="title">Sámi giellavahkku</p>
<p>Sámi giellavahkku lea buorre vuolggaheapmi. Boađus lea ahte sámegiella šaddá giellavahkkus bures oidnosii miehtá Norgga. Eanet aht’ eanet nationála ja báikkálaš aktevrrat servet bargui, ja šaddá dađistaga eanet beroštupmi searvat dása. 2021:s leat registrerejuvvon 300 lágideami giellavahkku iežas neahttasiidui. 2020:s ledje sullii 200. Sámediggi háliida giitit buohkaid geat leat searvan, ja giitit earenoamážit sámi giellaguovddážiid mat lágidit moanat báikkálaš aktivitehtaid giellavahkku.</p>
<p type="title">Sámi giellaguovlu</p>
<p>Ráđđehusas lea Sámelága revideren leamaš gulaskuddamii ja proposišuvdna galgá meannudeapmái Stuoradikkis 2022/2023. Ođđa doarjjamodealla bargu álgá go láhka lea mearriduvvon. Sámediggi lea lágidan ollu diehtojuohkinčoahkkimiid dán birra iešguđet sámi giellaguovlluin, gos leat ovdanbuktán láhkaárvalusa ja ávžžuhan suohkaniid ja earáid buktit gulaskuddancealkámuša.</p>
<p>Sámediggi lea maid lágidan digitála suohkanseminára hálddašanguovllus main fáddá lei earret eará Giellaloktema doaibmabijuid čuovvoleapmi.</p>
<p type="title">Bihtán- ja ubmisámegiela gielladili čielggadeapmi - prošeakta</p>
<p>Raporta válbmanii juovlamánu 2020. Sámedikkis leat 2021 leamaš digitála ovdanbuktimat raportta birra rabas čoahkkimiin. Sámediggi lei sávvan beassat doallat fysalaš cealkámuščoahkkimiid, muhto koronapandemiija dihte ii leat dat leamaš vejolaš 2021:s. Dát čuovvoluvvo 2022:s.</p>
<p type="title">Ovddidanprográmma sámegielaid várás</p>
<p>Lulli- ja julevsámegiela várás lea ovddidanprográmma hábmenbargu biddjon johtui. Lea vurdojuvvon ahte prográmmat válmmastuvvojit 2022. Fágaolbmuid várás lea okta digitála seminára čađahuvvon mas ovddidanprográmma mihttomearit ja strategiijat ovdanbuktojuvvo. Seminárain oaččuimet ollu buriid cealkámušaid, ja fágabirrasat leat positiivva prošektii, ja sis leat maid stuora vuordámušat čuovvoleapmái.</p>
<p type="title">Nammafágalaš arkiiva</p>
<p>Lea dárbu čohkket sámi báikenammamateriálaid mat leat čohkkejuvvon áiggiid mielde, vai dat šattašedje olahanmuddui olbmuide geain lea beroštupmi báikenamaide. Dasa dárbbašuvvojit resurssat, mat sáhttet digitaliseret ja oažžut olahanmuddui materiálaid giellabargiide, dutkiide ja earáide geat háliidit bargat sámi báikenamaiguin. Sámediggi lea váldán oktavuođa Sámi arkiivvain, oažžundihte ovttasbarggu dan barggus mii galgá dahkkot. Váilevaš kapasitehta dihte ii leat bargu ovdánan nu go livččii leamaš sávahahtti. Bargu jotkojuvvo danin 2022:s.</p>
<p type="title">Rekrutteren ja gelbbolašvuođa buorideapmi</p>
<p type="title" xml:lang="nob">Rekrutterenstrategiijat</p>
<p>Sámedikki rekruterenstrategiija sámi servodahkii galgá hukset vuođu doaibmabijuid vuoruheapmái, mat mielddisbuktet ahte eanet studeanttat geain lea sámegielmáhttu ja kulturgelbbolašvuohta, váldet oahpu nu ahte šaddet fágaolmmožin masa sámi servodagas lea dárbu, ja ahte sámegielat fágaolbmot válljejit bargat doppe gos sámi servodat oaidná sidjiide dárbbu. Raporta gárvánii 2021 giđa. Raporttas bohtet ovdan vihtta váldohástalusa mat cagget rekruterema lihkostuvvama; 1) dáruiduhttin lea dagahan ahte oallugat eai dovdda iežaset <span type="quote">“doarvái sápmelažžan”</span>, 2) Olles rekruterenráhtte vuohču – mánáidgárddis bargui, 3) Servodagas muđui váilu máhttu sámi áššiid birra, 4) Kandidáhttamannolat mii ii leat geavaheaddjiheivehuvvon ja 5) Váilivuohta čielga ja áigeguovdilis árvoevttohus. Raporttas boahtá ovdan ahte Sámediggi ferte bidjat návccaid eanet surggiide jus galgá nagodit čoavdit gáibideaddji rekruterenhástalusa, ja buoridit rekruterenvuođu. Raporta evttoha ahte Sámediggi bidjá johtui doaibmabijuid mat mielddisbuktet ahte sámi karriearageaidnu lea eanet geasuheaddji, oažžut olle sámi álbmoga dovdat ahte sii buohkat leat dehálaš resursan dán ovdáneamis, ahte sámi oahput ja oahpahusat leat olaheamis miehtá riikka ja ahte dat gokčet buot servodatsurggiid ja ahte sámi mánát besset bajásšaddat sámegielain mii lea lunddolaš oassin mánnávuođas. Sámediggi lea 2021 čavčča bargan raportta čuovvoleami geahčadit. (geahča kap...</p>
<p type="title">Sierra rekrutterendoaibmabijut mátta- ja julevsámegielas</p>
<p>Sámediggi lea virgádan ovtta olbmo lullisámi guvlui ja ovtta julevsámi guvlui, man váldoovddasvástádus lea koordineret ja hukset fierpmádaga lulli- ja julevsámi guovlluin.</p>
<p>Plánejuvvon giella- ja oahpahuskonferánsa Troandimis šattai šluhttejuvvot koronapandemiija dihte. Dan sadjái lágiduvvui digitála miniseminára man fáddán lei rekrutteren ja ovdánahttinprográmma. Konferánsa lea plánejuvvon lágiduvvot 2022 giđa.</p>
<p type="title">Karriearakonferánsa</p>
<p>Sámediggi lea vuosttaš gearddi lágidan sámi karriearakonferánssa joatkkaskuvlla ohppiide. Oahppit geain lea sámegieloahpahus joatkkaskuvllas leat boahtteáiggi fágaolbmot geain lea sámegielmáhttu, juoga mii lea hui geasuheaddji ollu servodatsurggiin. Ulbmil konferánssain lei oažžut joatkkaskuvlla ohppiid dihtomielalažžan das man deaŧalaš sámegielat gelbbolašvuohta lea ja makkár resursan sii leat boahtteáiggis. Dát lea ášši mii Sámedikki mielas lea dehálaš boahtteáiggi rekrutterema hárrái. Oasseváldit válde konferánssa bures vuostá ja konferánsa lihkostuvai bures.</p>
</body></document>
