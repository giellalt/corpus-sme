<document xml:lang="sme" id="no_id"><header><title/><genre code="admin"/><author><unknown/></author><wordcount>1162</wordcount><conversion_status type="standard"/><availability><license type="standard"/></availability><multilingual/><origFileName>kap 5 ealahusat radi diedahus feb 22 sam.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">5 </em><em type="italic"> Ealáhusat </em></p>
<p>Servodatmihttu:</p>
<list><p type="listitem">Sámi guovlluin galget leat nana ealáhusat mat ovddidit ja bisuhit eallinfámolaš sámi servodaga. <em type="italic">Gulahallančoahkkin ealáhusminis </em><em type="italic">t </em><em type="italic">ariin </em>Sámediggepresideanta Silje Karine Muotka deaivvadii ealáhusministariin Jan Christian Vestre Kárášjogas ođđajagimánu 20..b.2022. Sámedikki ja Ealáhus- ja guolástandepartemeantta ovttasbargu lei digaštallama vuolde, earenoamážit dat ma gullet proseassaide NÁČ čuovvoleapmái, minerálalága rievdadeamit ja ráđđehusa plánejuvvon minerálastrategiija. Čoahkkin ii lean ovttaskas áššiid birra, muhto ealáhusministtar muitalii ahte son boahtá árvvoštallat buot ođđa mearrádusaid mat leat čadnon plánejuvvon prošeavttaide hui dárkilit, earenoamážit áššiin gos lea sáhka ahte galget go boazodoalu vuoigatvuođa eksproprierejuvvot vai eai. Sámediggepresideanta Silje Karine Muotka muitalii Sámedikki ealáhuspolitihka birra, earenoamáš deattu ožžo mearrasámi kultuvra ja guolásteapmi, ja maid dan buori ovdáneami birra go vuhtto ahte sámi kultuvra šaddá lunddolaš oassin kulturealáhusain ja mátkeealáhusain. Ealáhusministtar Jan Christian Vestre muitalii ráđđehusa oppalaš ealáhuspolitihka birra, ja lei rabas dasa ahte oažžu lagat ovttasbarggu sámi ealáhusaiguin ja muitalii ahte son atná Sámedikki dehálaš aktevran ealáhusovdáneapmái. Goappašagat leigga ovttaoaivilis ahte doallat fásta jahkásaš čoahkkimiid main fáddán leat sámi ealáhusat. <em type="italic">Šattolaš Sápmi revideren </em>Sámediggeráđđi lea bidjan johtui Sámediggedieđáhusa Šattolaš Sápmi reviderenbarggu, mii mearriduvvui juovlamánu 2019. Sámedikki mihttun lea loktet ášši dievasčoahkkimii juovlamánu 2022. Sámediggeráđđi vuohttá ahte koronapandemiijas leat leamaš stuora váikkuhusat ealáhus- ja servodateallimii maiddái Sámis. Áigumuš lea sihkkarastit finodagaid mat gávdnojit ovdalaččas ja maiddái oažžut ođđaásahemiid. Vuođđoealáhusat Áŋgiruššansuorggi mihttu: </p>
<p type="listitem">Vuođđoealáhusat seailudit sámi kultuvrra, giela ja eallinvuogi. <em type="italic">Beatnatlága rievdadeapmi </em>Ealáhus- ja biebmodepartemeanta lea bidjan johtui rievdadanproseassa rievdadit beatnatlága. Departemeanta háliida olahit lága mii buorebut eastada vahágiid ja bárttiid maid beanaeaiggádeapmi sáhttá mielddisbuktit, ja maid háhkat eanet einnosteami. Sámediggi geigii loahpalaš gulaskuddancealkámuša ođđajagemánu 14.b.2022 rievdadusaid birra, maŋŋil go lei čoahkkinastán departemeanttain ođđajagemánu 7.b. 2022. Láhkarievdadeamis lea mearkkašupmi sihke eanandollui ja boazodollui, lassin beanaeaiggádiidda ja buohkaide geain lea dahkamuš beatnagiiguin. Sámediggi celkkii ahte rievdadeamit mielddisbuktet váikkuhusaid eanandollui, muhto leat ovdamunnin beatnagiidda ja beanaeaiggádiidda. Árvalusas leat hui unnán árvvoštallan váikkuhusaid maid rievdadeamit buvttaše guohtunealáhusaide. Sámediggi ovdanbuvttii earret eará ahte ii leat árvvoštallojuvvon maid beanarohkkáheapmi ovtta boazo- dahje sávzaealus mearkkaša ja makkár vahágiid dat buktá guohtunelliide. Sámediggi maid ovdanbuvttii ahte rievdademiid ferte geahččat gáibádusaid oktavuođas mat čužžot elliidčálgolágas, mas čuožžu ahte elliid galgá gieđahallat bures ja suddjet daid vejolaš dárbbašmeahttun noađuhemiid vuostá. Sámediggi deattuhii ahte vaikko bohccot leat guohtunguovlluin olggobealde guohtunáiggiid dahje olggobealde lobálaš guohtunguovlluid, de ii leat man ge dáfus dárbbašlaš muosehuhttit ja baldit bohccuid. Sámediggi evttohii earret eará ahte boazu ja boazodoallu fertejit namuhuvvot eanet paragráfain, ja dasa mieđai departemeanta. Mariidnaealáhusat  <em type="italic">Sámedikki cealkámuš dorskereguleremiidda </em>Sámediggi lea geigen cealkámuša earrejuohkimii ja rámmaide regulerenčoahkkimii skábmamánu 2021. Ovdagihtii lei Sámediggi oasálastán norgga-ruošša kommišuvnnas, mii bidjá rámmaid Norgga earrejuohkimii. Sámediggi oasálasttii regulerenčoahkkimii. Stuorimus váldoášši lei riddoguolástanearri ja dan rámmaid buorideapmi. Sámediggi attii maid cealkámuša reabbábivddu reguleremii mii meannuduvvui olggobealde dábálaš čoahkkima. <em type="italic">Konsultašuvnnat </em>Sámediggepresideanta Silje Karine Muotkas ledje konsulteremat guolástusministariin Bjørnar Selnes Skjæran juovlamánu 14.b.2021. Guovddáš áššit maid digaštalle ja maiguin vuosttažettiin soabadedje, lei boahtte jagá riddoguolástanearri, ekonomalaš rámmaeavttut gonagasreabbábivdui ja láidestusat vuotnalinnjái. Vaikko ledje unniduvvon dorskeearit 2022 jahkái, de olahii Sámediggi seamma dáhkiduvvon eari dán jagi álggu rájes riddoguolástanearrái go diimmážii (8 tonna). Sohppojuvvui maid ahte Sámediggi galgá árrat váldot mielde bargui ođđa earredieđáhusaiguin ja ahte bealit galget geahčadit vuoigatvuođačielggademiid sámi guolásteapmái. Hurdal-julggaštus, man birra maid ságastalle konsulteremiin, čujuha maid dasa. <em type="italic">Luossahálddašeapmi </em>Dálkkádat- ja birasdepartemeanta ja Sámediggi leat ásahan gulahallanforuma maŋŋil go 2021 luossabivdu bisánii Deanučázádagas ja Deanuvuonas. Lassin servet iešguđetlágan birrasat Finnmárkkus dán forumii. Forumis lei digitála čoahkkin skábmamánu 29.b.2021. čoahkkima fáddán lei gubbeluossasisabahkken, vásáhusat 2021- áigodagas, ja movt mii berret bargat viidáseappot Deanus. Báikkálaš oasseváldit ja Sámediggi dovddahedje duhtameahttunvuođa das movt departemeanta ja Birasdirektoráhta leat gieđahallan sisabahkkema 2021:s, gos eai biddjon fávdnádit návccat bissehit gubbeluosa boahtima Deanučázádahkii. Deanučázadaga guolástanhálddahus ballá ahte ovtta miljovnna gubbeluosa bohtet 2023:s, dan suktii go 2021:s bohte 50 000. Sámediggi lea evttohan ahte gubbeluossa ferte bivdojuvvot juo vuonas, muhto dasa ii leat departemeanta dássážii addán lobi. Maŋŋil dan čoahkkima lea departemeanta ásahan guovvamánu 3.b.2022 riikaviidosaš gelbbolašvuođajoavkku, mii galgá plánet gubbeluosaid čorgema. Sámediggi lea gáibidan ahte báikkálaš máhttu ja Deanučázadaga guolástanhálddahus váldojit mielde dán jovkui, ja dan lea departemeanta čuovvolan. Dálkkádat- ja birasministtar Espen Barth Eide lea vástidan áššái mii lei Sámedikki dievasčoahkkimis, eretcealkima birra Deanušiehtadusas. Eide čállá juovlamánu 20.b.2021 ahte lea eanet jierpmálaš joatkit šiehtadallamiiguin oažžundihte sadjái dárbbašlaš rievdademiid guolástannjuolggadusain, go eretcealkit dahje ođđasit šiehtadallat Deanušiehtadusa. Sámediggepresideanta Silje Karine Muotkas lei guovvamánu 3.b. 2022 čoahkkin Suoma Sámedikkiin, báikkálaš luossahálddašeami birra Deanučázádagas. Dohko serve maid Deanu ja Ohcejoga gielddat, Deanučázádaga guolástanhálddahus ja Bivdu. Ulbmil čoahkkimiin lei geahčadit movt háhkat buoret ovttasbarggu báikkálaččat hálddašit Deanučázádaga. Bealit ledje ovttaoaivilis ahte ii Norga ii ge Suopma doahttal báikkálaš ja sámi beroštumiid hálddašeamis, ii ge árbevirolaš máhtu. Suoma Sámedikkis leat maid geahččalan oažžut ministeriija bidjat johtui doaimmaid hehttendihte gubbeluosaid sisabahkkema, muhto eai ožžon doarjaga dasa. Deanučázádaga guolástanhálddahus ovdanbuvttii iežas evttohusaid movt rievdadit bivdonjuolggadusaid 2022 jahkái, mas evttohedje earret eará addit lobi ráddjejuvvon guollebivdui čázádagas. Sihke Deanučázádaga hálddahus, Deanu gielda ja Sámediggi leat bivdán guorahallat luossahálddašeami. Sámedikkis lei čoahkkin Dálkkádat- ja birasdepartemeanttain guovvamánu 7.b.2022, Norgga ja Suoma gaskka šiehtadallamiid guolástannjuolggadusaid divodemiid birra Deanučázádagas. Sámediggi doarjjui mihá muddui Deanučázádaga guolástanhálddahusa evttohusa, earret eará rahpat vejolašvuođa ráddjejuvvon luossabivdui guokte beaivve vahkkus, njealje vahkku. Eanadoallu, gilvvagárdegeavaheapmi ja meahccegeavaheapmi  Sámediggeráđis Hans Ole Eiras leat juovlamánus 2021 leamaš digitála čoahkkimat cealkámušaid birra eanadoallošiehtadallamiidda Finnmárkku boanddaidservviin, Romssa boanddaidservviin, Romssa Boanda- ja smávvadálolaččaid servviin ja Finnmárkku Boanda- ja smávvadálolaččaid servviin. Organisašuvnnat ovddidedje iežaset cealkámušaid čoahkkimis. Ekonomiija sávzadoalus ja njamatgussabuvttadeamis ferte buoriduvvot. Mielkebuvttadeapmi lea dehálaš fylkkas. Hattit gálvvuin maid eanandoallu geavaha, leat loktanan ollu 2021:s, ja dan ovddas ferte oažžut buhtadusa šiehtadallamiid bokte. Ruhtadanortnet luovusdoaimmahusnávehiidda ferte vuoruhuvvot. Máŋggas namuhedje njuovahagaid dili, maid lea dehálaš bisuhit. Spiinnebiergobuvttadeami ferte sihkkarastit, go leat nu unnán doalut main lea spiidnedoallu. Máŋggas maid namuhedje hástalusaid mat leat boraspiriid dihte sávzadoaluide. Lea maid hástalus oažžut lobi beassat geavahit skohtera boraspirebivddus. Sámediggi ja organisašuvnnat leat ovttaoaivilis ollu áššiin maid suokkardalle. Sámediggeráđđi čujuha muđui sierra dievasčoahkináššái dán birra. Sámediggi lei čoahkkimis Romssa ja Finnmárkku eanandoalu searvevuođain juovlamánu 8.b.2021. Bealit gesse ovdan haddeovdáneami goanstagilvagiin, elrávnnjis ja mašiinnain 2021:s. Boanddaidorganisašuvnnat ballet maid ahte eambbogat heitet eanandoaluin earret eará unnán gánnáhahttivuođa dihte. Sámediggái lea dehálaš searvat dákkár searvevuođaide. Dat addá Sámediggái buoret ipmárdusa eanandoalu ovdáneamis ja buoret oktavuođa ealáhusain. Boazodoallu  Sámediggeráđđi Hans Ole Eira lei juovlamánu 14.b.2021 čoahkkimis Eanandoallo- ja biebmoministariin Sandra Borch ja geigen Sámedikki cealkámuša boazodoallošiehtadallamiidda. Sámediggi lea cealkámušas boazodoallošiehtadussii 2022-2023 ovddidan máŋga gáibádusa, earret eará nu go lasáhusa orohatdoarjagii, gáibádusa doarjagii árbevirolaš eallostruktureremii, divatgeahpádus boaldámuššii boazodoalus, várret ruđa Protect Sápmi ásahussii ja ahte biddjo stuorit rámma vahátfondii, namuhan dihte muhtin dain gáibádusain. Guovvamánu 10.b.2022 šihtte šiehtadallit boazodoallošiehtadusa 2022-2023, mas rámma lea 180 miljovnna ruvnno. Cealkámušain maid Sámediggi lei ovddidan, de lea illudahtti oaidnit ahte orohatdoarjja lea lassánan, ahte njiŋŋelasnjuovvandoarjjaortnet álggahuvvo, ja ahte vahátfondii lasihuvvo ruhta. Hutkás ealáhusat Áŋgiruššansuorggi mihttu: </p>
<p type="listitem">Eanet sámi kulturealáhusbargit mat buvttihit gievrras ja gánnáhahtti kulturealáhusfitnodagaid main lea stuorát birgenmunni.</p>
</list><p xml:lang="krl">Šoop Šoop</p>
<p>Sámediggepresideanta Silje Karine Muotka searvvai guovvamánu 9.b.2022 juryi Šoop Šoop – sámi designabeivviin, mearridit guhte čájeheaddji lea dán jagá vuoiti. Sii eai geargan, ja čoahkkin joatká guovvamánu 14.b.2022. Lassin sámediggepresidentii lea Pär Joel Utsi jurylahttu. Miellahtu Gunvor Guttorm lea cealkán ahte ii searvva juryi. Dássážii orru čájeheame ahte leat 14 čájeheaddji mielde Šoop Šoopas Troandimis njukčamánu 11.-12.b.2022.</p>
</body></document>
