<document xml:lang="sme" id="no_id"><header><title/><genre code="admin"/><author><unknown/></author><wordcount>303</wordcount><conversion_status type="standard"/><availability><license type="standard"/></availability><multilingual/><origFileName>samenes nasjonaldag 2022 ny versjon sme.docx</origFileName><parallel_text xml:lang="nob" location="samenes_nasjonaldag_2022_ny_versjon_nob.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p><em type="italic">Ráhkis buohkat geat ávvudehpet Sámi álbmotbeaivvi </em></p>
<p>Dás álggedettiin de háliidan didjiide buohkaide sávvat lihkku Sámi álbmotbeivviin ja sávan maid ahte dis šaddá hávskes ávvudeapmi.</p>
<p>Sámi álbmotbeaivi lea illubeaivi. Ja dát beaivi lea ávvobeaivvi bearrašiidda, ustibiidda, sohkii ja bargoskihpáriidda.</p>
<p>Mun váillahan beassat deaivvadit dinguin, oaidnit din go lehpet čiŋadan ja ávvudit OVTTAS dinguin, almmá njuolggadusaid haga. Mun sávan boahtte jagi rájes beassat fas searvat lágidemiide, gullat sártniid, ságastallat, lávlut ja juoigat fárrolaga.</p>
<p>Vaikko mii lea dál gasku globála rohttudávdda (pandemiija) ja buohkat eallit garra gáržžidemiid vuolde, de bivddán mun din smiehtastit, ahte mo sáhtát DON du lagamusaiguin ráhkadit beaivvi earenoamážin, vaikko lehpet dušše moattes.</p>
<p>Dát beaivi lea earenoamáš dehálaš mánáide ja nuoraide geat dárbbašit buriid muittuid dán beaivvis. Mun sávan ahte mii ovttas sáhttit doaimmahit buriid vásáhusaid, nu go čiŋadit min čikŋabiktasiiguin, herskostallat ja ráhkadit vuogas bearašárbevieruid mat heivejit dákkár koronaáigái. Iežamet gievkkanbeavddi birra dahje eará sajis fárrolaga earáiguin, sáhtti mii oažžut áigái buriid vásáhusaid otná beaivvis.</p>
<p>Bovde bargoustibiid suohtas ovttastallamii, vaikko digitálalaš čoahkkaneapmái. Deháleamos lea bidjat áiggi nubbái ja čájehit beroštumi ja fuola. Atte min boarrásiidda earenoamáš ávvira, rohttes sidjiide luođi dahje lávllo čáppa sálmma jus orrot fuolahusguovddážis, buhcciidruovttus dahje ruovttus. Dát lea earenoamáš dehálaš sidjiide geat čohkkájit okto.</p>
<p>Sámi servodat lea ovdánan bures máŋgga dáfus. Mii leat ožžon nuorra rámis sámi musihkkáriid, duojáriid, čikŋahábmejeddjiid ja ollu eará, geat juohkehaš iežas málle mielde duostá čájehit sin sámi earenoamášvuođa iežaset dáidaga bokte. Mun háliidan maid bajidit sámi áŋggirdeddjiid mat iešguđet ládje nanu oskkuin ja sávaldagain ovddidit ja ovdánahttet sámi servodaga.</p>
<p>Mii sámit leat okta álbmot njealje riikkas, ja odne bivddán din čuovvut dán, - čálistehpet dearvvuođaid dahje riŋgestehpet fulkkiide ja ustibiidda miehtá Sámi.</p>
<p>Oallugat mis deaivvadit digitálalaččat, ja dan oktavuođas livččii somá oaidnit movt dii ávvudehpet beaivvi. Juogat áinnas govaid sosiála mediain, geavahehket <em type="italic">fáddágilkora </em><em type="italic"># </em><em type="italic">sápmi2022 </em> </p>
<p>Sámedikki bealis sávan didjiide fiinna Sámi álbmotbeaivvi ávvudeami.</p>
</body></document>
