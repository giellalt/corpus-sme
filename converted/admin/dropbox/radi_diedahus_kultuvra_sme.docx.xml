<document xml:lang="sme" id="no_id"><header><title/><genre code="admin"/><author><unknown/></author><wordcount>734</wordcount><conversion_status type="standard"/><availability><license type="standard"/></availability><multilingual/><origFileName>ráđi dieđáhus kultuvra sme.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">6 Kultuvra</p>
<p>Servodatmihttu:</p>
<list><p type="listitem">Ealli ja girjás sámi dáidda- ja kultureallin mas lea buorre kvalitehta</p>
</list><p>Heiveheapmi, ovttasbargu ja eavttut ovddidit sámi dáidaga ja kultuvrra</p>
<p>Áŋgiruššansuorggi mihttomearri:</p>
<list><p type="listitem">Lasihit sámi dáidaga ja kultuvrra čalmmustahttima ja dieđu</p>
</list><p><em type="italic">Oktavuohtačoahkkin Kulturdepartemeanttain </em></p>
<p>Sámediggi lea doallan jahkebeallásaš oktavuohtačoahkkima Kulturdepartemeanttain 2021 juovlamánu. Čoahkkima fáddán lei earret eará diehtolonohallan ja áigeguovdilis áššiid ságaškuššan, Davviriikkaid ministtarráđi Norgga jođihangoddi, bušeahtta 2022, museasuorgi, ja kultureallima rahpan.</p>
<p><em type="italic">Gulahallančoahkkin Norgga Kulturráđiin </em></p>
<p>Sámediggi lea lágidan gulahallančoahkkima Norgga Kulturráđiin juovlamánu 3. beaivvi 2021, mas fáddán ledje diehtojuohkin ja dieđuid lonohallan áigeguovdilis áššiin ja stáhtus áššiin, ja oainnuid lonohallan obbalaš strategalaš dásis. Iešguđetlágan ovttasbargofáttáid čuovvuleamit dego ávnnaskeahtes kulturárbi, riikkaidgaskasaš ovttasbargu ja museasuorgi ledje maiddái fáddán dán čoahkkimis.</p>
<p><em type="italic">Čoahkkin kulturdepartemeanttain ja Kulturdepartemeanttain </em></p>
<p>Sámedikkis lei ođđajagemánu 31. b 2022 čoahkkin Máhttodepartemeanttain ja Kulturdepartemeanttain mo sámi perspektiivva ja fáttáid oažžut mielde dálá áigodagas Davviriikkalaš ministtarráđđái, mas Norggas lea dál jođihangoddi.</p>
<p>Sámi kulturásahusat sámi kultuvrra gaskkustan- ja vásihanarenan</p>
<p>Áŋgiruššansuorggi mihttomearri:</p>
<list><p type="listitem">Sámi ásahusat mat hálddašit, gaskkustit ja ovddidit sámi dáidaga, kultuvrra ja historjjá.</p>
</list><p>Teáhterat</p>
<p><em type="italic">Ođđa teáhtervisti Beaivváš Sámi Našunálateáhterii </em></p>
<p>Kulturdepartemeanta ja Máhttodepartemeanta leat Statsbyggii addán bargun čađahit huksenprošeavtta, prošeakta mas Beaivváš Sámi Teáhter ja Sámi Joatkkaskuvla oažžuba oktasaš vistti, maŋŋil go Stuorradiggi 2022 bušeahta meannudeamis mearridii golahusrámma ja álggahit huksenprošeavtta. Sámediggi lea prošeaktaráđis, man jotket čađahandásis.</p>
<p xml:lang="sma"><em type="italic">Gulahallančoahkkin Åarjelhsaemien Teateriin. </em></p>
<p>Sámediggi lea lágidan gulahallančoahkkima Åarjelhsaemien Teateriin juovlamánus 2021. Teáhter lea virgádan ođđa teáhterhoavda, mii álgá virgái cuoŋománu 1. beaivvi.</p>
<p>Museat</p>
<p><em type="italic">Poala-Ándde goavddis bissu Sámis </em></p>
<p>2022 ođđajagis almmuhuvvui ilolaš ođas. Københavnnas bođii diehtu ahte dánska kulturministtar lei mearridan ahte Poala-Ándde/Anders Poulssona goavddis galgá bissut ruovttus Sámis. Goavdása duoguštedje Finnmárkkus 1692:s ja dan sáddejedje Københavnii, ja lea leamaš oassin gonagaslaš dáiddalanjačoakkáldagas Nastionalmuset i Københavnas. 1979 luoikkai Nationalmuseet i København goavdása Sámi Vuorkádávviriidda ja RiddoDuottarMuseaide (RDM:ii) Kárášjogas. Sámi Vuorkádávvirat ja RDM leat bures fágalaččat áimmahuššan goavdása ja gaskkustan dieđuid dán dehálaš oasi birra historjjás. RDM lea sávvan ahte beassá bisuhit goavdása museas Kárášjogas, ja lea bivdán veahki Sámedikkis dán prosessii. 2021 čakčamánu cuigii dalá sámediggepresideanta Aili Keskitalo ášši njuolga Dánmárkku dronnegii vai Dronnet diehtá áššis.</p>
<p>Áiggiid čađa leat ollu sámi kulturhistorjjálaš dávvirat dolvojuvvon ja leat odne iešguđetge davviriikkaid ja Eurohpá museain. Sámi goavdásat leat dehálaš oassi sámi kulturárbbis, ja dain lea erenoamáš mearkkašupmi seremoniealla oktavuođain. Eanaš oassi sámi goavdásiin leat dál olggobealde Sámi.</p>
<p><em type="italic">Gulahallančoahkkin sámi museasiiddaiguin ja Sámi museaservviin </em></p>
<p>Sámediggeráđđi Maja Kristine Jåma doalai gulahallančoahkkima sámi museasiiddaiguin ja Sámi museaservviin juovlamánus 2021. Čoahkkima fáddán lei Beaiveálgu julggaštus, sámi museasiiddaid stáhtus ja Sámi museasearvvi bargu. Maiddái fáttáid dego Bååstedeprošeavtta, huksenáššiid ja dáidaga ságaškušše.</p>
<p xml:lang="sma"><em type="italic">Saemien Sijte </em></p>
<p>Lea čađahuvvon geahčadeapmi ja stáhtusčoahkkin Saemien Sijte birra oktan Kulturdepartemeanttain 2022 ođđajagemánu.</p>
<p>Lea maid leamaš gulahallančoahkkin Saemien Sijtein skábmamánu 25. beaivvi 2021.</p>
<p><em type="italic">Stivrenjoavkku čoahkkin </em></p>
<p><span type="quote">“Dávvirat Duiskkas”</span> prošeavtta stivrenjoavku lea čoahkkinastán, dát prošeakta lea ovttasbargoprošeavtta mas gieđahallet sámi dávviriid Dusikka čoakkáldagain. Saemien Sijte direktevrra Birgitta Fossum jođiha stivrenjoavkku.</p>
<p xml:lang="smj"><em type="italic">Čájáhusrahpan </em></p>
<p>Sámediggeráđđi Mikkel Eskil Mikkelsen rabai čájáhusa “Oainnát go MU? Ser du MEG? Do you see ME" Várdobáikki galleriijas skábmamánu 25 beaivvi 2021. Čájáhusas ovdanbuktui Outsider Art njealji sámi dáiddára dáidda.</p>
<p><em type="italic">Eaiggátčoahkkin Deanu ja Várjjat Museasiiddain </em></p>
<p>Sámediggeráđđi Maja Kristine Jåma lea oasálastán Deanu ja Várjjat Museasiidda eaiggátčoahkkimis 2022 guovvamánus.</p>
<p>Sámi girjjálašvuohta</p>
<p>Áŋgiruššansuorggi mihttomearri:</p>
<list><p type="listitem">Kvalitatiivvalaš sámi girjjálašvuohta almmuhuvvo ja oahpásmahttojuvvo ja buktojuvvo olámuddui.</p>
</list><p>Čális fal - prošeakta</p>
<p>Čális fal - prošeakta lea čađahan guđát čoagganeami prošeavtta oasseváldiide. Čoagganeamis leat bargan teavsttaiguin antologiijai, mii galgá deaddiluvvot ja ovdanbuktot go prošeavtta nohká dán jagi.</p>
<p>Gulahallan Sámi Allaskuvllain čatnat Čális fal iežaset oahpposurggiide lea ovdánan dán áigodagas. Sámi Girječálliid Searvi ja Sámi Dáiddárráđđi leat ovttasbargan Sámi Allaskuvllain ráhkadit ohppui lohkanmearrelisttu ja fágaplána.</p>
<p>Doarjja sámi girjjálašvuođa prošeaktadoarjagii - ohcanvuđot doarjja</p>
<p>Doarjjaortnega mihttomearri : Doarjja sámi girjjálašvuođa prošeaktadoarjja- ohcanvuđot doarjja</p>
<list><p type="listitem">Sámi girjjálašvuohta mii lea sámegillii</p>
</list><p>Sámediggeráđđi juolludii 2021 juovlamánu 1 251 400 ruvnno sámi girjjálašvuođa almmuhemiide. Earet eará oččui Forenkla Forlag doarjaga almmuhit julevsámi girjji <span type="quote" xml:lang="smj">"Muv Divttasvuodna"</span>. Lea maid juolluduvvon doarjja máŋgga jorgaleapmái julevsámegillii ja máttasámegillii, earet eará Tjihkkom Almudahka lágádussii jorgalit julevsámegillii <span type="quote" xml:lang="nob">"Gjennom Speilet"</span> girjji, mii lea <span type="quote" xml:lang="nob">"Alice i Eventyrland"</span> girjji joatkkagirjji. Dasa lassin oaččui Trøndelága Fylkkagirjerájus doarjaga joatkit ráhkadit videofilmmaid mas lohket govvagirjjiid ja illustrerejuvvon mánáidgirjjiid máttasámegillii.</p>
<p>Sámi valáštallan</p>
<p>Áŋgiruššansuorggi mihttomearri:</p>
<list><p type="listitem">Juohkelágan valáštallandoaimmat.</p>
</list><p>Kultur- ja valáštallanstipeanda - stipeanda</p>
<p>Doarjjaortnega mihttomearri - Kultur- ja valáštallanstipeanda</p>
<list><p type="listitem">Movttiidahttit nuorra valáštalliid áŋgiruššat valáštallat</p>
</list><p>Sámedikki kultur- ja valáštallanstipeanda nuoraide galgá movttiidahttit sámi nuoraid álššaiduvvat musihkas , dáidagis , kultuvrras ja valáštallamis . Oktiibuot 16 ohcamis ožžot njealjis stipeandda iešguđetge surggiin. Sámediggeráđđi juolludii valáštallanstipeandda 2021 Stine Lise Nordslettai Sombyi ja Anders Ingai. 2021 Kulturstipeandda juolludii Máret Julianne Gaupii ja Jon Mika Nystad Eskonsipoi. Stipeandda sturrodat lea 25 000 ruvnno .</p>
</body></document>
