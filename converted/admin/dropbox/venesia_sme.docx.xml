<document xml:lang="sme" id="no_id"><header><title/><genre code="admin"/><author><unknown/></author><wordcount>763</wordcount><conversion_status type="standard"/><availability><license type="standard"/></availability><multilingual/><origFileName>Venesia sme.docx</origFileName><parallel_text xml:lang="eng" location="venesia_eng.docx"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p>Lea stuora ovdamuniin ja gudniin mun sávan Suoma, Norgga ja Ruoŧa sámedikkiid bealis váimmolaš bures boahtima Majestehttii Dronnet Sonjai, viisot gonagaslaččaide, ministariidda, dáiddáriidda, kuráhtoriidda, vuorrasiidda ja viisot sápmelaččaide ja earáide geat leat mielde dán stuora dilálašvuođas odne.</p>
<p>Mun lean Elle-Rávnná Eli Silje ja lean Norggabeale Sámedikki presideanta. Lea munnje hirbmat stuorra gudni ja illu beassat ávvudit dán máilmmi dáhpáhusa dáppe dinguin Venezias.</p>
<p>Mun lean Silje Karine Muotka ja lean Norgga sámediggepresideanta, muhto mun maiddai lean presideantta sámi parlamentáralaš ráđis, mii lea dat oktasaš politihkalaš hoidu dán golmma davviriikkalaš sámediggái. Mun ja mu bargoustibat Tuomas Aslak Juuso Suoma sámedikkis ja Håkan Jonsson Ruoŧa sámedikkis, mii ovddastit sámi parlamentáralaš ráđi ja mii bargat fárrolaga áššiiguin mat leat midjiide dehálaččat.</p>
<p>Otná beaivi mearkkaša stuora olahusa, mii leat čoahkkanan deike dán dehálaš riikkaidgaskasaš dáiddalávdái gos ávvudit sámi dáidaga ja sámi dáiddáriid. Dat inspirašuvdna, višuvdna, máhttu, beroštupmi, ráhkkaneapmi, gálggat ja bargu maid dáiddárat leat bargan lea jáhkkemeahttun.</p>
<p>Maret Anna, Paulina ja Anders! Mun lean giitevaš go dii juohkibehtet ja addibehtet nu ollu din persovnnalaš vásáhusain dáidagis, maid mii dál sáhttit čájehit mihá stuorat publikummii. Dát addá ođđa joavkkuide vejolašvuođa oaidnit oasi min kultuvrras, dan fámu ja maiddai daid hiegis hástalusaid maid vásihit sámi vuoigatvuođaid, bohkan-/rogganindustriija dáfus ja go geahččalit dálkkarievdademiid váikkuhusaid gieđahallat.</p>
<p>Dii lehpet golbma dáiddára geain odne dáppe lea čájáhus, muhto dii ovddastehpet nu olu eanet go iežaset. Din vásáhusat leat min vásáhusat. Dii čájehehpet min hástalusaid, min fámu, ja čalmmustehpet min – din ja din dáidaga bokte.</p>
<p>Dii ovddastehpet golbma iešguđetlágan dáiddasuorggi, muhto ovttas dii rahčabehtet eananvuoigatvuođaid ovddas, ja vuoigatvuođaid ovddas leat eamiálbmogin máilmmis gos leat gáržžádusat ja strukturalismmat, mat háliidit eamitálbmogiid eksisteansa dahkat lobiheapmin.</p>
<p>Dan rájes go Máret Ánne rahčá iežas vielja ja olles bearraša vuoigatvuođaid ovddas doaimmahit árbevirolaš birgenlági, ja Anders Sunna rahčamušat veahkaváldima ja siskkáldas moivvi vuostá mii beaivválaččat geahččala jávkadit su ja su bearraša boazodoalu, ja Pauliina Feodoroff gean dáidda govvida feminismma ja maiddai dološ kultureatnamiid bázahusaid – áigá masson, maid ii leat sáhttán šat geavahit, muhto mii ain kanaliserejuvvo maŋisbohttiid bokte – fámolaš ságain.</p>
<p>Ovttas dii gáibidehpet vuoigatvuođa eksisteret, vuoigatvuođa eallit ja leahkit albma sápmelaš indiviidan, main leat viisot árbevirolaš vuoigatvuođat ain – okta ideála maid mii sámepolitihkkarat maiddái juohke beaivvi geahččalit ollašuhttit – vuoigatvuohta iešmearrideapmái.</p>
<p>Otná dilli Eurohpás lea garrá muittuhus buohkaide ahte min eallin ja eksisteansa leat eallima ja politihka rašes dovdomearkkat.</p>
<p>Sápmelažžan midjiide muittuhuvvo min geopolitihkalaš raššivuohta, mis leat oappát ja vielljat nuppi beale ráji man leat defineren hirbmat stuora fápmostruktuvrrat, ja dáistaleamit mat eai leat min hálddus.</p>
<p>Seammás mii maid fertet álbmogin vásihit dan riikkaidgaskkaslaš váttisvuođa dálkkádatrievdademiiguin mat buktet garra ja eanet ekstremalaš dálkki. Juste dál min álbmot leat bargan ija beaivvi skápmamánu rájes, geahččalan gávdnat guohtuma ealuide vaikko eatnamat leat jikŋon, mii dagaha ahte bohccot eai gávnna biepmu dálveorohagas. Dan botta mii maiddai vásihit ekstremalaš vuordámušaid dan nu gohčoduvvon <span type="quote">“ruoná molsuma”</span> geažil. Ráđđehusat bahkkehit bieggafámu, minerála fitnodagaid ja fápmolinjjáid deike. Dan dihte min mielas lea <span type="quote">“ruoná molsun”</span> ruoná koloniserenvuohki.</p>
<p>Min árvvut, min dáppe leahkin ja min doaimmat nugo guldalit- ja leat oktan luondduin, min árbevierus lea dehálaš máhttu movt birge dán guovllus gos mii eallit, luonddus ja luondduin. Mun duođai jáhkán dát máhttu ja jurddašanvuohki lea deháleappo olggobeallái min nai.</p>
<p>Dan dihte dákkár dáhpáhusat leat mearrideaddjin. Dáidda lea leamaš dehálaš sápmelaččaide historjjálaš dáistalemiid geažil maid sápmelaččat leat vásihan – dávjá dáidda lea leamašan earenomáš oahpistančuovgan.</p>
<p>Nugo sámelihkadusa aktiivvalaš áigodagas 1970-logus, lei dáidda hui guovddážis- Máze joavku – ja mun lean liikká rámis ahte guovttis dáin dáiddáriin leat válljejuvvon váldočájáhussii Venice biennale:s. Soai leaba Britta Marakatt Labba ja Aage Gaup rohkii (giehtaspeažžun).</p>
<p>Dáistaleapmi dalle lei earret eará ahte árbevirolaš eatnamat ja čázit geavahuvvojedje boastut – hástalus mii dađi bahábui ain lea dálááiggis. Go geahččá viisot daid industriijaplánaid mat dál gávdnojit árbevirolaš sámi guovlluin, de lea oalle balddihahtti oaidnit man rašši sámi álbmot lea go dat dehálaš vuoigatvuođat – vuoigatvuođat čáziide ja eatnamiidda –eai leat vuos sápmelaččaid hálddus.</p>
<p>Ain dál leat sámi eananvuoigatvuođat duopmostuoluid duohken ja sin buorredáhtu addit sápmelaččaide vuoigatvuođaid árbevirolaš guovlluide. Vaikko vuitet dehálaš áššiin, nugo Fosen áššis, gos dubmejuvvui ahte lea lobiheapme hukset bieggafápmofitnodaga árbevirolaš sámi báikkiide, de Norgga stáhta ii jeagat iežas riekteásahusa, ja dagaha váttisvuođa stáhta demokratiijii.</p>
<p>Dan dihte dáidda lea nu dehálaš, dat muitala dáid vásáhusaid mat leat váddásat muitalit máilbmái, dat rahpá olbmuid váimmuid. Muhto vel deháleappo lea dat vuohki mot dáidda muitala dan doaivaga birra maid mii dárbbašit go galgat nagodit dustet váttisvuođaid. Dát doaivva ja inspirašuvdna lea giella maid buohkat ipmirdit. Dan dihte otná beaivi lea nu dehálaš.</p>
<p>Loahpas áiggun čájehit iežan giitevašvuođa buohkaide geat leat dán beaivvi dahkan vejolažžan, earenomážit Katya Garcia -Antonii ja su bargojovkui OCA:i</p>
<p>Giitu!</p>
</body></document>
