<document xml:lang="sme" id="no_id"><header><title/><genre code="admin"/><author><unknown/></author><wordcount>2758</wordcount><conversion_status type="standard"/><availability><license type="standard"/></availability><multilingual/><origFileName>2. jahkedieđáhus máhttokapihtal sám.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header>
<body>
<p type="title">Bajásšaddan, oahpahus, alitoahppu ja dutkan</p>
<p type="title">Bajásšaddama, oahpahusa, alitoahpu ja dutkama váikkuhangaskaoamit</p>
<p type="title">Servodatmihttu:</p>
<list><p type="listitem">Sámi servodagas lea máhttu, gelbbolašvuohta ja gálggat maiguin suodjala, sihkkarastá ja ovdánahttá sámi giela, kultuvrra ja servodateallima.</p>
</list><p>Olles oahpahussuorggis lea guovddáš rolla sámegiela ja kultuvrra fievrrideamis ja ovdánahttimis. Buot oahpahus vuođđuduvvá árvvuide. Oahpahusa sisdoalu válljen, maid oahppit galget oahppat skuvllas, lea guovddáš árvoválljen. Árvvut kommuniserejuvvojit guovddáš dásis, earret eará lágaid ja oahppoplánaid bokte. Oahpahusa ulbmilin lea ovdánahttit mánáid ja nuoraid árvvuid, guottuid ja iešvuođaid. Maiddái dat, makkár oahpponeavvut geavahuvvojit oahpahusas, hukse árvoválljema, ja danin lea oahpahussuorgi guovddážis sámegiela ja kultuvrra nannemis. Jagi 2021 lea Sámediggi konsulteren ođđa oahpahuslága birra. Sámedikkis lea guovddážis leamaš oažžut sisa dan, ahte sámegiel oahpahus galgá doaibmat gievrras giellamodeallaid vuođul.</p>
<p>Sámedikkis leat máŋga doarjjaortnega mat galget láhčit dili nu, ahte servvodatmihttu olahuvvo. Dasa lassin bargojuvvo váikkuhit oahpahussuorggi struktuvrraid dialogaid ja konsultašuvnnaid bokte guovddáš eiseválddiiguin. Sámediggi bargá earret eará čuovvulit ja kártet struktuvrralaš hástalusaid mat láivudit sámi mánáid rivttiid mánáidgárddiin. Boađusin dás lea ahte Sámediggi lea ráhkadan diehtojuohkinávdnasiid sámi mánáid sámegiel mánáidgárdefálaldatrievtti birra.</p>
<p>SáMOS-prošeavttas lea dehálaš rolla boahtteáigge sámi mánáidgárddiin. SáMOS galgá rievdadit sámi mánáidgárdestruktuvrra, ja sihkkarastit ahte sámi árvvut, filosofiija, giella, kultuvra ja árbediehtu lea guoddi elemeantan boahtteáigge sámi mánáidgárdepedagogihkas ja -didaktihkas.</p>
<p>Oahppoplánat leat maid árvogaskkusteami dehálaš váikkuhangaskaoamit. Sámediggi lea leamaš mielde ráhkadeamen skuvlaastoáigeortnega/SAÁO ođđa rámmaplána. Boađusin das lea ahte sámi sisdoallu, nugo sámi giella, biebmoárbevierut, stoahkan, luonddugeavaheapmi, musihkka, dánsa, dáidda ja duodji galget leat oassin SAÁO sisdoalus ja doaimmain.</p>
<p>Sámegiel oahpponeavvut leat dehálaččat sámegielaid ovdánahttimis. Doarjagiid ja rámmaplánaid bokte oassálastá Sámediggi dása. Oahpponeavvodoarjaga árvvoštallan gárvvistuvvui diimmá jagi áigge. Vaikke árvvoštallan čájeha ahte doarjjaortnega mihttu ii leat olahuvvon, de lea doarjjaortnet leamaš mearrideaddjin sámi oahpponeavvobuvttadeamis. Leat struktuvrralaš gaskavuođat, nugo váilevaš čállit ja jorgaleaddjit, eandalii lulli- ja julevsámi guovllus, mat erenoamážit váikkuhit mihttoolaheami.</p>
<p>Leat vuorjašuhtti unnán mánáidgárdeoahpaheaddjit ja vuođđoskuvlaoahpaheaddjit geain lea sámi giella- ja kulturgelbbolašvuohta. Sámediggi lea áigodagas 2018-2021 vuoruhan oahpaheaddjioahpuid doarjjaortnegis. Sámediggi mearridii fievrridit vuoruheami áigodahkii 2022-2025. Mánáidgárdeoahpaheaddjeoahppu ja vuođđoskuvlaoahpaheaddjeoahput main lea sámegiella fágan, leat vuoruhuvvon alimus stipeanddaiguin. Vuoruheami boađus lea ahte dáin surggiin leat lassánan dihto meari studeanttat geain lea sámi giella- ja kulturgelbbolašvuohta. Dát lea positiivvalaš, muhto ii leat doarvái rievdadit dán kritihkalaš dili.</p>
<p type="title">Sámegielat mánát otná servodagas</p>
<p type="title">Čoahkketabealla - sámegielat mánát otná servodagas</p>
<p type="title">Áŋgiruššansuorggi mihttomearri:</p>
<list><p type="listitem">Sámi mánáid sámegiella nannejuvvo ja ovdánahttojuvvo.</p>
</list><p>Jagi 2021 ledje oktiibuot 22 sámi mánáidgárddi ja 10 dáčča mánáidgárddi main lea sámi ossodat. Sámi mánáidgárddiin leat 20 mat leat Romssas ja Finnmárkkus, ja buot dáin leat davvisámegiel mánáidgárddit. Lea okta julevsámegiel mánáidgárdi Nordlánddas ja okta lullisámegiel mánáidgárdi Trööndelages. Dáčča mánáidgárddiin main lea sámi ossodat leat vihtta davvisámegiel ossodaga Romssas ja Finnmárkkus, okta julevsámegiel ossodat Nordlánddas, golbma lullisámegiel ossodaga Trööndelages ja okta davvisámegiel ossodat Oslos.</p>
<p>Sámediggi lea ožžon vuorjašumiid sihke váhnemiin geain leat mánát sámi mánáidgárddiin, suohkaniin, bargiin ja mánáidgárdeeaiggádiin. Vuorjašumit guoskkahit váilevaš pedagogaid ja bargiid geain lea sámi gelbbolašvuohta, mii váikkuha kvalitehtii. Sámi mánáidgárddiin ja mánáidgárddiin main lea sámi ossodat leat máŋga máná geat eai oahpa sámegiela. Dás jáhkket leat čielga oktavuođuoda dasa, ahte leat váilevaš pedagogat geain lea sámi giella- ja kulturgelbbolašvuohta. Sámediggi bargá čuovvulit ja kártet struktuvrralaš hástalusaid mat láivudit sámi mánáid rivttiid mánáidgárddiin.</p>
<p>Sámi mánáidgárddiid doarjjaortnegiid árvvoštallan gárvvistuvvui cuoŋománus 2021. Árvvoštallan dovddiidahttá doarjjaortnega njeallje váldohástalusa, (1) dárbu čielgaseabbo mihttomeriide, (2) hástalusat váddudit sámegiel gelbbolašvuođa rekrutterema, (3) sámi mánáidgárddit dárbbašit bagadallama ja fierpmádagaid, ja (4) ahte ortnegat leat unnán dárboárvvoštallojuvvon. Raporttas bohtet ovdan máŋga ávžžuhusa lasihit sámegiel mánáid logu. Ávžžuhusaid sáhttá čoahkkáigeassit nu, ahte (a) Sámediggi ferte čielggasmahttit ahte sámegielat mánát leat doarjaga oktan mihttun, (b) ortnegiid ferte čohkat ja nannet, (c) sámegiel gelbbolašvuohta mánáidgárddis ferte nannejuvvot ja (d) lea dárbu eanet deaivvadanbáikkiide gos beassá juogadit vásáhusaid.</p>
<p type="title">SáMOS (Sámi mánát ođđa searvelanjain)</p>
<p>Prošeavtta ulbmilin lea loktet sámi mánáidgárddiid kvalitehta nu, ahte hábme sámi mánáidgárdepedagogihka ja -didaktihka ja gievrras giellamodeallaid mat leat heivehuvvon mánáidgárddiid iešguđetge dárbbuide. Prošeakta lea ásahan buori ovttasbarggu Sámi allaskuvllain pilohtamánáidgárddiid gelbbolašvuođaovdánahttimis ja pilohtamánáidgárddiid ovdánahttinbargui guoskevaš dutkamis. Ovttasbarggu boađusin lea ahte Sámi allaskuvla lea ovdánahttán, ožžon dohkkehuvvot ja álggahan pilohtaoahpu pilohtamánáidgárddiid bargiide, mii lea heivehuvvon prošeavtta váldomihttui.</p>
<p>Sámi mánáidgárdepedagogihka oktasaš sámi prinsihpaid ovdánahttinbargu lea bures jođus, ja galgá implementerejuvvot pilohtamánáidgárddiide. Prošeakta lea ásahan sierra bargojoavkku mas lea mandáhtta meroštallat mat gievrras giellamodeallat leat ja galget leat 18-jagáš skuvlejumis, mánáidgárddis gitta joatkkaskuvlii. Sii galget maid buktit ávžžuhusaid mo sáhttá láhčit pedagogalaš barggu, ja mo sáhttá bargat iešguđetge sámegielaiguin.</p>
<p>Pilohtamánáidgárdeortnet álggahuvvui ođđajagimánus 2021 Sámi allaskuvllas. Ovdánahttinbargu lea juhkkojuvvon golmma oassái: Oahpahus Sámi allaskuvllas, dutkan dutkanásahusain, ja ovdánahttinbargu SáMOS:s. Pilohtamánáidgárddiiguin lea ráhkaduvvon šiehtadus, ja lea nammaduvvon sierra koordináhtor guhte galgá fuolahit organiserema ja čađaheami. Sámediggi máksá pilohtamánáidgárdeortnega ja Sámi allaskuvlla pilohtamánáidgárdeoahpahusa ovdánahttima ja geahččaladdama goluid.</p>
<p>Eahpesihkkaris koronadilli lea daguhan muhtun hástalusaid SáMOS:i maiddái jagi 2021. Plánejuvvon kurssat ja konferánssat maŋiduvvoje ja čađahuvvoje digitálalaččat, mii gáržžidii dehálaš vásáhusjuogadeami ja dialoga. Maŋideamit, maŋŋoneamit ja rievdadusat lea dahkan ahte SáMOS bargu lea maŋŋonan.</p>
<p type="title">Dorjagat sámi giellaoahpahussii - ohcanvuođot doarjja</p>
<p>Doarjjaortnega mihttomearri - sámi giellaoahpahus mánáidgárddiin:</p>
<list><p type="listitem">Mánáidgárddit fállet sámi giellaoahpahusa.</p>
</list><p>Jagi 2021 ožžo 18 mánáidgárddi doarjaga ja dat lea 2 unnit go 2020. Dáin ledje 10 Romssas ja Finnmárkkus main lei davvi- dahje julevsámegiel giellaoahpahus. Golbma Trööndelages main lei davvi- dahje lullisámegiel giellaoahpahus, njeallje Oslos main lei davvi- dahje lullisámegiel giellaoahpahus ja okta Innlandetis mas lei lullisámegiel giellaoahpahus. Oktiibuot ledje 76 máná geain lei sámegiel giellaoahpahus, 63 máná davvisámegielas, 1 mánná julevsámegielas ja 12 máná lullisámegielas.</p>
<p type="title">Doarjagat prošeavttaide ja ovddidanbargguide - ohcanvuođot doarjja</p>
<p>Doarjjaortnega mihttomearri - Prošeavttat ja ovddidanbarggut mánáidgárddis:</p>
<list><p type="listitem">Buorre kvalitehta mánáidgárddiid sámi gielas ja kulturbarggus.</p>
</list><p>27 ovdánahttinprošeavtta ožžo doarjaga jagi 2021. Vuoruhemiid vuođul leat juolluduvvon doarjagat ná:</p>
<list><p type="listitem">Giellaovdánahttinprošeavttat (earret eará prošeavttat nugo sámásteaddji) 10</p>
<p type="listitem">Báikkálaš ovdánahttinprošeavttat main sámi árbevirolaš barggut deattuhuvvojit 13</p>
<p type="listitem">Ođđa sámegiel mánáidgárdefálaldagaid ásaheapmi</p>
<p type="listitem">Pilohtamánáidgárddiid ovdánahttin 4</p>
</list><p type="title">Doarjja pedagogalaš ávdnasiid ovddideapmái mánáidgárddiide - ohcanvuđot doarjja</p>
<p>Doarjjaortnega mihttomearri - pedagogalaš ávdnasiid ovddideapmi mánáidgárddiide:</p>
<list><p type="listitem">Mánáidgárddiide, mánáidgárdeoahpaheddjiide ja oahppoásahusaide lea álki fidnet pedagogalaš ávdnasiid main lea sámi sisdoallu.</p>
<p type="listitem">Jagi 2021 ledje guokte ohcamuša ja okta dain oaččui doarjaga. Ohcansubmi lei oktiibuot badjel 4,7 miljovnna ruvnno. Juolluduvvui 1 540 000 ru Aajege saemien gïele- jïh maahtoejarnge prošektii ovdánahttit dovddapáhka (sansepakke) – doaimmat maid vuođđun leat 8 jahkodaga.</p>
</list><p type="title">Árbedieđut ođđa áiggis</p>
<p type="title">Čoahkketabealla - Árbevirolaš máhttu ođđa áiggis</p>
<p type="title">Áŋgiruššansuorggi mihttomearri:</p>
<list><p type="listitem">Sámi mánáidgárddi vuođđu lea árbevirolaš máhttu.</p>
</list><p type="title">Doarjagat sámi mánáidgarddiide ja mánáidgárddiide man lea sámi ossodat - ohcanvuođot doarjja</p>
<p>Doarjjaortnega mihttomearri - Sámi mánáidgárddit ja ossodagat:</p>
<list><p type="listitem">Sámi mánáidgárddiin ja sámi ossodagat dárogiel mánáidgárddiin lea fálaldat mas vuođđun lea sámi giella ja kultuvra.</p>
</list><p>Jagi 2021 ledje oktiibuot 22 sámi mánáidgárddi, 20 davvisámegiel mánáidgárddi Romssas ja Finnmárkkus, okta julevsámegiel mánáidgárdi Nordlánddas ja okta lullisámegiel mánáidgárdi Trööndelages.</p>
<p>Ledje oktiibuot 10 sámi ossodaga dáčča mánáidgárddiin, 5 davvisámegiel ossodaga Romssas ja Finnmárkkus, okta julevsámegiel ossodat Nordlánddas, golbma lullisámegiel ossodaga Trööndelages ja okta davvisámegiel ossodat Oslos maidda juolluduvvui doarjja 2021:s.</p>
<p>Dán 22 mánáidgárddis leat 19 mánáidgárddi sámegielaid hálddašanguovllu suohkaniin. Dán 19 sámi mánáidgárddi lassin leat hálddašanguovllus maid 3 mánáidgárddi main lea sámi ossodat ja 2 main lea oahpahusfálaldat sámegielas. Sámi hálddašanguovllus fállojuvvo oktiibuot 24 mánáidgárddis sámi mánáidgárdefálaldat.</p>
<p>Jagi 2021 ledje oktiibuot 778 máná geaidda fállojuvvui sámi mánáidgárdefálaldat oktiibuot 50 mánáidgárddis. Dán 778 mánás ledje 537 máná sámegielaid hálddašanguovllus.</p>
<p type="title">Máhttu ja gelbbolašvuohta leat vuođđun boahtteáiggi mánáidgárddiide</p>
<p type="title">Čoahkketabealla - máhttu ja gelbbolašvuohta hukse boahttevaš mánáidgárddiid</p>
<p type="title">Áŋgiruššansuorggi mihttomearri:</p>
<list><p type="listitem">Lassi máhttu ja gelbbolašvuohta mánáidgárdesuorggis.</p>
</list><p>Sámediggi lea leamaš mielde referánsajoavkkus implementeret rámmaplána mánáidgárdebargiid lasseoahppofálaldahkii. Rámmaplána galgá sihkkarastit ahte buot sámi mánáidgárddit ožžot seamma gelbbolašvuođaovdánahttima, ja nu nannet mánáid rivttiid sámegiela ja sámi kulturovdánahttimis mánáidgárddiin. Sámediggi lea leamaš mielde ráhkadeamen strategiijaid guoskevaš regiovnnaid gelbbolašvuođaovdánahttimii, muhto vásiha ahte stáhtahálddašeaddjit bivdet Sámedikki dahkat vuoruhemiid dan sadjái go ieža kártet makkár gelbbolašvuođadárbbut regiovnnain leat.</p>
<p>Sámediggi atná dárbbu ráhkadit diehtojuohkinávdnasiid sámi mánáid rivttiin sámegielat mánáidgárdefálaldahkii. Jagi 2021 buvttadii iNord guokte diehtojuohkinfilmma sámi mánáid rivttiin sámegillii ja sámi kultuvrii sámi mánáidgárddiin maid Sámediggi lei diŋgon, ja mat bures vuostáiváldojuvvojedje ja juhkkojuvvojedje sosiála mediain.</p>
<p type="title">Sámi sisdoalu skuvllas</p>
<p type="title">Čoahkketabealla - Sámi sisdoallu skuvllas</p>
<p type="title">Áŋgiruššansuorggi mihttomearri:</p>
<list><p type="listitem">Sámi ohppiin ja ohppiin geain lea sámegiel oahpahus ožžot oahpahusa sámegielas ja sámegilli mas lea buorre kvalitehta.</p>
</list><p>Skuvlaastoáigeortnegii/SAÁO:i lea dál vuosttaš geardde ráhkaduvvon nationála rámmaplána. Sámediggi lea leamaš mielde ráhkadeamen SAÁO ođđa rámmavuogádaga, mii mearriduvvui giđđat 2021. Danin leat vuosttaš geardde vuordámušat ahte sámi sisdoallu, nugo sámi giella, biebmoárbevierut, stohkosat, luonddugeavaheapmi, musihkka, dánsun, dáidda ja duodji leat oassin SÁAO doaimmaid sisdoalus.</p>
<p>Departemeantta ođđa oahpahusláhkaevttohusas lea Sámediggi earret eará bargan nannet rievtti ohppui mii čuovvu gievrras giellaoahpahusmodeallaid. Sámedikki mihttun ođđa oahpahuslága konsultašuvnnain lea earret eará lága bokte nannet rievtti hospiteremii gáiddusoahpahusas, nannet rievtti oahpahussii sámegillii eanet fágain hálddašanguovllu olggobealde, ahte diehtojuohkin sámegiela oahpahusrievttis nannejuvvo, ahte árbediehtu laktojuvvo oahpahusa oassin, ja ahte báikkálaččat mearriduvvon oahppoplánagáibádus bákkolaš sámegieloahpahusa oktavuođas sihkkojuvvo, ja buhttejuvvo Sámedikki oahppoplánaiguin sámegieloahpahusa várás. Plána mielde ođđa oahpahusláhka biddjojuvvo Stuoradiggái gieđahallamii giđđat 2023 ja doaibmagoahtá áramustá skuvlajagi 2023/2024.</p>
<p>Jagi 2021 lea Sámediggi buktán cealkámušaid nationála gealbopolitihkalašráđi gealbopolitihkalaš strategiijii. Sámedikki deháleamos cealkámuš lea leamaš ahte ferte čađahuvvot sámi ealáhuseallima gelbbolašvuođadárbbuid kárten, ja ahte boazodoalu oahpahalliortnet sihkkarastojuvvo. Gelbbolašvuođadárbolávdegoddi lea almmuhan golbma raportta, ja raporttat eai leat sámi gealbodárbbuid birra. Raporttas boahtá ovdan ahte Finnmárkkus leat vuollegis logus joatkkaskuvlla čađaheamis, ja ahte Davvi-Norggas váilot oahpaheaddjit ja buohccidivššárat.</p>
<p>Sámediggi lea buktán cealkámuša Deanu gieldda sámi oahpahusa oahppoplána hábmemii. Lea positiivvalaš ahte Deanu gielda ásaha bákkolaš sámegiela buot suohkana skuvllaide, ja Sámediggi háliida addit hálddašansuohkaniidda, mat dahket sullasaš mearrádusaid, daid buoremus rámmaid sámi oahpahussii. Dat mearkkaša ahte sii geavahit Sámedikki mearridan oahppoplánaid dán ulbmilii.</p>
<p>Sámediggi lea jagi 2021 ovttas Hábmera suohkaniin, Bådåddjo suohkaniin, Sijti Jarngein Aarbortes, stáhtahálddašeddjiin, Nordlándda fylkkasuohkaniin ja guoskevaš skuvlajođiheddjiiguin leamaš mielde ásaheamen bargojoavkku man mihttun lea buoridit oahpahusa julevsámegielas ja julevsámegillii vuođđooahpahusas. Bargojoavku lea dán jagi áigodagas gárven mandáhta.</p>
<p type="title" xml:lang="nob">Revidering av læreplaner</p>
<p>Jagi 2021 ráhkaduvvojedje guokte filmma doarjjaávnnasin, okta filbma sámegiella vuosttašgiellan váste, ja nubbi sámegiella nubbingiellan váste. Filmmat almmuhuvvoje davvi-, lulli- ja julevsámegillii. Galget ráhkaduvvot doarjjamateriálat sámi oahppospesialiserejeaddji fágaid váste, ja maiddái sámi fidnofágaide. Dasa lassin ráhkada oahpahusdirektoráhtta ovttas Sámedikkiin doarjjaávdnasiid nationála oahppoplánaid sámi sisdoalu birra.</p>
<p>Oahpahusdirektoráhtta lea hábmen dárogiela, eaŋgalasgiela ja matematihka oahpponeavvuid kvalitehtakriteriaid. Sámedikki mihttun lea hábmet sámegielfága oahpponeavvuid kvalitehtakriteriaid.</p>
<p type="title">Árbediehtu vuođđooahpahusas - ohcanvuođot doarjja</p>
<p>Doarjjaortnega mihttomearri - Árbediehtu vuođđooahpahusas</p>
<list><p type="listitem">Oahppoplánaide lea sámi sisdoallu implementerejuvvon.</p>
</list><p type="title">Oahppobiras ja skuvlaovddideapmi</p>
<p type="title">Čoahkketabealla - oahppobiras ja skuvlaovddideapmi</p>
<p type="title">Áŋgiruššansuorggi mihttomearri:</p>
<list><p type="listitem">Buorit ja oadjebas oahppobirrasat.</p>
</list><p>Sámi oahpahusa fierpmádaga/ NetSam mihttun lea doaibmi fierpmádat oahpaheddjiide, skuvlajođiheddjiide, studeanttaide ja ásahusaide mat barget sámegiel oahpahusain. NetSam lea leamaš oidnosis iešguđetge almmolaš arenain ja digaštallamiin main sámi skuvla lea leamaš fáddán. Fierpmádat lea lágidan ovtta seminára jagi 2021. Semináras informerii Sámediggi ođđa oahpahusláhkabarggu birra, ja Sámedikki oahpponeavvoovdánahttinortnegiid birra. Seminárat doibmet maiddái vásáhusjuogadeami ja gealboloktema arenan. NetSam lea dehálaš doarjja iešguđetge gulaskuddamiidda sámi oahpahusa birra, ja leat earret eará buktán cealkámuša ođđa oahpahusláhkii.</p>
<p>Sámediggi vuolláičálii jagi 2021 ođđa searvevuođašiehtadusa Searvevuođas givssideami vuostá. Dán searvevuođašiehtadusas boahtá ovdan ahte Sámedikki rolla searvevuođas lea dásseárvosaš oasálaš Sámedikki premissaid vuođul. Sámediggi ovttasbarggai seammás mánáidáittardeddjiin eastadit digitála givssideami. Sámediggi lea maiddái Benjaminprisen ja Dronning Sonjas skolepris jurys, mii bálkkaša ja rámiida skuvllaid mat barget rasismma ja vealaheami vuostá, ja dásseárvvuin ja inkluderemiin buriid vugiiguin.</p>
<p type="title">Oahppuneavvut</p>
<p type="title">Čoahkketabealla - oahpponeavvut</p>
<p type="title">Áŋgiruššansuorggi mihttomearri:</p>
<list><p type="listitem">Sámi oahppit ja oahppit geat ožžot sámegiel oahpahusa fidnejit sámi oahpponeavvuid buot golmma sámegillii. buot fágain ja vuođđoskuvlla oahppoplánaid mielde.</p>
</list><p type="title">Oahpponeavvuid ovddideami doarjaga evalueren</p>
<p>Jagi 2021 gárvvistuvvui oahpponeavvodoarjaga evalueren. Evalueren čájeha ahte doarjjaortnega mihttu ii olahuvvon evaluerenáigodagas (2006-2020), ja ahte eat leat lahkage ráhkadan sámi oahpponeavvuid buot fágaide, nu ahte čuvošii vuođđooahpahusa oahppoplánaid. Doarjjaortnet lea liikká leamaš mearrideaddjin sámi oahpponeavvobuvttadeamis dán áigodagas. Váilevaš čállit ja jorgaleaddjit, eandalii lulli- ja julevsámegielas, lea váikkuhan buvttadankapasitehtii ja prošeavttaid ovdáneapmái.</p>
<p>Evalueren čájeha maiddái ahte doarjjaortnet lea viehka bures hábmejuvvon ja hálddašuvvon, muhto politihkalaš vuoruheamit, go ii guoskka čielga fágalaš juolludemiide, sáhttet váikkuhit oahpponeavvobuvttadeami kvalitehtii ja bevttolašvuhtii.</p>
<p>Evalueren čujuha maiddái ahte oahpaheaddjit vásihit ahte sis lea heitot oppalašgovva buot oahpponeavvuin mat leat olámuttus. Lágádusain leat heajos insentiivvat oahpponeavvuid márkanfievrrideamis. Evalueren konkludere ahte ii leat realisttalaš olahit dan mihtu ahte livčče sámi oahpponeavvut buot fágain almmá liigeresurssaid haga, mii guoská sihke čálliresurssaide ja stuorát doarjjarámmii.</p>
<p type="title" xml:lang="sma">Ovttas|Aktan|Aktesne</p>
<p>Ovttas|Aktan|Aktesne oažžu njuolggodoarjaga Sámedikkis. Doarjaga mihttu lea neahttasiidu man ollugat galledit ja mas lea čohkkejuvvon diehtojuohkin sámi oahpponeavvuid birra, oahppoávdnasiid aktiivvalaš juogadeapmi, ja digitála oahpponeavvuid buvttadanreaidduid aktiivvalaš geavaheapmi.</p>
<p>Ovttas|Aktan|Aktesne oahppoportálas leat golbma oasi; oahpponeavvoportála mas lea bajilgovva buot oahpponeavvuin mat leat olámuttus, iešráhkaduvvon oahpponeavvuid juogadanarena, ja oahpponeavvuid buvttadanreaidu. Ovttas|Aktan|Aktesne lea Sámedikki váldogaskaoapmi gaskkustit, luoikat ja juogadit sámi oahpponeavvuid. Portálas leat oktiibuot sullii 5000 oahpahusresurssa.</p>
<p>Oahpponeavvodoarjagiid evalueremis, mii namuhuvvui badjelis, lea maiddái Ovttas|Aktan|Aktesne rolla evaluerejuvvon. Evalueren čájeha ahte njuolggodoarjaga mihttu ii olahuvvo, go neahttasiidu ii leat nu oahpis, ja oahppomateriála juogadeapmi ii doaimma nu mo livččii sávaldahkan. Evaluerema gávdnosiid čuovvuleapmin Sámediggi ávžžuhuvvui vuoruhit ja viidásut ovdánahttit Ovttas|Aktan|Aktesne nu, ahte lea álkit juogadit iežas oahpponeavvuid, ja álggahit doaibmabijuid nu ahte Ovttas|Aktan|Aktesne šaddá oahppáseabbon oahpaheddjiid gaskkas, ja ahte váldojuvvo atnui. Dán boađusin lea ahte Sámediggi lea singuin gulahallan ja šiehtadan doaibmabijuid nannet ja viidásut ovdánahttit Ovttas|Aktan|Aktesne vai olaha mihtuid buorebut.</p>
<p type="title" xml:lang="nob">Stimuleringstiltak innen læremiddelutvikling</p>
<p>Prošeakta lea maŋŋonan koronapandemiija geažil.</p>
<p type="title" xml:lang="nob">Grenseoverskridende samisk opplæring, læremidler</p>
<p>Jagi 2019 <span type="quote" xml:lang="smj">“Rájáhis sámeoahpahus”</span><span type="quote">”-raportta čuovvuleapmin lea ásahuvvon bargojoavku mii lea bargan sámegiel oahpahusa oktasaš árvo- ja prinsihppavuođuin riikkain main leat sámi oahppit skuvllain ja mánáidgárddiin. Raportta “Oktasaš árvovuođđu ja bajit doaibmaprinsihpat bajásgeassimii ja oahpahussii miehtá Sámi”</span><span type="quote">“Oktasaš árvovuođđu ja bajit doaibmaprinsihpat bajásgeassimii ja oahpahussii miehtá Sámi”</span> lea fágalaš lávdegoddi ráhkadan ja gárvvistuvvui giđđat 2021. Joavkku bargu lea sajáiduvvon Sámi parlamentáralaš ráđis, ja čuovvuluvvo doaibmaplánaid bokte.</p>
<p type="title">Oahpponeavvuid rámmašiehtadus</p>
<p>Jagi 2021 lea almmuhuvvon rámmašiehtadusgilvu gitta 16 miljovnna ruvnno rádjái julevsámegiel oahpponeavvuid ovddideami váste.</p>
<p type="title">Doarjagat oahpponeavvoráhkadeapmái - ohcanvuođot doarjja</p>
<p>Doarjjaortnega mihttomearri - oahpponeavvuid ovddideapmi:</p>
<list><p type="listitem">Sámediggi ovddida buot fágain sámegiel oahpponeavvuid mat heivejit vuođđooahpahusa oahppoplánaide.</p>
</list><p type="title">Váldi, ovddasvástádus ja rollat alit oahpus ja dutkamis</p>
<p type="title">Áŋgiruššansuorggi mihttomearri:</p>
<list><p type="listitem">Sámedikkis lea duohta váldi sámi alit oahpus ja dutkamis lágaid ja láhkaásahusaid bokte, ja konsultašuvnnaid bokte.</p>
</list><p>Sámediggi lea konsulteren UiT Norgga árktalaš universitehta, Nuortta universitehta ja Sámi allaskuvlla jagi 2022 juolludusreivviid birra.</p>
<p>Sámediggi lea maiddái konsulteren máŋgga dearvvašvuođa ja mánáidsuodjalusa guoskevaš nationála oahpu njuolggadusaid láhkaásahusaid birra.</p>
<p type="title">Oahppo- ja dutkanfálaldat</p>
<p type="title">Áŋgiruššansuorggi mihttomearri:</p>
<list><p type="listitem">Fálaldat ja aktivitehta sámi alit oahpu ja dutkama siskkobealde mii dávista gelbbolašvuođa ja máhttodárbui sámi servodagas.</p>
</list><p>Sámediggi ja Sámi allaskuvlla, UiT Norgga árktalaš universitehta ja Nuortta universitehta rektorat leat jagi 2021 lágidan vuosttaš oktasaš gulahallančoahkkima. Áššebealálaččat leat ovttaoaivilis ahte lágidit jahkásaš čoahkkimiid mas fáddán leat sámi servvodaga dutkan- ja gelbbolašvuođadárbbut. Dát ovttasbargu lea oiddolaš buohkaide, ja galgá leat ávkin ásahusaid barggus olahit sin servvodatdoaimma báikkálaččat ja regionálalaččat, ja leat ávkin loktemin ja háhkamin ođđa dárbbašlaš gelbbolašvuođa sámi servvodagain.</p>
<p>Čakčamánus 2021 ásahuvvui almmolaš lávdegoddi mii galgá evttohit lassi- ja joatkkaoahppomodeallaid mánáidgárddiid ja skuvllaid bargiide. Sámedikki áirrasevttohus lávdegoddái vuhtiiváldojuvvui Máhttodepartemeantta bealis.</p>
<p>Láhkaásahus <span type="quote" xml:lang="nob">“Forskrift om tilsyn med utdanningskvaliteten i høyere utdanning, studietilsynsforskriften”</span>, mii mearriduvvui jagi 2017, lea dahkan oahpahusásahusaide váttisin ovttasbargat sámi giellaguovddážiiguin álgodási sámegiel oahppofálaldagaid oktavuođas, mat addet oahppočuoggáid. Ovdal go dát láhkaásahus bođii fápmui, de lei giellaguovddážiid ja Sámi allaskuvlla, UiT Norgga árktalaš universitehta ja Nuortta universitehta gaskkas bures doaibmi ovttasbargu dákkár fálaldagaid olis. Sámediggi lea reivvestis Máhttodepartementii bivdán rievdadit láhkaásahusa nu, ahte ovddeš práksis fas sáhtášii doaibmat. Departemeanta lea sádden ášši Nasjonalt organ for kvalitet i utdanningen, NOKUT:i, mas lea gelbbolašvuohta dán láhkaásahussii. Juovlamánus NOKUT hilggui Sámedikki gáibádusa rievdadit láhkaásahusa, ja ášši čuovvuluvvo NOKUT:in jagi 2022.</p>
<p type="title">Rekrutteren sámi alit ohppui ja duktamii</p>
<p type="title">Áŋgiruššansuorggi mihttomearri:</p>
<list><p type="listitem">Eanet mánáidgárde- ja vuođđoskuvlaoahpaheaddjit geain lea sámi giella- ja kulturgelbbolašvuohta.</p>
</list><p>Sámediggi lea jagi 2021 ráhkadan rekrutterenstrategiija <span type="quote">“Mo sihkkarastit eanet sámegielat fágaolbmuid doppe gos lea dárbu sidjiide? Sámedikki rekrutterenstrategiijat sámi servvodaga várás”</span>. Strategiija vuođđun lea raporta maid Sámediggi hábmii mii namuhuvvo kapihttalis (..). Strategiijas leat geavaheaddjiperspektiiva, mas fokuserejuvvo kandidáhtaide geaid háliida rekrutteret eanet go ásahusaid rollii. Jagi 2021 ásahuvvui bargojoavku mii galgá bargat strategiijain, ja strategiijaevttohus galgá ovdanbuktojuvvot Sámedikki dievasčoahkkimis jagi 2022.</p>
<p>Áigodagas 2018-2021 leat oahpaheaddjioahput vuoruhuvvon alitoahppostipeandaortnegiin. Jagi 2021 meannudii Sámediggi 2022-2025 vuoruhemiid, ja oahpaheaddjioahpuid vuoruheapmi jotkojuvvo. Mánáidgárdeoahpaheaddjeoahput ja vuođđoskuvlaoahpaheaddjeoahput main lea sámegiella fágan, leat vuoruhuvvon stuorimus stipeanddaiguin, mas juolluduvvo 25 000 ru 30 oahppočuoggá nammii lohkanbajis. Vuođđun dása lea go leat vuorjašuhtti unnán mánáidgárde- ja vuođđoskuvlaoahpaheaddjit geain lea sámi giella- ja kulturgelbbolašvuohta ja geat čađahit oahpu.</p>
<p type="title">Stipeanda alit ohppui - ohcanvuođot doarjja</p>
<p>Doarjjaortnega mihttomearri - stipeanda alit ohppui:</p>
<list><p type="listitem">Eanet mánáidgárde- ja vuođđoskuvlaoahpaheaddjit geain lea sámi giella- ja kulturgelbbolašvuohta.</p>
</list><p type="title">Árbediehtu</p>
<p type="title">Áŋgiruššansuorggi mihttomearri:</p>
<list><p type="listitem">Árbediehtu deattuhuvvo máhttovuogádahkan eará máhtu lassin.</p>
</list><p>Jagi 2021 ovdanbuktojuvvui raporta <span type="quote" xml:lang="sma">«Maadtoej aerpie båetijen aajkan/Máttoj árbbe boahtteájggáj/Máttuid árbi boahtteáigái»</span>. Raporta evttoha árbedieđu boahtteáigásaš hálddašeami. Bargojoavku lea vuđolaččat bargan, ja lea jearahallan ollu berošteddjiid miehtá Sámi. Bargojoavku evttoha raporttas earret eará golbma čielga doaibmabiju nannen dihtii árbedieđu aktevrraid; ásahit fierpmádaga árbediehtoaktevrraid váste, ásahit fágaorgána Sámi árbemáhttogáldu, mii galgá earret eará doarjut fierpmádaga, ja ahte juolluduvvojit ruđat ásahit duodjeguovddážiid báikkálaš initiatiivvaid vuođul Sámis.</p>
<p type="title">Sámi perspektiivva implementeren alit ohppui ja dutkamii</p>
<p type="title">Áŋgiruššansuorggi mihttomearri:</p>
<list><p type="listitem">Sámi perspektiiva lea implementerejuvvon buot relevánta oahpuide ja dutkamiidda</p>
</list><p>Sámedikkis leat leamaš konsultašuvnnat láhkaásahusaid birra nationála njuolggadusain 19 vuođđooahpus dearvvašvuođa- ja sosiálafágaoahpposuorggis, ja lea dál álgán nationála njuolggadusaiguin mastergráda- ja joatkkaoahpuin. Konsultašuvnnaid boađusin lea ahte sámi sisdoallu lea implementerejuvvon dáid nationála njuolggadusaide.</p>
<p>Sámedikki initiatiivva vuođul lea ráhkaduvvon láhkaásahus nationála njuolggadusa birra sámi buohccidivššároahpu várás. Dát mearriduvvui Sámedikki ja Máhttodepartemeantta gaskasaš konsultašuvnnaid maŋŋel.</p>
<p>Sámediggi lea konsulteren Norgga dutkanráđiin porteføljestivrra sámi birra. Bealálaččat šadde ovttaoaivilii stivrra oktiibidjamis. Jagi 2022 galget čađahuvvot konsultašuvnnat porteføljeplánain maid dutkanráđi iešguđetge porteføljestivrrat hálddašit.</p>
</body></document>
