<document xml:lang="sme" id="no_id"><header><title/><genre code="admin"/><author><unknown/></author><wordcount>1946</wordcount><conversion_status type="standard"/><availability><license type="standard"/></availability><multilingual/><origFileName>10.hálddahuskap.jahkedieđáhus.docx</origFileName><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p type="title">Hálddahusdássi</p>
<p type="title">Sámedikki hálddahusa čoahkketabealla</p>
<p>Koronapandemiija lea maiddái 2021 mielddisbuktán unnit mátkkoštemiid ja eanet geavaheami digitála čoahkkimiin ja webinárain. Dát lea dagahan unnit doaibmagoluid ja buoret áiggi áššemeannudeapmái ja eará hálddahuslaš doaimmaide. Pandemiija lea maid váikkuhan dasa ahte oaččuimet eanet ohcamiid ja eanet doaibmaaktivitehtaid.</p>
<p>Čoahkkimat, seminárat ja eará ovttasbargodeaivvadeamit leat šaddan šluhttejuvvot, maŋiduvvot dahje leat čađahuvvon digitálalaččat, ja dalle gáržžiduvvon prográmmain. Mátkkit leat šluhttejuvvon ja kulturmuitohálddašeami geahčadeamit leat unnon hivvodagas.</p>
<p type="title">Organisašuvdnakárta</p>
<p type="title">Sámedikki kánturstruktuvra</p>
<p>Sámedikki kánturstruktuvra lea geográfalaččat lávdaduvvon 9 iešguđege báikái mat leat:</p>
<p>Sámedikkis lea dan rájes go dat ásahuvvui leamaš lávdahálddahus ja váldohálddahus lea oppa áiggi leamaš Kárášjogas. Sámedikki kantuvrrat leat deaŧalaččat sámi guovlluin. Dat leat veahkehan čohkket buriid fágabirrasiid ja deaŧalaš gealbobargosajiid viehka smávva bargomárkaniin. Sámediggi lea lihkostuvvan oažžut dakkár lávdaduvvon kánturmálle mas gealbobargosajit eai leat sorjavaččat báikkis.</p>
<p type="title">Hálddahuslaš rievdadeamit 2021</p>
<p>Riikarevišuvdna reviderii miessemánu 2019 Sámediggeráđi stivrenvuogádaga mihttoolahemiide. Sámediggi lea 2021 bargan doaibmabijuiguin dustendihte revišuvdnaraportta ávžžuhusaid. Okta doaibmabijuin lei organiserennuppásteami dárbbu birra, mas lea čielgasit stivren- ja ovddasvástádusválddaheapmi. Oassin das ahte sáhttit politihkalaš mearrádusain sihkkarastit ollislaš čuovvoleami, johtuibidjama ja raporterema, lea Sámediggi árvvoštallan ahte dan olaha buoremusat go heiveha, dárkkista ja áimmahuššá áššemannolaga gaskal iešguđet fágaossodagaid ja gaskal hálddahuslaš ja politihkalaš dási.</p>
<p>Vel buore čielggasindahkama dihte stivren- ja ovddasvástádusválddaheamis, čađahii hálddahus organiserennuppástusa golggotmánu 2021, man mihttun lei oažžut ollislaš ja buoret politihkalaš čállingoddedoaimma Sámedikki čoahkkimiidda. Sámediggi ásahii politihkalaš čállingotti (ossodaga) mas earret eará lea váldoovddasvástádus koordineret áššemannolaga, sihkkarastit rutiinnaid vai mihtut mat mearriduvvojit dievasčoahkkimis, leat láidesteaddjin doaimmaheapmái. Dasa lassin galgá ossodat koordineret boađusraporterema fágaossodagain politihkalaš jođiheddjiide. Ossodagas lea ovddasvástádus buot doaimmain mat gusket doaimmaheapmái maid Sámediggi bargá go lea konstitušuvnnalaš orgána, dasa gullet maid Sámedikki jienastuslohku ja sámediggeválggat.</p>
<p type="title">Sámedikki girjerájus</p>
<p>Sámedikki girjerádjosa earenoamáščoakkáldagas leat girjjit ja eará materiálat mat leat sámegielaide dahje leat sámi diliid birra, beroškeahttá makkár gillii. Girjerájus oastá moanat gáhppálagaid girjjiin ja eará materiálaid nu ahte eará girjerádjosat sáhttet luoikkahit vai sáhttet luoikat iežaset geavaheddjiide. Luoikkahanstatistihkka čájeha luoikkaheami Sámedikki girjerádjosa váldočoakkáldagas Kárášjogas, ja oahpponeavvoguovddážis Guovdageainnus. Čoakkáldagas leat 53 495 girjji. 5444 gáhppálaga leat Audiovisuála materiálat, dasa lassin leat girjerádjosis áigečállagat ja aviissat. Luoikkahemiid lohku lei oktiibuot 796 2021:s. Dát lei unnit go 2020:s, sivvan dasa lei pandemiija.</p>
<p type="title">Digitaliserenbargu Sámedikkis</p>
<p>Sámedikkis lea maiddái 2021 leamaš fokus digitaliseremii. Sámediggi lea lassin dasa ahte sajustit áibbas ođđa doarjjaortnetvuogádaga, nuppástuhttán Áigebáŋkkus DFØ Áigái. Dát lea mielddisbuktán beavttálmahttima bálkkáid rehkenastimis ja máksimis. Beavttálmahttin ii dovdo ovdal 2022 go vuogádat váldui atnui easkka juovlamánu 2021.</p>
<p>Koronapandemiija lea maiddái Sámediggái váikkuhan dasa ahte digitála reaiddut geavahuvvojit viidábut, ja leat maid šaddan investeret digitála čovdosiid. Vaikko Sámedikkis ledje juo ovdal pandemiija buorit digitála gulahallanreaiddut, dan dihte go lea lávdadis struktuvra ja organiseren mii ii leat sorjavaš geográfalaš beliid, de lea pandemiija lasihan digitálareaidduid geavaheami.</p>
<p>Sámediggi lea maid investeren ođđa digitála čovdosiid ja viiddidan reaidduid mat ledje ovdalaččas. Dát leat mielddisbuktán eanet olggosgoluid liseanssaide.</p>
<p>Sámediggi lea oastán ođđa dulkon- ja voterenrusttegiid parlameantavistái. 4 čoahkkinlanja, auditoria ja dievasčoahkkinlatnja leat ožžon ođđa dulkonrusttegiid, dasa lassin leat oston ođđa čoahkkinjođihanrusttet ja voterenreaidu dievasčoahkkinlatnjii. Ođđa vuogádagas lea vejolašvuohta digitaliseret ollu bargguid mat dál dahkkojit manuealla gieđahallamiin, ovdamearkka dihte sirddašit dieđuid vuogádagaid gaskka. Bargu dás viidáseappot lea dahkat diehtojuohkima automáhtalažžan eará vuogádagain mat geavahuvvojit čoahkkinlágidemiin. Vuogádat lea maid hábmejuvvon nu ahte daid sáhttá čatnat eará vuogádagaide, ovdamearkka dihte videokonferánssaide.</p>
<p><em type="italic">4.oassi </em><em type="italic">- </em><em type="italic">Doaimma stivrejupmi ja bearráigeahčču </em></p>
<p type="title">Mo Sámediggi bajimus dásis árvvoštallá stivrejumi ja siskkáldasbearráigeahču lágideami</p>
<p>Sámediggi geavaha mihtto- ja boađusstivrema iežas siskkáldas doaimmaheamis. Sámediggi árvvoštallá vuosttažettiin ahte ferte leat buorre stivren ja dárkkisteapmi doaimmain. Sámedikkis lea guhkitáiggeperspektiiva mihtuiguin. Strategiijat ja doaibmabijut mat leat čađahuvvon 2020 leat mielddisbuktán ahte Sámediggi lea lahkonan dáid olahemiid, gč. jahkedieđáhusa 3.oasi.</p>
<p>Sámediggi lea álbmotválljejuvvon orgána mii ii leat ráđđehusa vuollásaš, ja juohká juolludemiid iežas vuoruhemiid mielde. Bušeahtta galgá hálddašuvvot stáhta ekonomiijanjuolggadusaid mielde ja Stuoradikki juolludusmearrádusa mielde. Sámedikki bargosuorggis leat buot áššit mat Sámedikki mielas gusket sámi álbmogii.</p>
<p>Dárkkistanlávdegoddi, man ulbmil lea doaimmahit parlamentáralaš dárkkisteami Sámedikki doaimmas, ovddida geassemánu dievascoahkkimii jahkásaš dieđáhusa iežas doaimmain ovddit jagi.</p>
<p type="title">Deaŧalaš bealit/rievdadusat Sámedikki plánemis, čađaheamis ja čuovvuleamis</p>
<p>Sámediggi vuoruha viehka guhkás stivrenbarggu ja siskkáldas dárkkisteami. Riikarevišuvdna čađahii 2018 hálddahusrevišuvnna Sámedikki stivrenvuogádagas. Dát raporta lei válmmas miessemánu 2019. Riikarevišuvdna ávžžuhii ahte hábmejuvvojit rutiinnat jierpmálaš čađaheapmái dievasčoahkkinmearrádusain go:</p>
<list><p type="listitem">Čielggasindahká ahte mihtut maid dievasčoahkkin mearrida, leat láidesteaddjin doaimmahussii.</p>
<p type="listitem">Operationaliseret mihtuid Sámedikki mearrádusas vai šaddet konkrehta ja olahanmihtidahtti.</p>
<p type="listitem">Čađahit bajit riska- ja ávkkálašvuođaárvvoštallama mii áimmahuššá Sámedikki iešvuođa.</p>
<p type="listitem">Hábmet boađusraporterema nu ahte speadjalastá bušeahta mihtuid ja dievasčoahkkinmearrádusaid muđui.</p>
</list><p>Sámediggi lea bidjan johtui doaibmabijuid čuovvolandihte ávžžuhusaid maid riikarevišuvdna lea ovddidan. Dat leat earret eará:</p>
<p>Eavttut ulbmilolahusaide ja raporterengáibádusat doarjjaortnegiin leat ođasmahttojuvvon nu ahte dat addet buoret vuođu sáhttit árvvoštallat ulbmilolahusaid. Dát bohtet ovdan dán jagá jahkedieđáhusas, mas mii 3.oasis raporteret ulbmilolahusaid.</p>
<p>Siskkáldas dárkkisteapmái lea hábmejuvvon oktasaš policy.</p>
<p>2020 rájes lea hábmejuvvon stivrendokumeanta mas leat bajitdási láidesteamit Sámedikki hálddahussii.</p>
<p>Bargu rievdadit ekonomiijanjuolggadusaid lea álggahuvvon, oažžun dihte dán operatiivvalaš stivrenreaidun.</p>
<p>Sámediggi lea maid ásahan hálddahuslaš bargojoavkku mii galgá čađahit riskaárvvoštallama ja evttohit riskaláivudeaddji doaibmabijuid dehálaš surggiin.</p>
<p type="title">Sámedikki riskastivren</p>
<p>Sámediggeráđis lea bajit ovddasvástádus bušehttii, mearriduvvon dieđáhusaide ja mearrádusaide muđui maid Sámedikki dievasčoahkkin mearrida. Ekonomiijanjuolggadusaid mielde ja eará mearrádusaid vuođul delegere Sámediggeráđđi hálddahussii direktevrra bokte čuovvolit strategiijaid ja doaibmabijuid, ja sihkkarastit ahte mearriduvvon mihtut ja boađusgáibádusat olahuvvojit beaktilit.</p>
<p>Sámediggeráđđi ovdanbuktá juohke dievasčoahkkimii doaibmadieđáhusa mas muitaluvvo áššiid stáhtus ja olahuvvon bohtosat.</p>
<p>Sámediggi árvvoštallá ahte stuorimus riskasuorgi doaimmahusas lea doarjjahálddašeapmi. Ođđa doarjjahálddašanvuogádaga ásaheapmi lea dehálaš, unnidan dihte riskkaid doarjjaáššiin. Vuogádat galgá mielddisbuktit ahte lea álkit čuovvolit doarjjaáššiid ja oažžut nanu gova sihke ohcanvuđot doarjagiin ja njuolggodoarjagiin.</p>
<p type="title">Stáhtus siskkáldas dárkkisteamis, ja johtuibiddjon doaibmabijut</p>
<p>Hálddahusas delegerejuvvo bušeahttadisponerenfápmudus direktevrras ossodatdirektevrraide. Dat bidjá rámmaid viidáset delegeremii fápmudusain vulos organisašuvnnas. Mii leat hábmen geahčastaga gustovaš fápmudusain ja dat ođasmahttojuvvo juohke rievdadeami maŋŋil.</p>
<p>Lea válddahuvvo rutiidnaválddahus ja bargojuohkin guovddáš surggiin, hehtten dihte ahte sáhttet čuožžilit boasttuvuođat, ja sihkkarastin dihte olahusbohtosiid. 2019:s mearridii Sámediggi policy siskkáldas dárkkisteami hárrái. 2021:s lea Sámediggi váldán atnui ođđa intraneahttavuogádaga. Ođđa intraneahtta lea maid rutiidnabáŋkku mii galgá sihkkarastit buori dokumentašuvnna rutiinnain, ja maid vai lea álki gávdnat Sámedikki siskkáldas geavaheddjiide.</p>
<p type="title">Čuovvoleapmi Riikkarevišuvnna áššiin</p>
<p type="title">Dehálaš dieđut bargiid dili birra</p>
<p type="title">Bargiid-, kapasitehta- ja gebbolaávuođadilli Sámedikkis</p>
<p>Sámediggi dárbbaša bisuhit, ovddidit ja rekrutteret oahppan ja movttiiduvvon mielbargiid olahan dihte ásahusa mihttomeriid.</p>
<p>2021:s leat almmuhuvvon 25 rabas virggi, maidda ledje 173 ohcci. Dán 25 virggis mat ledje almmuhuvvon, leat 15 virgáduvvon fásta virgái ja 7 oasseáiggevirgái.</p>
<p>Gelbbolašvuohta ja bargoveagadárbu analyserejuvvojit ovdal go virggit almmuhuvvojit. Ohcciid lohku lea njiedjan maŋimus jagi.</p>
<p>Mii atnit maid resurssaid viddásetovddidt bargiid ja jođiheddjiid. Dat dáhpáhuvvá kurssaid oassálastima bokte, mat leat áigeguovdilis fágasurggiin maiguin sii barget, oassálastima bokte fágaidrasttildeaddji ovttasbargguin ja prošeavttain, ja ođđa bargguid ja ovddasvástádusa bokte.</p>
<p>Sámedikkis lea leamaš okta oahpahalli fágasuorggis huksehuslaš doaimmat.</p>
<p>Turnover čájeha man oallugat heitet ásahusas ja geaid sadjái boahtá ođđa mielbargi. Sámedikkis lea 2020:s turnover 16%. Dát čájeha ahte turnover lea veahá lassánan, go buohtastahttá ovddit jagiid, goas turnover lei veahá njiedjan. 2020:s lei 15 % turnover, 2019:s lei dat 9,3 %.</p>
<p type="title">Dásseárvu ja vealaheapm</p>
<p>Sámedikki hálddahusa dásseárvojuohku ollislaččat čájeha ahte leat 62,3 % nissonolbmo ja 37,7 % dievddu. Dás oaidná ahte dievdduid proseanta lassána på 0,9 proseantapoeaŋŋa 2020 rájes. Gaskaboddosaš bargiid dásseárvojuohku lea 50/50. Sámedikkis eai leat virgádeamit main sáhtášii sisafárrejeddjiid raporteret.</p>
<p>Oppalaččat ii leat dásseárvvus stuora erohus. Sáhttet gávdnot dáhpáhusat goas bálkkás sáhttá oaidnit erohusaid, sihke sohkabeliid gaskkas ja joavkkuid gaskkas main lea seamma oahppoduogáš. Sivat dáidda sáhttet leat iešguđet lágahat, dat sáhttet leat rekruterenhástalusat, dahje ahte prošeavttat leat oanehisáiggi doaimmas.</p>
<p type="title">Dearvvašvuohta, biras ja sihkarvuohta (DBS), bargobiras</p>
<p>2021:s lea Sámediggi bargan ovdalaš bargobirasiskkademiid čuovvolemiin, ja dbs- raportta čuovvolemiin mii dahkkui 2020. Dás sáhttá namuhit ruovttukantuvrra geavaheami geahččaleapmi, lagat čuovvoleapmi buohccindieđihuvvomiin, Dearvvašvuohta Barggus, sykle-til-jobben-akšuvdna  .  Čađahuvvon kurssat ja logaldallamat olggobealde aktevrrain.</p>
<p>Čađahuvvon bargiidáittardeaddjivuoruid olis 2020 čavčča leat čađahuvvon čuovvoleamit ja doaibmabijut, ja ođđa vuorut čađahuvvon muhtin kánturbáikkiin, gos ii lean 2020 čavčča. Koronadili dihte bohtet bargiidáittardanvuorut čađahuvvot reasta kántorsajiin 2022:s.</p>
<p type="title">Buozalmasvuođajávkan</p>
<p>Sámedikkis lea mihttun ahte doavtterdieđihuvvon buozalmasvuođajávkan galgá njiedjat vulos 5,7 %:i. ollislaš jávkamis 2021 lei doavtterdieđihuvvon buozalmasjávkan 5,9 % ja iešdieđihuvvon jávkan 1,6 %. Buohccindieđiheamit vástidit sullii 10 bargi jahkái 2021:s.</p>
<p>Lea veahá njiedjan 2020 rájes.</p>
<p>Doavtterdieđihuvvon buozalmasjávkan maŋimus 5 jagi lea leamaš ná:</p>
<p>Oktiibuot buohccindieđiheamit, sihke doavtterdieđihuvvon ja iešdieđihuvvon jávkamat leat leamaš ná maŋimus vihtta jagi:</p>
<p type="title">Juolludusreivviid čuovvuleapmi</p>
<p type="title">Birgejupmi</p>
<p>Sámediggi bargá beaivválaččat kultuvrralaš birgejumiin. Sámi kultuvra gillá, ja nu go boahtá ovdan 3.oasis de lea bargu nannet ja ovddidit sámi kultuvrra vai mis bissu kultuvra mainna birget, dehálaš min barggus. Danin lea 3.oassi jahkedieđáhusas maiddái raporta birgejumi birra min barggus máŋgga dásis ja servodatsuorggis.</p>
<p>Oarjemáilbmi sirre dávjá luonddu ja kultuvrra, muhto Sámediggái lea fokus biddjon dasa ahte ráđđehus ja stáhtaapparáhtta fertejit ovttasbarggus Sámedikkiin gávdnat strategiijaid movt ruoná molsun sáhttá čađahuvvot almmá árbevirolaš sámi ealáhusaid ja sámi kultuvrra goaridemiin. Sámediggi lea ovddidan dán máŋgga dilálašvuođas, earret eará Kulturjurdda SPOR-lágideamis – kulturárbbi arena, mas birgejupmi lei fáddán 2021:s.</p>
<p>Birgejupmi ja ON ceavzilvuođamihttu namuhuvvojit maiddái St.D. 37 (2020-2021) Stuoradiggedieđáhus sámi giela, kultuvrra ja servodateallima birra – Ealli sámi báikkálaš servodagaid ealáhusvuođđu. Sámediggi lea hábmeme sámi ceavzilvuođaportála. Ulbmilin dáinna portálain lea háhkat ja gaskkustit máhtu ja dieđuid ON ceavzilvuođamihtu birra sámiid oainnu mielde. Sámediggi áigu geahččat ON ceavzilvuođamihtuid ON álgoálbmot vuoigatvuođaid julggaštusa hárrái.</p>
<p>Sámediggi rahčá maid šaddat eanet birasustitlaš iežas doaimmaheamis. 2021 biddjui johtui prošeakta mas lei sáhka lonuhit halogenačuovggaid LED čuovggaide. Dasa leat guokte ulbmila, sihke geavahit unnit elrávnnji, ja buoret bargobiras bargiide go lanjat čuvggodit eanet. Prošeakta galgá loahpahuvvot 2022.</p>
<p>2021:s lea Sámedikki mátkkošteapmi leamaš unnit go dábálaččat. Stuora sivvan dasa lea koronapandemiija leamaš, Muhto Sámediggi lea maid ollu jagiid sávvan ahte mii sáhttit singuin geaiguin dávjá čoahkkinastit, lágidit čoahkkimiid digitála čovdosiid bokte. Pandemiija lea dagahan ahte eambbogat leat hárjánan geavahit digitála čoahkkimiid, ja dárbu fysalaš čoahkkimiidda lea njiedjan. Dát lea illudahtti Sámediggái, go dat mielddisbuktá buoret ekonomalaš ja biraslaš ceavzilis doaimmaheami. Maiddái Direktoratet for Økonomiforvalting leat dál digitaliseren iežaset kurssaid. Dán lea Sámediggi ollu jagiid juo ohcalan sis, nu ahte Sámediggái lea hui buorre ja sávvat ahte digitála kurssat šattašedje dábálažžan boahtteáiggis maid. Nu go ovdal lea leamaš, go ledje aivve fysalaš kurssat, de dat lágiduvvo eanas Oslos, ii ge dat leat birasustitlaš ja unnán heivvolaš boaittobealbáikkiide.</p>
<p type="title">Searvadahttinbargu</p>
<p>Sámediggi lea bargan mihtuin olahit ráđđehusa searvadahttima mii lea 5 %. Sámediggi lea buot virgealmmuhemiin ávžžuhan olbmuid geain lea sisafárrejeaddji duogáš, doaibmahehttehus dahje geas leat ráiggit CV:s, ohcat. 2021:s leat almmuhan 25 rabas virggi Sámedikkis, 12 % ohcciin ledje namuhuvvon hástalusat. 40 % virggiin leat olbmot geain lea ráigi CV:s. Beroškeahttá mihtuid ja searvadahttinbarggu, lea Sámediggi váldán duođas iežas ovddasvástádusa ja bivdán ohcciid jearahallamiidda. Sámediggi lea dađistaga virgádan olbmuid, muhtimiin leat stuora ráiggit CV:s, geat de leat boahtán Sámedikki strategiija ja gelbbolašvuođaloktenprográmma vuollái. Sámediggi árvvoštallá iežas barggu dáid mihtuid ektui ja namuhuvvon hástalusaid ektui, bures lihkostuvvan doaibmabidjun. Sámedikkis lea bajit strategiija mii sisttisdoallá dan ahte atnit árvvus bargiid ja doarjut ovttaskas olbmuid sin iežaset dásis. Sámediggi bargá viidáseappot 2022:s doaibmaplánain vai olbmot geain lea doaibmahehttehus dahje ráiggit CV:s sáhttet buorebut čuovvoluvvot Sámedikkis. Identitehtahástalusaid dihte, go leat nu unnán virgádeamit Sámedikkis (25), de eai raporterejuvvo fásta ja gaskaboddosaš virggit jahkeraporttas.</p>
<p type="title">Bargu diehtosihkarvuođain</p>
<p>Sámedikki hálddahuslaš jođiheddjiid joavku mearridii juovlamánu 2019 Diehtosihkarvuođa prinsihpaid. Diehtoprinsihpat leat juhkkojuvvon golmma váldosuorgái: Personsuodjalus, diehtosihkarvuohta elektrovnnalaš ja ii-elektrovnnalaš formáhtain.</p>
<p>Diehtoprinsihppa válddaha mii lea buorre diehtoprinsihppa, movt áimmahuššat buori diehtosihkarvuođa, geas leat rollat diehtosihkarvuođabarggus, ja manin diehtosihkarvuohta lea dehálaš. Sámediggi galgá vurket iežas ja sisafievrriduvvon dieđuid mat leat dehálaččat beaktilis ja čađačuovgi áššemeannudeamis. Dieđuid maid Sámediggi vurke iežas duohkai dahje ovttasbargoguimmiid duohkai galget leat sihkkarastojuvvon, lobálaččat ja daidda galgá sáhttit luohttit. Dát prinsihppa galgá sihkkarastit ahte diehtomeannudeapmi Sámedikkis lea luohtehahtti (integritehta), galgá ráddjejuvvot dalle go lea dárbu (čiegus áššit) ja ahte sii geat dárbbašit dieđuid, gávdnet daid (olahanvejolaččat), ahte buot geavaheddjiin lea doarvái ipmárdus ja máhttu diehtosihkarvuođa birra ja riskkaid diehtosihkarvuođas (gelbbolašvuohta).</p>
<p>Buot ođđa bargit ožžot oahpu diehtosihkarvuođa birra, persondieđuid hálddašeami birra ja leat ožžon doarvái gelbbolašvuođa geavahit EDG vuogádagaid, vai eai dáhpáhuva sihkarvuođarihkkumat. Sámediggi lea 2021:s čađahan stuorit kriisahárjehallama, mas lei fáddá jus Sámedikki áššemeannudanvuogádat gáhččá. Hárjehallama váldočuoggát ledje kriisajođiheapmi ja vuogádagaid testen ja máhcaheami rutiinnat. Sámediggi lea maid ođasmahttán Sámedikki personsuodjalanjulggaštusa 2021:s.</p>
</body></document>
