<document xml:lang="sme" id="no_id"><header><title/><genre code="admin"/><author><unknown/></author><year>2009</year><publChannel><publication><publisher>Metsähallitus</publisher></publication></publChannel><wordcount>2040</wordcount><conversion_status type="standard"/><availability><license type="standard"/></availability><multilingual/><origFileName>https://julkaisut.metsa.fi/assets/pdf/lp/Js/lemmenjoki-jssaame.pdf</origFileName><parallel_text xml:lang="fin" location="lemmenjoki-jsfin.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p xml:lang="koi">1021/623/2009</p>
<p xml:lang="deu"><em type="bold">MEAHCIRÁĐĐEHUSA MEARRÁDUS </em></p>
<p><em type="bold">Leammi álbmotmeahci </em><em type="bold">ortnetnjuolggadusas </em></p>
<p><em type="bold">Addojuvvon Vantaas 18.3.2009 </em></p>
<p><em type="bold">Leammi álbmotmeahci ortnetnjuolggadus </em></p>
<p type="listitem">Meahciráđđehus lea luonddusuodjalanlága (LsL, 1096/1996) 18 ja 20 §:aid  vuođul addán čuovvovaš ortnetnjuolggadusa Anára ja Gihttela gielddain leahkki  Leammi álbmotmeahci várás.    Ortnetnjuolggadussii leat váldojuvvon mearrádusat čuovvovaš njuolggadusain:  Suoma vuođđoláhka (731/1999), luonddusuodjalanláhka (1096/1996), ásahus  stáhtaeatnamiidda vuođđuduvvon dihto álbmotmehciin ja luonddumehciin  (932/1981) sihke ásahusa nuppástus (583/1991), sámediggeláhka (974/1995),  meahccejohtalusláhka (1710/1995), meahccejohtalusásahus (10/1996),  meahcástanláhka (615/1993), guolástanláhka (286/1982), gádjunláhka  (486/2003), boazodoalloláhka (84/1990), ruvkeláhka (503/1965),  áibmojohtalusláhka (281/1995), eanageavahan- ja huksenláhka (132/1999),  čoahkkananláhka (530/1999) ja bázahusláhka (1072/1993). Dasa lassin  ortnetnjuolggadusas leat mielde mearrádusat, maid Meahciráđđehus  álbmotmeahci hálddahusas vástideaddji eiseváldin eanaeaiggáda hámis lea  vuoigadahtton ja geatnegahtton addit.    Ortnetnjuolggadusa mearrádusat čuvvot daid prinsihpaid, mat leat ovdanbukton  Birasministeriija 28.11.2008 nannen luonddusuodjalanlága 19 §:a vuođul  dahkkojuvvon Leammi álbmotmeahci dikšun- ja geavahanplánas.    Ortnetnjuolggadus guoská daidda álbmotmeahccái gullevaš, stáhta oamastan  eana- ja čáhceguovlluide, mat leat čuovuskártii merkejuvvon ráddjema sisa.  Dasa lassin ortnetnjuolggadus guoská daidda guovlluide, mat leat háhkkojuvvon  dahje maid lea jurdda háhkat stáhta oamastussii laktin dihte daid  álbmotmeahccái dan vuođđudeami maŋŋá.    Báikkálaš ássiiguin oaivvildit Anára ja Gihttela gielddas heaggačálihuvvon ja  fásta ássi olbmuid iežaset gieldda siste. Lagasgiliid ássiiguin oaivvildit  kártačuvvosa 2 ráddjema siste leahkki giliid ássiid.    Dát ortnetnjuolggadus gomiha 11.3.1988 addojuvvon Leammi álbmotmeahci  ortnetnjuolggadusa oktan dasa maŋŋelis dahkkojuvvon rievdadusaiguin ja  lasáhusaiguin.  1. Álbmotmeahci vuođđudeapmi ja dan ulbmil (láhka dihto ođđa luonddusuodjalanguovlluid vuođđudeamis stáhtaeatnamiidda;  634/1956 1 §, láhka dihto ođđa luonddusuodjalanguovlluid vuođđudeamis  stáhtaeatnamiidda addojuvvon lága rievdadeamis; 204/1971 20 §, láhka stáhta  oamastan dihto guovlluid čohkkemis álbmotmeahccin ja luonddumeahccin;  674/1981 4 §)     Leammi álbmotmeahcci lea vuođđuduvvon 1956:s, ja dat lea viiddiduvvon vuos  1971:s ja ođđasit 1982:s.    Leammi álbmotmeahcci lea almmolaš oaidnámuššan oaivvilduvvon  luonddusuodjalanguovlu, man guovddáš ulbmilin lea suodjalit Davvi-Lappi  meahcceluonddu. Álbmotmeahci deháleamos ulbmilin lea suodjalit álgoálgosaš  luonddu iešvuođaid, šlájaid ja ealánservodagaid, muhto suodjalit sáhttá maiddái  olbmo doaimmaid boađusin šaddan árbevirolaš birrasiid, ealánservodagaid,  duovdagiid ja rusttegiid. Árbevirolaš sámeealáhusat ja daid hábmen  luondotiippat ja ráhkadusat leat mávssolaš oassi álbmotmeahcis. Álbmotmeahcci  láhčá vejolašvuođaid vánddardeapmái, oahpahussii ja dutkamii.     2.  Sámiid vuoigatvuohta iežaset gillii ja kultuvrii (vuođđoláhka 17 § ja 121 §, sámediggeláhka 9 §, 3 §, 5 § ja 6 §, riikkadási  guovlluidgeavahanulbmilat lohku 4.7.)    Sámiid ruovttuguvlui gullá eanaš oassi álbmotmeahcis; Anára gieldda sisa  báhcci guovlu. Sámiin lea álgoálbmogin vuoigatvuohta bajásdoallat ja ovddidit  iežaset giela, kultuvrra ja iežaset kulturhápmái gullevaš árbevirolaš ealáhusaid  dego boazodoalu, guolástusa ja meahccebivddu.     Guovlluidgeavaheamis váldojuvvo vuhtii sámiide álgoálbmogin gullevaš  vuoigatvuohta bajásdoallat ja ovddidit iežaset kultuvrra árbevirolaš  sámeealáhusaid ovddidanvejolašvuođaid dorvvastan dihte. Boazodoalu  guovlluidgeavahanvejolašvuođat dorvvastuvvojit.       3. Oppalaš njuolggadusat   3.1. Oppalaš gielddut  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 1 §, meahcástanláhka 8 lohku, bázahusláhka 19 §)    Álbmotmeahcis leat gildojuvvon čuovvovaš, luonddu rievdadeaddji  doaibmabijut maŋŋelis máinnašuvvon spiehkastagaiguin:</p>
<p type="listitem">goivvohagad roggan ja eanaávdnasiid váldin</p>
<p type="listitem">visttiid, geainnuid ja rusttegiid ráhkadeapmi</p>
<p type="listitem">ealliid goddin, bivdin dahje heađušteapmi ja ealliid besiid, šattuid ja ealli ja  jápma šaddoosiid váldin ja vahágahttin</p>
<p type="listitem">beatnagiid doallan luovus</p>
<p type="listitem" xml:lang="fin">ludnen</p>
<p type="listitem">eará doaibmabijut, mat sáhttet rievdadit guovllu luonddudili ja čuohcit dan  šattuid dahje ealliid seailumii 3.2. Álbmotmeahci avádatjuohku  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 4 §)    Álbmotmeahcci lea juhkkojuvvon avádagaide, maidda gusket sierralágan  johtalan-, gohtten- ja dolastallanmearrádusat (kártačuovus 1). Avádagat leat:         viidodat %    álbmotmeahci viidodagas</p>
<p xml:lang="nno">Boaittobealeavádat 253 925 ha 88 %</p>
<p xml:lang="nno">Lustageavahanavádat 30 592 ha 11 %</p>
<p>Kulturavádat 1 059 ha vuollel 1 %</p>
<p>Ráddjenavádat 314 ha vuollel 1 %</p>
<p type="listitem">Oktiibuot 285 790 ha 3.3. Johtalanvuoigatvuođat  (LsL 18 §, meahccejohtalusláhka 4 §, áibmojohtalusláhka 40 §)    Álbmotmeahcis oažžu johtalit iešráđálaččat juohke sajis. Ravadasgoržži  ráddjenavádagas oažžu johtalit merkejuvvon johtolagaid olggobealde dušše  Meahciráđđehusa lobiin šattolašvuođa ja eanavuođu gollama hehtten dihte ja  luonddusuodjalanárvvuid dorvvastan dihte.    Sihkkelastit ja riidet oažžu dálá merkejuvvon geassevánddardanjohtolagaid  mielde.    Beanavuodjin lea gildojuvvon álbmotmeahcis.    Mohtorfievrruid (maiddái mohtorfatnasa ja čáhceskohtera) geavaheapmi lea  gildojuvon earret čuoggáin 4 ja 5 máinnašuvvon spiehkastagaid.     Áibmofievrruin sáhttá seaivut Áibmojohtaluslágádusa ovddeš, Jeageloaivvi ja  Mártten-Issát roavi seaivunbáikkiide iežas vásttuin. Muđui áibmofievrruid  seaivumii galgá leat lohpi (gč. lohku 5.6 Lobivuloš doaibma). 3.4. Gohtten, dolastallan ja ávdinstobuid geavaheapmi  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 2 §, gádjunláhka 24 §, LsL 18 §)    Leammi álbmotmeahcis oažžu gohttet oanehis áiggi earret ráddjenavádaga.  Gohtten ii oaččo čuohcit álbmotmeahci luondduárvvuide iige heađuštit  álbmotmeahci eará geavaheami. Leammileagis Njurggoluovtta ja Gollehámmana  gaskkas oažžu gohttet dušše dan várás oaivvilduvvon orustansajiin.     Lustageavahanavádagas oažžu dolastallat dušše dolastallama várás  oaivvilduvvon báikkiin. Boaittobealeavádagas oažžu dolastallat maiddái eará  sajis go huksejuvvon dolastallanbáikkiin, ii goittotge vuollel kilomehterbeali  duohken huksejuvvon dolastallanbáikkis. Dolastallamii oažžu geavahit goike  ovssiid, rissiid ja guddožiid.    Sajušdola bidjan lea ollásit gildojuvvon meahccebuollinváruhusa áigge.    Álbmotmeahci beaivestobut leat oaivvilduvvon vuosttažettiin beaiveatnui ja  ávdinstobut gaskaboddosaš idjadeami várás. Meahciráđđehus sáhttá dasa lassin  addit dárkilet rávvagiid stobuid geavaheamis. 3.5. Murjen ja guoppardeapmi  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 2 § ja LsL 18 §)     Murjjiid ja borramušguobbariid oažžu čoaggit, jos johtalanráddjehusat eai dan  hehtte.      3.6. Meahccebivdu ja guolástus  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 3 §, guolástanláhka 5 §, 8 §:a 1 mom.)    Meahccebivdu lea álbmotmeahcis gildojuvvon earáin go báikkálaš ássiin (gč.  lohku 4.2. Meahccebivdu)    Guolástit oažžu guolástanlága mielde seaktebivdosiin ja bilkemiin sihke leanalaš  vuoggabivdolobiin eará sajis go álbmotmeahci rávdnječáziin (dego jávrečáziin).  Meahciráđđehus sáhttá mieđihit maiddái eará guolástanlobiid. Báikkálaš ássiid  vuoigatvuođas guolástit Anára gielddas leahkki álbmotmeahci siste, gč. 4.3.  Guolástus.    Álbmotmeahci ráfáidahttinnjuolggadusat eai váikkut dasa, mii Suoma ja Norgga  gaskasaš ásahusa vuođul Deanu guolástanbire oktasaš guolástannjuolggadusas  dahkkojuvvon soahpamuša ja dan čuvvosa dihto mearrádusaid fápmui bidjamis  (949/1972) lea mearriduvvon dahje mearriduvvo.   4.  Báikkálaš ja lagasgiliid ássiide guoskevaš sierranjuolggadusat   4.1. Mohtorfievrruiguin johtaleapmi  (meahccejohtalusláhka 4 §, meahccejohtalusásahus 13 §)    Anára ja Gihttela gieldalaččaide sáhttá mieđihit lobiid johtalit  meahccefievrruiguin dihto ákkaiguin (gč. lohku 5.3. Meahccejohtalus)    Anára ja Gihttela gieldalaččaide sáhttá mieđihit lobiid johtalit mohtorfatnasiin  dihto ákkaiguin (gč. lohku 5.4. Čáhcejohtalus). Mohtorfatnasiin ožžot johtalit  dušše lagasgiliid ássit.    Boazobargguid oktavuođas oažžu johtalit mohtorfievrruiguin  meahccejohtaluslága ja -ásahusa mielde (gč. lohku 5.2. Boazodoallu ja lohku  5.3. Meahccejohtalus) 4.2. Meahccebivdu   (meahcástanláhka 8 § ja 9 §, ásahus stáhta oamastan dihto guovlluide  vuođđuduvvon álbmotmehciin ja luonddumehciin 3 §)    Anára ja Gihttela gielddain fásta ássi olmmoš oažžu bivdit meahci  meahcástanlága mielde álbmotmeahcis iežas gieldda siste. Bivdobeatnagiid  oažžu geavahit bivddu oktavuođas meahcástanlága mielde. Meahciráđđehus  sáhttá mieđihit lobi ealga- ja guovžabivddu ordnestallamiida ja biergguid  viežžamii mohtorfievrruin meahcis. Anára gieldda lagasgiliid ássiide ja Anára  gieldda luondduealáhusbargiide sáhttá mieđihit lobi johtalit mohtorgielkkáin  rievssaha gárdebivddu oktavuođas.    Meahccebivdui guoskevaš gaskaboddosaš gohtten ja dolastallan lea lobálaš  álbmotmeahcis dušše dalle, go geavaha goike ovssiid, rissiid ja guddožiid  avádatjuogu prinsihpaiguin (gč. čuokkis 3.4.). Meahccebivddu oktavuođas sáhttá  váldit gaskaboddosaš gohttemii dárbbašlaš soames seakka beahceváhčosa  lávvomuorran.    Báikkálaš ássiin, geat ožžot bivdit álbmotmeahcis, lea vuoigatvuohta váldit  gárderissiid. 4.3. Guolástus  (guolástanláhka 12 §, guolástanásahus 43 a §)    Anára gieldalaččain lea guolástanlobi mielde vuoigatvuohta oažžut gieldalažžii  oaivvilduvvon guolástanlobi álbmotmeahccái. Guolástanlobiid mieđiheapmi  vuođđuduvvá čáziid bistevaš buvttadeapmái. Anára gieldda lagasgiliid ássiide  sáhttá mieđihit lobi johtalit mohtorgielkkáin guolástusa oktavuođas.    Gihttela gieldda beallai mieđihuvvojit lobit guolástanlága mielde. 5. Eará njuolggadusat   5.1. Eiseváldedoaibma  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 2 §)    Johtaleapmái, mohtorfievrruid ja áibmofievrruid geavaheapmái sihke gohttemii  ja dolastallamii guoskevaš ráddjehusat eai guoskka eiseváldedoaimmaide, mat  suvvojuvvojit suodjalannjuolggadusain. Eiseváldedoaimmaid dikšu olbmot  galget dárbbu mielde sáhttit čájehit iežaset leat doaibmamin máinnašuvvon  doaimmain.       5.2. Boazodoallu  (boazodoalloláhka 3 §, ásahus stáhta oamastan dihto guovlluide vuođđuduvvon  álbmotmehciin ja luonddumehciin 2 §, meahccejohtalusláhka 4 §,  meahccejohtalusásahus 13 §)    Bohccuid guohtun ja dasa guoskevaš boazodoallobargu lea álbmotmeahcis  lobálaš boazodoallolága mielde. Vejolaš ođđa dálvebiebmanbáikkiin galgá  almmuhit Meahciráđđehussii ovddalgihtii.    Boazodoalus dárbbašlaš gámppáid, boazoáiddiid ja eará rusttegiid oažžu ráhkadit  Meahciráđđehusa lobiin.    Mohtorfievrruid oažžu geavahit boazobargguin meahccejohtaluslága ja -ásahusa  mielde.    Boazobeatnagiid oažžu geavahit boazobargguin. Boazodoalu várás galgá oažžut  nuvttá boaldin- ja goahtemuorran dárbbašlaš muoraid. Meahciráđđehus sáhttá  vuovdit boazodoalu várás dárbbašlaš muora álbmotmeahcis. 5.3. Meahccejohtalus  (meahccejohtalusláhka 4 §, meahccejohtalusásahus 13 §)    Mohtorfievrruid oažžu geavahit boazobargguin meahccejohtaluslága mielde.  Olbmot, geat johtet mohtorgielkkáin boazobargguin, galget dárbbu mielde  čájehit ahte sii leat álbmotmeahcis boazobargguin.    Meahciráđđehus sáhttá mieđihit meahccejohtaluslobi álbmotmeahccái  čuovvovaš ulbmiliidda:</p>
<p type="listitem">Anára gieldda lagasgiliid ássiide ja luondduealáhusbargiide mohtorgielkkáin  johtaleapmái álbmotmeahcis Anára gieldda siste rievssaha gárdebivddu  oktavuođas;</p>
<p type="listitem">Anára gieldda lagasgiliid ássiide mohtorgielkkáin johtaleapmái álbmotmeahcis  Anára gieldda siste guolástusa oktavuođas;</p>
<p type="listitem">Lismálaččaide boaldinmuora fievrrideami várás mohtorgielkkáin;</p>
<p type="listitem">Anára gieldda lagasgiliid ássiide smávva turismadoibmii (ee. biergasiid  fievrrideapmi, boazo- ja čuoiganmátkkiid fuolahus, áššehassáhtosteamit dihto  johtolagaid mielde) dálvvi áigge mohtorgielkkáin;</p>
<p type="listitem">ovttaskas dáhpáhusaid várás lobiid oahpistuvvon joavkkuid  dálvevánddardemiid ja boazovánddardemiid fuolahussii mohtorgielkkáin;</p>
<p type="listitem">Anára ja Gihttela gieldda ássiide ealga- ja guovžabivddu ordnestallamiidda ja  sállaša viežžamii mohtorgielkkáin sihke ovttaháváš lobiid sállaša viežžamii  bievlan;</p>
<p type="listitem">gollerogganbáikkiid ja ruvkebiriid fuolahussii dálvvi áigge mohtorgielkkáin  Meahciráđđehusa lohperávvagiid mielde;</p>
<p type="listitem">gollerogganbáikkiid ja ruvkebiriid fuolahussii geasi áigge sierra ákkaiguin  Meahciráđđehusa lohperávvagiid mielde;</p>
<p type="listitem">guorahallama mielde eará meahccejohtalussii álbmotmeahci doibmii heivvolaš  ulbmilii. 5.4. Čáhcejohtalus   (LsL 18 §)    Álbmotmeahci čáziid alde oažžu johtalit suga dahje mealu almmá sierra lobi  haga.    Čáhceskohteriin ii leat lohpi vuodjit álbmotmeahcis.    Mohtorfatnasa ožžot geavahit álbmotmeahci lagasgiliid ássit.    Meahciráđđehus sáhttá mieđihit mohtorfatnasa geavahanlobi álbmotmeahccái  čuovvovaš ulbmiliidda:</p>
<p type="listitem">báikkálaš (Anára ja Gihttela gieldalaččaide) luondduealáhusbargiide</p>
<p type="listitem">lagasgiliid turismafitnodatolbmuide (galgá leat soahpamuš Meahciráđđehusain)  gávppálaš fanassáhtostemiid várás</p>
<p type="listitem">Anára ja Gihttela gieldda ássiide lubmemii, guolástussii ja meahccebivdui  johkaossodagaide Avviljoga šaldi - Gorsajávri ja Náskanjohka - Avviljohka</p>
<p type="listitem">gollerogganbáikkiid ja ruvkebiriid fuolahussii guđege dáhpáhusa mielde</p>
<p type="listitem">priváhta giddodahkii johtima várás 5.5. Golledoidin  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 3 §, meahccejohtalusláhka 4 §, ruvkeláhka 1 §, 3 § ja 12 §,  eanageavahan- ja huksenláhka)    Golledoidin álbmotmeahcis lea lobálaš dušše ruvkelága mieldásaš  golledoidinbáikkiin ja ruvkebiriin.    Leammi álbmotmeahcis lea lobálaš eará go mašiinnain dáhpáhuvvi golledoidin.  Mašiinnain dáhpáhuvvi golledoidin lea lobálaš dain golledoidinbáikkiin ja ruvkebiriin, mat ledje fámus, go álbmotmeahccái guoskevaš ásahusa nuppástus  (1991) bođii fápmui.    Doidinbáikkiid ja ruvkebiriid fuolahussii sáhttá mieđihit lobiid  meahccejohtalussii Meahciráđđehusa lohperávvagiid mielde.</p>
<p type="listitem">Meahciráđđehus sáhttá mieđihit ruvkebiriide ja doidinbáikkiide mearreáigásaš  lobiid golleroggama várás dárbbašlaš visttiide. Huksema várás galgá leat gieldda  mieđihan huksenlohpi, rogganbáikkiid huksema várás dasa lassin Bargofápmo-  ja ealáhusministeriija lohpi. 5.6. Lobivuloš doaibma    Meahciráđđehus sáhttá mieđihit lobi álbmotmeahccái čuovvovaš ulbmiliidda:</p>
<p type="listitem">ráddjenoasis johtaleapmái (LsL 18 §)</p>
<p type="listitem">áibmofievrruin seaivumii (áibmojohtalusláhka 40 §)</p>
<p type="listitem">dieđalaš dahje oahpahuslaš ulbmilis dáhpáhuvvi ealliid goddimii ja bivdimii  sihke šattuid, dáid osiid sihke minerálačájánasaid smávva váldimii (ásahus stáhta  oamastan dihto guovlluide vuođđuduvvon álbmotmehciin ja luonddumehciin  2 §). Lohpi galgá ohccojuvvot čálalaččat Meahciráđđehusas.</p>
<p type="listitem">eará guolástussii go seaktebivdimii dahje bilkemii (ásahus stáhta oamastan  dihto guovlluide vuođđuduvvon álbmotmehciin ja luonddumehciin 2 §)</p>
<p type="listitem">boazodollui guoskevaš rusttegiid huksemii (ásahus stáhta oamastan dihto  guovlluide vuođđuduvvon álbmotmehciin ja luonddumehciin 2 §)</p>
<p type="listitem">golledoidima várás dárbbašlaš gámppáid huksemii (gč. lohku 5.5. Golledoidin)  (ásahus stáhta oamastan dihto guovlluide vuođđuduvvon álbmotmehciin ja  luonddumehciin 3 §)</p>
<p type="listitem">almmolaš dilálašvuođa lágideapmái (čoahkkananláhka 13 §)</p>
<p type="listitem">meahccejohtalussii dihto ákkaiguin (gč. lohku 5.3. Meahccejohtalus)  (meahccejohtalusláhka 4 §)</p>
<p type="listitem">mohtorfatnasiid geavahanlobit dihto ákkaiguin (LsL 18 §) (gč. lohku 5.4.  Čáhcejohtalus)    Birasministeriija sáhttá mieđihit álbmotmeahccái lobiid geologalaš dutkamii ja  málbmaohcamii sihke liiggás laskan dahje muđui vahátlaš šaddo- dahje eallišlája  oktagasaid geahpedeapmái.    Guvllolaš birasguovddáš sáhttá mieđihit álbmotmeahccái lobiid  luonddusuodjalanlága 48 §:a mielde ee. ráfáidahtton šattu dahje dan oasi  čoaggimii sihke ráfáidahtton eallišlája bivdimii dahje gittaváldimii dainna  eavttuin, ahte šládja lea ainge vuohkkasit suodjaluvvon. 5.7. Turismii guoskevaš fitnodatdoaibma  (LsL 18 §)    Turismii guoskevaš doaimma sáhttá álbmotmeahcis jođihit almmá sierra  soahpamuša dahje lobi haga, jos doaibma vuođđuduvvá álbmotmeahcis  suvvojuvvon juohkeolbmovuoigatvuođaide dego lustavázzimii dahje čuoigamii.    Orustansajiid geavaheami várás turismma fitnodatdoaimmas galgá leat  Meahciráđđehusa lohpi dahje soahpamuš.    Almmolaš dilálašvuođa lágideami várás álbmotmeahcis galgá háhkat  Meahciráđđehusa lobi (čoahkkananláhka 13 §).    Daiguin Anára gieldalaččaiguin, geat doibmet guovllus  turismafitnodatolmmožin, Meahciráđđehus sáhttá dahkat soahpamuša dahje sii  sáhttet oažžut lobi smávva turismadoibmii guoskevaš meahccejohtalussii dálvvi  áigge mohtorgielkkáin (gč. lohku 5.3. Meahccejohtalus).    Oahpistuvvon dálvevánddardemiid ja boazomátkkiid fuolahussii  mohtorgielkkáin sáhttá mieđihit ovttaháváš lobiid turismafitnodatolbmuide.  Ovdalgo lohpi mieđihuvvo, de gullojuvvojit guoskevaš guovllu bálgosat.    Lagasgiliid turismafitnodatolbmuide sáhttá mieđihit mohtorfatnasa  geavahanlobiid (gč. lohku 5.4. Čáhcejohtalus). 5.8. Eará mearrádusat    Dán ortnetnjuolggadusa njuolggadusat, maid vuođul dihto doaibmabijut  álbmotmeahcis suvvojuvvojit, eai atte geasage viidáset vuoigatvuođa go dan mii  áššáigullevaš olbmos muđui lea.    Luonddusuodjaleami goziheaddji eiseválddis dahje luonddusuodjalanguovllu  fávttas lea vuoigatvuohta duoguštit meahcástan-, guolástan- dahje eará neavvuid,  mat leat geavahuvvon dahje maid lea jurdda geavahit daid njuolggadusaid dahje  mearrádusaid vuostá, mat álbmotmeahcis galget čuvvojuvvot. Seamma  duoguštanvuoigatvuohta guoská maiddái álbmotmeahcis lobiheamet  bivdojuvvon ealliide ja lobiheamet čoggojuvvon šattuide sihke buot dasa, mii  álbmotmeahcis lea gildojuvvon váldimis dahje doppe geavaheamis (LsL 60 §).</p>
<p><em type="bold">Nuppástusohcan </em></p>
<p>Mearrádussii oažžu ohcat nuppástusa váidimiin Roavvenjárgga hálddahusriektái 30 beaivvi sisa mearrádusa diehtunoažžumis. Dárkilet rávvagat nuppástusohcamis gávdnojit váidinčujuheamis, mii lea mearrádusa čuovusin.</p>
<p><em type="bold">Mearrádusa diehtunaddin </em></p>
<p>Dát mearrádus addojuvvo diehtun oktasašdiehtunaddimin. Mearrádus dollojuvvo oaidninláhkai 13.5.2009 rádjai Meahciráđđehusa guovddášovttadagas, Vernissakatu 4, 01300 Vantaa, Meahciráđđehusa Avvila doaibmabáikkis, Ivalontie 10, 99800 Avvil, Davvi-Sámi luondduguovddážis Siiddas, Anára ja Gihttela gielddaid almmuhusdávvaliin ja Meahciráđđehusa interneahttasiidduin čujuhusas: www.metsa.fi/Retkeily&amp;erämatkailu/Luvat ja päätökset/Uusimmat järjestyssäännöt. Áššegirjji oaidninláhkai bidjamis almmuhuvvo Virggálaš bláđis 6.4.2009 sihke aviisa Lapin Kansas ja vahkkobláđis Inarilainen.</p>
<p xml:lang="smj">Luonddubálvalushoavda</p>
<p xml:lang="fkv">Rauno</p>
<p xml:lang="fin">Väisänen</p>
<p>Allagohcci</p>
<p xml:lang="rmf">Esko</p>
<p xml:lang="fin">Korsulainen</p>
<p><em type="bold">Čuvvosat </em>1. Leammi álbmotmeahci avádatkárta 2. Leammi álbmotmeahci lagasgilleráddjenkárta 3. </p>
<p>Váidinčujuheapmi</p>
<p>Čuovus 1. Leammi álbmotmeahci avádatkárta Čuovus 2. Leammi álbmotmeahci lagasgilleráddjenkárta Čuovus 3. Váidinčujuheapmi</p>
<p>Čuovus 1. Leammi álbmotmeahci avádatkárta </p>
<p xml:lang="fin">Matti Mustan tupa</p>
<p>Nuorgaminsavu</p>
<p>Čuovus 2. Leammi álbmotmeahci lagasgilleráddjenkárta</p>
</body></document>
