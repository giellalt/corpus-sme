<document xml:lang="sme" id="no_id">
  <header>
    <title/>
    <genre code="admin"/>
    <author>
      <unknown/>
    </author>
    <year>2009</year>
    <publChannel>
      <publication>
        <publisher>Metsähallitus</publisher>
      </publication>
    </publChannel>
    <wordcount>2069</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>https://julkaisut.metsa.fi/assets/pdf/lp/Js/lemmenjoki-jssaame.pdf</origFileName>
    <parallel_text xml:lang="fin" location="lemmenjoki-jsfin.pdf"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="koi">1021/623/2009</p>
    <p> <em type="bold">MEAHCIRÁĐĐEHUSA MEARRÁDUS  Leammi álbmotmeahci   ortnetnjuolggadusas </em></p>
    <p>
      <em type="bold"> Addojuvvon Vantaas 18.3.2009 </em>
    </p>
    <p>
      <em type="bold">Leammi álbmotmeahci ortnetnjuolggadus </em>
    </p>
    <p>Meahciráđđehus lea luonddusuodjalanlága (LsL, 1096/1996) 18 ja 20 §:aid vuođul addán čuovvovaš ortnetnjuolggadusa Anára ja Gihttela gielddain leahkki Leammi álbmotmeahci várás.</p>
    <p>Ortnetnjuolggadussii leat váldojuvvon mearrádusat čuovvovaš njuolggadusain: Suoma vuođđoláhka (731/1999), luonddusuodjalanláhka (1096/1996), ásahus stáhtaeatnamiidda vuođđuduvvon dihto álbmotmehciin ja luonddumehciin (932/1981) sihke ásahusa nuppástus (583/1991), sámediggeláhka (974/1995), meahccejohtalusláhka (1710/1995), meahccejohtalusásahus (10/1996), meahcástanláhka (615/1993), guolástanláhka (286/1982), gádjunláhka (486/2003), boazodoalloláhka (84/1990), ruvkeláhka (503/1965), áibmojohtalusláhka (281/1995), eanageavahan- ja huksenláhka (132/1999), čoahkkananláhka (530/1999) ja bázahusláhka (1072/1993). Dasa lassin ortnetnjuolggadusas leat mielde mearrádusat, maid Meahciráđđehus álbmotmeahci hálddahusas vástideaddji eiseváldin eanaeaiggáda hámis lea vuoigadahtton ja geatnegahtton addit.</p>
    <p>Ortnetnjuolggadusa mearrádusat čuvvot daid prinsihpaid, mat leat ovdanbukton Birasministeriija 28.11.2008 nannen luonddusuodjalanlága 19 §:a vuođul dahkkojuvvon Leammi álbmotmeahci dikšun- ja geavahanplánas.</p>
    <p>Ortnetnjuolggadus guoská daidda álbmotmeahccái gullevaš, stáhta oamastan eana- ja čáhceguovlluide, mat leat čuovuskártii merkejuvvon ráddjema sisa. Dasa lassin ortnetnjuolggadus guoská daidda guovlluide, mat leat háhkkojuvvon dahje maid lea jurdda háhkat stáhta oamastussii laktin dihte daid álbmotmeahccái dan vuođđudeami maŋŋá.</p>
    <p>Báikkálaš ássiiguin oaivvildit Anára ja Gihttela gielddas heaggačálihuvvon ja fásta ássi olbmuid iežaset gieldda siste. Lagasgiliid ássiiguin oaivvildit kártačuvvosa 2 ráddjema siste leahkki giliid ássiid.</p>
    <p>Dát ortnetnjuolggadus gomiha 11.3.1988 addojuvvon Leammi álbmotmeahci ortnetnjuolggadusa oktan dasa maŋŋelis dahkkojuvvon rievdadusaiguin ja lasáhusaiguin.</p>
    <p>
      <em type="bold">1. Álbmotmeahci vuođđudeapmi ja dan ulbmil </em>
      <em type="italic">(láhka dihto ođđa luonddusuodjalanguovlluid vuođđudeamis stáhtaeatnamiidda; 634/1956 1 §, láhka dihto ođđa luonddusuodjalanguovlluid vuođđudeamis stáhtaeatnamiidda addojuvvon lága rievdadeamis; 204/1971 20 §, láhka stáhta oamastan dihto guovlluid čohkkemis álbmotmeahccin ja luonddumeahccin; 674/1981 4 §)  </em>
    </p>
    <p>Leammi álbmotmeahcci lea vuođđuduvvon 1956:s, ja dat lea viiddiduvvon vuos 1971:s ja ođđasit 1982:s.</p>
    <p>Leammi álbmotmeahcci lea almmolaš oaidnámuššan oaivvilduvvon luonddusuodjalanguovlu, man guovddáš ulbmilin lea suodjalit Davvi-Lappi meahcceluonddu. Álbmotmeahci deháleamos ulbmilin lea suodjalit álgoálgosaš luonddu iešvuođaid, šlájaid ja ealánservodagaid, muhto suodjalit sáhttá maiddái olbmo doaimmaid boađusin šaddan árbevirolaš birrasiid, ealánservodagaid, duovdagiid ja rusttegiid. Árbevirolaš sámeealáhusat ja daid hábmen luondotiippat ja ráhkadusat leat mávssolaš oassi álbmotmeahcis. Álbmotmeahcci láhčá vejolašvuođaid vánddardeapmái, oahpahussii ja dutkamii.</p>
    <p>
      <em type="bold">2.  Sámiid vuoigatvuohta iežaset gillii ja kultuvrii </em>
      <em type="italic">(vuođđoláhka 17 § ja 121 §, sámediggeláhka 9 §, 3 §, 5 § ja 6 §, riikkadási guovlluidgeavahanulbmilat lohku 4.7.) </em>
    </p>
    <p>Sámiid ruovttuguvlui gullá eanaš oassi álbmotmeahcis; Anára gieldda sisa báhcci guovlu. Sámiin lea álgoálbmogin vuoigatvuohta bajásdoallat ja ovddidit iežaset giela, kultuvrra ja iežaset kulturhápmái gullevaš árbevirolaš ealáhusaid dego boazodoalu, guolástusa ja meahccebivddu.</p>
    <p>Guovlluidgeavaheamis váldojuvvo vuhtii sámiide álgoálbmogin gullevaš vuoigatvuohta bajásdoallat ja ovddidit iežaset kultuvrra árbevirolaš sámeealáhusaid ovddidanvejolašvuođaid dorvvastan dihte. Boazodoalu guovlluidgeavahanvejolašvuođat dorvvastuvvojit.</p>
    <p>
      <em type="bold">3. Oppalaš njuolggadusat </em>
    </p>
    <p>
      <em type="bold">3.1. Oppalaš gielddut </em>
      <em type="italic">(ásahus stáhta oamastan dihto guovlluide vuođđuduvvon álbmotmehciin ja luonddumehciin 1 §, meahcástanláhka 8 lohku, bázahusláhka 19 §) </em>
    </p>
    <p>Álbmotmeahcis leat gildojuvvon čuovvovaš, luonddu rievdadeaddji doaibmabijut maŋŋelis máinnašuvvon spiehkastagaiguin:</p>
    <p type="listitem">• goivvohagad roggan ja eanaávdnasiid váldin</p>
    <p type="listitem">• visttiid, geainnuid ja rusttegiid ráhkadeapmi</p>
    <p type="listitem">• ealliid goddin, bivdin dahje heađušteapmi ja ealliid besiid, šattuid ja ealli ja</p>
    <p>jápma šaddoosiid váldin ja vahágahttin</p>
    <p type="listitem">• beatnagiid doallan luovus</p>
    <p type="listitem" xml:lang="fin">• ludnen</p>
    <p type="listitem">• eará doaibmabijut, mat sáhttet rievdadit guovllu luonddudili ja čuohcit dan</p>
    <p>šattuid dahje ealliid seailumii</p>
    <p>
      <em type="bold">3.2. Álbmotmeahci avádatjuohku </em>
      <em type="italic">(ásahus stáhta oamastan dihto guovlluide vuođđuduvvon álbmotmehciin ja luonddumehciin 4 §) </em>
    </p>
    <p>Álbmotmeahcci lea juhkkojuvvon avádagaide, maidda gusket sierralágan johtalan-, gohtten- ja dolastallanmearrádusat (kártačuovus 1). Avádagat leat:</p>
    <p>viidodat %    álbmotmeahci viidodagas Boaittobealeavádat 253 925 ha  88 % Lustageavahanavádat 30 592 ha  11 % Kulturavádat   1 059 ha vuollel   1 % Ráddjenavádat  314 ha vuollel   1 % Oktiibuot  285 790 ha</p>
    <p>
      <em type="bold">3.3. Johtalanvuoigatvuođat </em>
      <em type="italic">(LsL 18 §, meahccejohtalusláhka 4 §, áibmojohtalusláhka 40 §) </em>
    </p>
    <p>Álbmotmeahcis oažžu johtalit iešráđálaččat juohke sajis. Ravadasgoržži ráddjenavádagas oažžu johtalit merkejuvvon johtolagaid olggobealde dušše Meahciráđđehusa lobiin šattolašvuođa ja eanavuođu gollama hehtten dihte ja luonddusuodjalanárvvuid dorvvastan dihte.</p>
    <p>Sihkkelastit ja riidet oažžu dálá merkejuvvon geassevánddardanjohtolagaid mielde.</p>
    <p>Beanavuodjin lea gildojuvvon álbmotmeahcis.</p>
    <p>Mohtorfievrruid (maiddái mohtorfatnasa ja čáhceskohtera) geavaheapmi lea gildojuvon earret čuoggáin 4 ja 5 máinnašuvvon spiehkastagaid.</p>
    <p>Áibmofievrruin sáhttá seaivut Áibmojohtaluslágádusa ovddeš, Jeageloaivvi ja Mártten-Issát roavi seaivunbáikkiide iežas vásttuin. Muđui áibmofievrruid seaivumii galgá leat lohpi (gč. lohku 5.6 Lobivuloš doaibma).</p>
    <p>
      <em type="bold">3.4. Gohtten, dolastallan ja ávdinstobuid geavaheapmi </em>
      <em type="italic">(ásahus stáhta oamastan dihto guovlluide vuođđuduvvon álbmotmehciin ja luonddumehciin 2 §, gádjunláhka 24 §, LsL 18 §) </em>
    </p>
    <p>Leammi álbmotmeahcis oažžu gohttet oanehis áiggi earret ráddjenavádaga. Gohtten ii oaččo čuohcit álbmotmeahci luondduárvvuide iige heađuštit álbmotmeahci eará geavaheami. Leammileagis Njurggoluovtta ja Gollehámmana gaskkas oažžu gohttet dušše dan várás oaivvilduvvon orustansajiin.</p>
    <p>Lustageavahanavádagas oažžu dolastallat dušše dolastallama várás oaivvilduvvon báikkiin. Boaittobealeavádagas oažžu dolastallat maiddái eará sajis go huksejuvvon dolastallanbáikkiin, ii goittotge vuollel kilomehterbeali duohken huksejuvvon dolastallanbáikkis. Dolastallamii oažžu geavahit goike ovssiid, rissiid ja guddožiid.</p>
    <p>Sajušdola bidjan lea ollásit gildojuvvon meahccebuollinváruhusa áigge.</p>
    <p>Álbmotmeahci beaivestobut leat oaivvilduvvon vuosttažettiin beaiveatnui ja ávdinstobut gaskaboddosaš idjadeami várás. Meahciráđđehus sáhttá dasa lassin addit dárkilet rávvagiid stobuid geavaheamis.</p>
    <p>
      <em type="bold">3.5. Murjen ja guoppardeapmi </em>
      <em type="italic">(ásahus stáhta oamastan dihto guovlluide vuođđuduvvon álbmotmehciin ja luonddumehciin 2 § ja LsL 18 §)  </em>
    </p>
    <p>Murjjiid ja borramušguobbariid oažžu čoaggit, jos johtalanráddjehusat eai dan hehtte.</p>
    <p>
      <em type="bold">3.6. Meahccebivdu ja guolástus </em>
      <em type="italic">(ásahus stáhta oamastan dihto guovlluide vuođđuduvvon álbmotmehciin ja luonddumehciin 3 §, guolástanláhka 5 §, 8 §:a 1 mom.) </em>
    </p>
    <p>Meahccebivdu lea álbmotmeahcis gildojuvvon earáin go báikkálaš ássiin (gč. lohku 4.2. Meahccebivdu)</p>
    <p>Guolástit oažžu guolástanlága mielde seaktebivdosiin ja bilkemiin sihke leanalaš vuoggabivdolobiin eará sajis go álbmotmeahci rávdnječáziin (dego jávrečáziin). Meahciráđđehus sáhttá mieđihit maiddái eará guolástanlobiid. Báikkálaš ássiid vuoigatvuođas guolástit Anára gielddas leahkki álbmotmeahci siste, gč. 4.3. Guolástus.</p>
    <p>Álbmotmeahci ráfáidahttinnjuolggadusat eai váikkut dasa, mii Suoma ja Norgga gaskasaš ásahusa vuođul Deanu guolástanbire oktasaš guolástannjuolggadusas dahkkojuvvon soahpamuša ja dan čuvvosa dihto mearrádusaid fápmui bidjamis (949/1972) lea mearriduvvon dahje mearriduvvo.</p>
    <p>
      <em type="bold">4.  Báikkálaš ja lagasgiliid ássiide guoskevaš sierranjuolggadusat </em>
    </p>
    <p>
      <em type="bold">4.1. Mohtorfievrruiguin johtaleapmi </em>
      <em type="italic">(meahccejohtalusláhka 4 §, meahccejohtalusásahus 13 §) </em>
    </p>
    <p>Anára ja Gihttela gieldalaččaide sáhttá mieđihit lobiid johtalit meahccefievrruiguin dihto ákkaiguin (gč. lohku 5.3. Meahccejohtalus)</p>
    <p>Anára ja Gihttela gieldalaččaide sáhttá mieđihit lobiid johtalit mohtorfatnasiin dihto ákkaiguin (gč. lohku 5.4. Čáhcejohtalus). Mohtorfatnasiin ožžot johtalit dušše lagasgiliid ássit.</p>
    <p>Boazobargguid oktavuođas oažžu johtalit mohtorfievrruiguin meahccejohtaluslága ja -ásahusa mielde (gč. lohku 5.2. Boazodoallu ja lohku 5.3. Meahccejohtalus)</p>
    <p>
      <em type="bold">4.2. Meahccebivdu  </em>
      <em type="italic">(meahcástanláhka 8 § ja 9 §, ásahus stáhta oamastan dihto guovlluide vuođđuduvvon álbmotmehciin ja luonddumehciin 3 §) </em>
    </p>
    <p>Anára ja Gihttela gielddain fásta ássi olmmoš oažžu bivdit meahci meahcástanlága mielde álbmotmeahcis iežas gieldda siste. Bivdobeatnagiid oažžu geavahit bivddu oktavuođas meahcástanlága mielde. Meahciráđđehus sáhttá mieđihit lobi ealga- ja guovžabivddu ordnestallamiida ja biergguid viežžamii mohtorfievrruin meahcis. Anára gieldda lagasgiliid ássiide ja Anára gieldda luondduealáhusbargiide sáhttá mieđihit lobi johtalit mohtorgielkkáin rievssaha gárdebivddu oktavuođas.</p>
    <p>Meahccebivdui guoskevaš gaskaboddosaš gohtten ja dolastallan lea lobálaš álbmotmeahcis dušše dalle, go geavaha goike ovssiid, rissiid ja guddožiid avádatjuogu prinsihpaiguin (gč. čuokkis 3.4.). Meahccebivddu oktavuođas sáhttá váldit gaskaboddosaš gohttemii dárbbašlaš soames seakka beahceváhčosa lávvomuorran.</p>
    <p>Báikkálaš ássiin, geat ožžot bivdit álbmotmeahcis, lea vuoigatvuohta váldit gárderissiid.</p>
    <p>
      <em type="bold">4.3. Guolástus </em>
      <em type="italic">(guolástanláhka 12 §, guolástanásahus 43 a §) </em>
    </p>
    <p>Anára gieldalaččain lea guolástanlobi mielde vuoigatvuohta oažžut gieldalažžii oaivvilduvvon guolástanlobi álbmotmeahccái. Guolástanlobiid mieđiheapmi vuođđuduvvá čáziid bistevaš buvttadeapmái. Anára gieldda lagasgiliid ássiide sáhttá mieđihit lobi johtalit mohtorgielkkáin guolástusa oktavuođas.</p>
    <p>Gihttela gieldda beallai mieđihuvvojit lobit guolástanlága mielde.</p>
    <p>
      <em type="bold">5. Eará njuolggadusat </em>
    </p>
    <p>
      <em type="bold">5.1. Eiseváldedoaibma </em>
      <em type="italic">(ásahus stáhta oamastan dihto guovlluide vuođđuduvvon álbmotmehciin ja luonddumehciin 2 §) </em>
    </p>
    <p>Johtaleapmái, mohtorfievrruid ja áibmofievrruid geavaheapmái sihke gohttemii ja dolastallamii guoskevaš ráddjehusat eai guoskka eiseváldedoaimmaide, mat suvvojuvvojit suodjalannjuolggadusain. Eiseváldedoaimmaid dikšu olbmot galget dárbbu mielde sáhttit čájehit iežaset leat doaibmamin máinnašuvvon doaimmain.</p>
    <p>
      <em type="bold">5.2. Boazodoallu </em>
      <em type="italic">(boazodoalloláhka 3 §, ásahus stáhta oamastan dihto guovlluide vuođđuduvvon álbmotmehciin ja luonddumehciin 2 §, meahccejohtalusláhka 4 §, meahccejohtalusásahus 13 §) </em>
    </p>
    <p>Bohccuid guohtun ja dasa guoskevaš boazodoallobargu lea álbmotmeahcis lobálaš boazodoallolága mielde. Vejolaš ođđa dálvebiebmanbáikkiin galgá almmuhit Meahciráđđehussii ovddalgihtii.</p>
    <p>Boazodoalus dárbbašlaš gámppáid, boazoáiddiid ja eará rusttegiid oažžu ráhkadit Meahciráđđehusa lobiin.</p>
    <p>Mohtorfievrruid oažžu geavahit boazobargguin meahccejohtaluslága ja -ásahusa mielde.</p>
    <p>Boazobeatnagiid oažžu geavahit boazobargguin. Boazodoalu várás galgá oažžut nuvttá boaldin- ja goahtemuorran dárbbašlaš muoraid. Meahciráđđehus sáhttá vuovdit boazodoalu várás dárbbašlaš muora álbmotmeahcis.</p>
    <p>
      <em type="bold">5.3. Meahccejohtalus </em>
      <em type="italic">(meahccejohtalusláhka 4 §, meahccejohtalusásahus 13 §) </em>
    </p>
    <p>Mohtorfievrruid oažžu geavahit boazobargguin meahccejohtaluslága mielde. Olbmot, geat johtet mohtorgielkkáin boazobargguin, galget dárbbu mielde čájehit ahte sii leat álbmotmeahcis boazobargguin.</p>
    <p>Meahciráđđehus sáhttá mieđihit meahccejohtaluslobi álbmotmeahccái čuovvovaš ulbmiliidda:</p>
    <p type="listitem">• Anára gieldda lagasgiliid ássiide ja luondduealáhusbargiide mohtorgielkkáin</p>
    <p>johtaleapmái álbmotmeahcis Anára gieldda siste rievssaha gárdebivddu oktavuođas;</p>
    <p type="listitem">• Anára gieldda lagasgiliid ássiide mohtorgielkkáin johtaleapmái álbmotmeahcis</p>
    <p>Anára gieldda siste guolástusa oktavuođas;</p>
    <p type="listitem">• Lismálaččaide boaldinmuora fievrrideami várás mohtorgielkkáin;</p>
    <p type="listitem">• Anára gieldda lagasgiliid ássiide smávva turismadoibmii (ee. biergasiid</p>
    <p>fievrrideapmi, boazo- ja čuoiganmátkkiid fuolahus, áššehassáhtosteamit dihto johtolagaid mielde) dálvvi áigge mohtorgielkkáin;</p>
    <p type="listitem">• ovttaskas dáhpáhusaid várás lobiid oahpistuvvon joavkkuid</p>
    <p>dálvevánddardemiid ja boazovánddardemiid fuolahussii mohtorgielkkáin;</p>
    <p type="listitem">• Anára ja Gihttela gieldda ássiide ealga- ja guovžabivddu ordnestallamiidda ja</p>
    <p>sállaša viežžamii mohtorgielkkáin sihke ovttaháváš lobiid sállaša viežžamii bievlan;</p>
    <p type="listitem">• gollerogganbáikkiid ja ruvkebiriid fuolahussii dálvvi áigge mohtorgielkkáin</p>
    <p>Meahciráđđehusa lohperávvagiid mielde;</p>
    <p type="listitem">• gollerogganbáikkiid ja ruvkebiriid fuolahussii geasi áigge sierra ákkaiguin</p>
    <p>Meahciráđđehusa lohperávvagiid mielde;</p>
    <p type="listitem">• guorahallama mielde eará meahccejohtalussii álbmotmeahci doibmii heivvolaš</p>
    <p>ulbmilii.</p>
    <p>
      <em type="bold">5.4. Čáhcejohtalus  </em>
      <em type="italic">(LsL 18 §) </em>
    </p>
    <p>Álbmotmeahci čáziid alde oažžu johtalit suga dahje mealu almmá sierra lobi haga.</p>
    <p>Čáhceskohteriin ii leat lohpi vuodjit álbmotmeahcis.</p>
    <p>Mohtorfatnasa ožžot geavahit álbmotmeahci lagasgiliid ássit.</p>
    <p>Meahciráđđehus sáhttá mieđihit mohtorfatnasa geavahanlobi álbmotmeahccái čuovvovaš ulbmiliidda:</p>
    <p type="listitem">• báikkálaš (Anára ja Gihttela gieldalaččaide) luondduealáhusbargiide</p>
    <p type="listitem">• lagasgiliid turismafitnodatolbmuide (galgá leat soahpamuš Meahciráđđehusain)</p>
    <p>gávppálaš fanassáhtostemiid várás</p>
    <p type="listitem">• Anára ja Gihttela gieldda ássiide lubmemii, guolástussii ja meahccebivdui</p>
    <p>johkaossodagaide Avviljoga šaldi - Gorsajávri ja Náskanjohka - Avviljohka</p>
    <p type="listitem">• gollerogganbáikkiid ja ruvkebiriid fuolahussii guđege dáhpáhusa mielde</p>
    <p type="listitem">• priváhta giddodahkii johtima várás</p>
    <p>
      <em type="bold">5.5. Golledoidin </em>
      <em type="italic">(ásahus stáhta oamastan dihto guovlluide vuođđuduvvon álbmotmehciin ja luonddumehciin 3 §, meahccejohtalusláhka 4 §, ruvkeláhka 1 §, 3 § ja 12 §, eanageavahan- ja huksenláhka) </em>
    </p>
    <p>Golledoidin álbmotmeahcis lea lobálaš dušše ruvkelága mieldásaš golledoidinbáikkiin ja ruvkebiriin.</p>
    <p>Leammi álbmotmeahcis lea lobálaš eará go mašiinnain dáhpáhuvvi golledoidin. Mašiinnain dáhpáhuvvi golledoidin lea lobálaš dain golledoidinbáikkiin ja</p>
    <p>ruvkebiriin, mat ledje fámus, go álbmotmeahccái guoskevaš ásahusa nuppástus (1991) bođii fápmui.</p>
    <p>Doidinbáikkiid ja ruvkebiriid fuolahussii sáhttá mieđihit lobiid meahccejohtalussii Meahciráđđehusa lohperávvagiid mielde.</p>
    <p>Meahciráđđehus sáhttá mieđihit ruvkebiriide ja doidinbáikkiide mearreáigásaš lobiid golleroggama várás dárbbašlaš visttiide. Huksema várás galgá leat gieldda mieđihan huksenlohpi, rogganbáikkiid huksema várás dasa lassin Bargofápmo- ja ealáhusministeriija lohpi.</p>
    <p>
      <em type="bold">5.6. Lobivuloš doaibma </em>
    </p>
    <p>Meahciráđđehus sáhttá mieđihit lobi álbmotmeahccái čuovvovaš ulbmiliidda:</p>
    <p type="listitem">• ráddjenoasis johtaleapmái (LsL 18 §)</p>
    <p type="listitem">• áibmofievrruin seaivumii (áibmojohtalusláhka 40 §)</p>
    <p type="listitem">• dieđalaš dahje oahpahuslaš ulbmilis dáhpáhuvvi ealliid goddimii ja bivdimii</p>
    <p>sihke šattuid, dáid osiid sihke minerálačájánasaid smávva váldimii (ásahus stáhta oamastan dihto guovlluide vuođđuduvvon álbmotmehciin ja luonddumehciin 2 §). Lohpi galgá ohccojuvvot čálalaččat Meahciráđđehusas.</p>
    <p type="listitem">• eará guolástussii go seaktebivdimii dahje bilkemii (ásahus stáhta oamastan</p>
    <p>dihto guovlluide vuođđuduvvon álbmotmehciin ja luonddumehciin 2 §)</p>
    <p type="listitem">• boazodollui guoskevaš rusttegiid huksemii (ásahus stáhta oamastan dihto</p>
    <p>guovlluide vuođđuduvvon álbmotmehciin ja luonddumehciin 2 §)</p>
    <p type="listitem">• golledoidima várás dárbbašlaš gámppáid huksemii (gč. lohku 5.5. Golledoidin)</p>
    <p>(ásahus stáhta oamastan dihto guovlluide vuođđuduvvon álbmotmehciin ja luonddumehciin 3 §)</p>
    <p type="listitem">• almmolaš dilálašvuođa lágideapmái (čoahkkananláhka 13 §)</p>
    <p type="listitem">• meahccejohtalussii dihto ákkaiguin (gč. lohku 5.3. Meahccejohtalus)</p>
    <p>(meahccejohtalusláhka 4 §)</p>
    <p type="listitem">• mohtorfatnasiid geavahanlobit dihto ákkaiguin (LsL 18 §) (gč. lohku 5.4.</p>
    <p>Čáhcejohtalus)</p>
    <p>Birasministeriija sáhttá mieđihit álbmotmeahccái lobiid geologalaš dutkamii ja málbmaohcamii sihke liiggás laskan dahje muđui vahátlaš šaddo- dahje eallišlája oktagasaid geahpedeapmái.</p>
    <p>Guvllolaš birasguovddáš sáhttá mieđihit álbmotmeahccái lobiid luonddusuodjalanlága 48 §:a mielde ee. ráfáidahtton šattu dahje dan oasi čoaggimii sihke ráfáidahtton eallišlája bivdimii dahje gittaváldimii dainna eavttuin, ahte šládja lea ainge vuohkkasit suodjaluvvon.</p>
    <p>
      <em type="bold">5.7. Turismii guoskevaš fitnodatdoaibma </em>
      <em type="italic">(LsL 18 §) </em>
    </p>
    <p>Turismii guoskevaš doaimma sáhttá álbmotmeahcis jođihit almmá sierra soahpamuša dahje lobi haga, jos doaibma vuođđuduvvá álbmotmeahcis suvvojuvvon juohkeolbmovuoigatvuođaide dego lustavázzimii dahje čuoigamii.</p>
    <p>Orustansajiid geavaheami várás turismma fitnodatdoaimmas galgá leat Meahciráđđehusa lohpi dahje soahpamuš.</p>
    <p>Almmolaš dilálašvuođa lágideami várás álbmotmeahcis galgá háhkat Meahciráđđehusa lobi (čoahkkananláhka 13 §).</p>
    <p>Daiguin Anára gieldalaččaiguin, geat doibmet guovllus turismafitnodatolmmožin, Meahciráđđehus sáhttá dahkat soahpamuša dahje sii sáhttet oažžut lobi smávva turismadoibmii guoskevaš meahccejohtalussii dálvvi áigge mohtorgielkkáin (gč. lohku 5.3. Meahccejohtalus).</p>
    <p>Oahpistuvvon dálvevánddardemiid ja boazomátkkiid fuolahussii mohtorgielkkáin sáhttá mieđihit ovttaháváš lobiid turismafitnodatolbmuide. Ovdalgo lohpi mieđihuvvo, de gullojuvvojit guoskevaš guovllu bálgosat.</p>
    <p>Lagasgiliid turismafitnodatolbmuide sáhttá mieđihit mohtorfatnasa geavahanlobiid (gč. lohku 5.4. Čáhcejohtalus).</p>
    <p>
      <em type="bold">5.8. Eará mearrádusat </em>
    </p>
    <p>Dán ortnetnjuolggadusa njuolggadusat, maid vuođul dihto doaibmabijut álbmotmeahcis suvvojuvvojit, eai atte geasage viidáset vuoigatvuođa go dan mii áššáigullevaš olbmos muđui lea.</p>
    <p>Luonddusuodjaleami goziheaddji eiseválddis dahje luonddusuodjalanguovllu fávttas lea vuoigatvuohta duoguštit meahcástan-, guolástan- dahje eará neavvuid, mat leat geavahuvvon dahje maid lea jurdda geavahit daid njuolggadusaid dahje mearrádusaid vuostá, mat álbmotmeahcis galget čuvvojuvvot. Seamma duoguštanvuoigatvuohta guoská maiddái álbmotmeahcis lobiheamet bivdojuvvon ealliide ja lobiheamet čoggojuvvon šattuide sihke buot dasa, mii álbmotmeahcis lea gildojuvvon váldimis dahje doppe geavaheamis (LsL 60 §).</p>
    <p>
      <em type="bold">Nuppástusohcan </em>
    </p>
    <p>Mearrádussii oažžu ohcat nuppástusa váidimiin Roavvenjárgga hálddahusriektái 30 beaivvi sisa mearrádusa diehtunoažžumis. Dárkilet rávvagat nuppástusohcamis gávdnojit váidinčujuheamis, mii lea mearrádusa čuovusin.</p>
    <p>
      <em type="bold">Mearrádusa diehtunaddin </em>
    </p>
    <p>Dát mearrádus addojuvvo diehtun oktasašdiehtunaddimin. Mearrádus dollojuvvo oaidninláhkai 13.5.2009 rádjai Meahciráđđehusa guovddášovttadagas, Vernissakatu 4, 01300 Vantaa, Meahciráđđehusa Avvila doaibmabáikkis, Ivalontie 10, 99800 Avvil, Davvi-Sámi luondduguovddážis Siiddas, Anára ja Gihttela gielddaid almmuhusdávvaliin ja Meahciráđđehusa interneahttasiidduin čujuhusas:</p>
    <p>www.metsa.fi/Retkeily&amp;erämatkailu/Luvat ja päätökset/Uusimmat järjestyssäännöt. Áššegirjji oaidninláhkai bidjamis almmuhuvvo Virggálaš bláđis 6.4.2009 sihke aviisa Lapin Kansas ja vahkkobláđis Inarilainen.</p>
    <p xml:lang="est">Luonddubálvalushoavda  Rauno Väisänen</p>
    <p xml:lang="fin">Allagohcci  Esko Korsulainen</p>
    <p><em type="bold">Čuvvosat</em>    1.  Leammi álbmotmeahci avádatkárta     2.  Leammi álbmotmeahci lagasgilleráddjenkárta     3. Váidinčujuheapmi </p>
    <p>Čuovus 1.  Leammi álbmotmeahci avádatkárta</p>
    <p>Čuovus 2.  Leammi álbmotmeahci lagasgilleráddjenkárta</p>
    <p>Čuovus 3.  Váidinčujuheapmi</p>
    <p>Čuovus 1. Leammi álbmotmeahci avádatkárta</p>
    <p xml:lang="fin">Matti Mustan tupa</p>
    <p>Nuorgaminsavu</p>
    <p>Čuovus 2. Leammi álbmotmeahci lagasgilleráddjenkárta</p>
  </body>
</document>
