<document xml:lang="sme" id="no_id">
  <header>
    <title> 
JAHKEPLÁNA 2003 
</title>
    <genre code="admin"/>
    <author>
      <unknown/>
    </author>
    <wordcount>2537</wordcount>
    <conversion_status type="standard"/>
    <availability>
      <free/>
    </availability>
    <multilingual>
      <language xml:lang="nob"/>
    </multilingual>
    <metadata>
      <uncomplete/>
    </metadata>
    <version>XSLtemplate  1.9 ; file-specific xsl  $Revision: 1.7 $; common.xsl  $Revision: 154948 $; </version>
  </header>
  <body>
    <p xml:lang="nob">JAHKEPLÁNA 2003</p>
    <p>Bures boahtin ođđa jahkái!</p>
    <p>De fas álgit buori movttain, ja ođđa hástalusaiguin. Skábmaáigi lea fiinna áigi, beassat gintaliid boalddašit, juovllaide čiŋahit ja ráhkkanit juovlafestii. Muhto dál lea buorre jurddašit ahte beaivvit guhkogohtet, ja dađaistaga maiddai bivalda. Ja dáinna lágiin šaddá sávvamis álkkit sihke unnoraččaide ja stuorábuidda álkkit lihkkat iđđes Olgoáibmu ja lihkadeapmi han nu váikkuha min, ahte mii leat eambbo gozus ja vuoŋis, nu ahte mii joatkit vuoruhit mátkit ja finademiid sihke fáttaid oktavuođas ja muđui.</p>
    <p>Gartnetluohká mánáidgárddi njuolggadusat leat gávdnamis diehtojuohkinčállosis man buohkat galget ovdal juo ožžon. Dan dihte váldit dalan daid mihttomeriid man guvlui bargat dáppe mánáidgárddis, ja jagi fáttáid.</p>
    <p xml:lang="nob">
      <span type="quote" xml:lang="nob">”SOSIÁLA GELBBOLAŠVUOHTA MÁNÁIDGÁRDDIS”</span>
    </p>
    <p>Dát lea joatkka das mainna barggaimet diibmá, mii leat earret eará oassálastan prošeavttas <span type="quote" xml:lang="nob">”Pedagogisk utviklingsarbeid som etterutdanning”</span>, man Sámedikki oahpahusossodat lea álggahan. Prošeavtta fáddá lei sosiála- ja emošoneallaváttut, ja min ulbmil lea geahčadit movt ovttasdoaibma lea gaskal máná-máná ja gaskal máná-rávisolbmo mánáidgárddis. Mii álggiimet prošeavttain 02 čavčča, ja joatkit mánáidgárddis dán jagi.</p>
    <p>Ahte máhttit muitalit iežas vásáhusaid ja dovdduid gáibida hárjáneami. Sosiála doaibmančehppodat mearkkaša ahte máhttá ipmirdit manne earát láhttejit nu movt dahket, máhttit dahkat iežas mearrádusaid ja ovttasdoaibmat earáiguin, máhttit dulkot stoahkansignálaid, árvvoštallat váttisvuođaid ja čoavdit bargobihtáid. Ahte mánná sáhttá giela geavahit aktiivvalaččat, sáhttá muitalit ja ieš álggahit ságastallama dahje stoahkama, leat dehálaš sosiála gálggat. Mánát ohppet buoremusat go stohket ja leat eará mánáiguin ovttas.</p>
    <p>Mánáidgárdi galgá dan dihte leat mielde das ahte juohke mánná galgá</p>
    <list>
      <p type="listitem">sáhttit váldit ja doalahit oktavuođa earáiguin</p>
      <p type="listitem">ovdánahttit positiiva iešgova ja positiiva guottuid iežas oahppangálgui</p>
      <p type="listitem">ovdánahttit iešheanalašvuođa, hutkáivuođa ja máškidisvuođa</p>
      <p type="listitem">sáhttit váldit earáid rolla ja oaidnit ášši máŋgga bealis</p>
      <p type="listitem">sáhttit ovttasbargat, váldit vuhtii earái ja čájehit ovdamorraša</p>
      <p type="listitem">ovdanahttit buori hupmangiela</p>
    </list>
    <p>Mánáidgárdi galgá leat oadjebas ja buorre báiki buot mániáde, ahte leat buorre dilli mearkkaša omd. ahte ii galgga dárbbašit ballat olgguštuvvat stoahkamis ja/dahje eará doaimmain mánáidgárddis. Ahte galgá dovdat ahte lihkostuvvá ovttastallat sihke eará mánáiguin ja rávisolbmuiguin, ja ahte okta lea oassin positiiva searvevuođas. Nu ahte mii rávisolbmot mánáidgárddis galgat sáhttit láhčit dili dása, de mii čađat áicat mánáid iešguđetlágan dilálašvuođain nu ahte sáhttit dego govvidit movt mánná birge dáin iešguhtet dilálašvuođain, nu movt ovttastallan eará mánáiguin stoahkandilis, go mii leat mátkin, <em type="bold">čoagganan </em>bottus ja nu ain. </p>
    <p xml:lang="nob">
      <span type="quote" xml:lang="nob">”OAINNUSINDAHKAT SÁMI MÁNÁIDGÁRDDI”</span>
    </p>
    <p>Mii leat maiddai ožžon prošeaktaruđa Sámedikkis oainnusindahkat ahte dát lea sámi mánáidgárdi. Oainnusindahkamiin oaivvildit ahte buohkat geat bohtet min lusa galget sáhttit vásihit ahte min mánáidgárdi lea sámi mánáidgárdi. Dan dihte lea maiddai dehálaš ahte sámegielat bargit leat dihtomielalaš giellagaskksuteaddjit, ja dainna oaivvildit ea.ea. dihtomielalaččat atnit sámegielsániid, galbmaskábe, loabáhat, dan sadjái go dárogielsániid. Fáddát jagi mielde maiddai speadjalastá dán, sihke jahkejuogujorbadas ja eará fáttat. Mis lea maiddai dat vuođđun go leat olgun mátkis, sihke dan dihte ahte árvvus atnit luonddu ja oahppat máid galgá dahkat jus fáhkkestaga šaddá heajos dálki.</p>
    <p>Ruhta galgá earret eará adnot láigohit olbmuid geat sáhttet leat kulturgaskkusteaddjit mánáidgárddis, omd. goarrut gisttaid dahje goikkehiid. Ovdal lei dábáleabbot ahte muhtun ruovttus goaruin goikkehiid ja gávttiid, dán áiggi ii leat dát buot mánáide nu dábálaš, dan dihte lea min mielas hui buorre ahte muhtomiin lea dilli ja vejolašvuohta boahtit min lusa duddjot. Viidásit galgat geahččalit juoga dahkat mánáidgárddi čiŋahemiin, šaddá miellagiddevaš oaidnit bohtosa!</p>
    <p xml:lang="nob">GO MII LEAT OLGUN MÁTKIS</p>
    <p>Mii áinnas hálidit bidjat vásihusa guovddážii, veahkehit máná fuobmát rievdadusaid mat dáhpáhuvvet luonddus dađi mielde go jagi áigodat rievdá, mánáin ovttas geahččat movt čuovga rievddada dálvvis geasi guvlui. Lasttat mat ruškodit ovdal go mannet biekka mielde, horbmá mii rievdá čáppá sevdnjesrukses ivnnis ja šaddá ulloduhkkun. Veahkehandihte máná fuobmát dáid rievdadusaid, deattuhit mii ahte leat ollu olgun luonddus. Mii áigut maid eambbo go ovdal geahččalit váldit mátkiid eret mánáidgárddis maiddai skábman. Dán láhkái čájehit ahte eat dárbbaš vuordit dassá go beaivváš ligge ovdal og vuolgit, muhto ahte sáhttá leat seammá gelddolaš maiddai jagi seavdnjadeamos áiggi. Das lea maiddai dehálaš ahte mii rávisolbmot veahkehit mánáid fuobmát dáid áššiid, dan bokte ahte humadit mánáiguin dan birra máid oaidnit, ovdamearkka dihte ivnnit almmis juovlamánu, movt muorain šealgá go leat 26 buolašgráda ođđajagimánu jna.</p>
    <p>Mii maiddai hálidit oahpahit mánáide veahá dan birra maid dahkat jus fahkkestaga šaddá heajos dálki, ja/dahje jus láhppo go lea meahcis. Go mii vuolgit mátkái, sáhttá lea sáhka diibmobeal vázzinmátki dahje čuoiganmátki birra, veaháš dobbelii mánáidgárddi, dahje juo vuolgit guhkit mátkái bussiin dahje biillain. Ovdal leimmet maiddai ollu skutermátkiin, muhto go lea eahpesihkarvuohta jealbmageavaheami birra, de eat várra boađe skutera atnit dán jagi. Mii deattuhit maiddai ahte vuolgit olggos mátkái beroškeahttá dálkkis, leš dál balva dálki, arvi dahje veahá borga, de ii galgga dat min hehttet, muhto lea baicca hástalussan. Jus dette lea <em type="italic">hui </em>heajos dálki, garra biegga ja guoldu, nu ahte illa bissu ceaggut mánáidgárddi olggobealde, de gal orrot mánáidgárddis. </p>
    <p>“Go sápmelas boahtá moskkus gammirii,</p>
    <p>de som ii ipmir ii baljo maidege,</p>
    <p>go ii biegga beasa bossut njuni vuostá.</p>
    <p>Su jurdagat eai golgga go leat seainnit ja moskkus oaivvi nalde.</p>
    <p>Muhto go sápmelaš lea alla váriid nalde,</p>
    <p>de sus lea oba čielggas jierbmi”</p>
    <p>Johan Turi</p>
    <p xml:lang="nob">EARÁ MIHTTOMEARIT</p>
    <p>Mii maiddai deattuhit ahte mánná galgá oahppat šaddat iešheanalaš, ea. ea. ahte máhttá nuoladit ja gárvodit. Ahte mánná doallá ortnega iežas diŋggain, bidjá biktasiid sadjái hildui, čorge iežas maŋis go lea boradan ja eará doaimmaid maŋŋil. Mánná galgá maiddai oahppat iešheanalašvuođa go guoská dasa ahte birget go lea narrodeapmi. Jus omd. guokte máná narrodeaba, de lea buoremus jus ieža oažžuba vejolašvuođa gávdnat čovdosa, dan sadjái ahte rávisolmmoš dakkaviđe doapmá čoavdit riiddu. Jus rávisolbmot čađat galgá doaibmat soabadheaddjin, de eat duođai veahket mánáid - mánát eai dárbbaš ieža gávdnat čovdosiid muhto vurdet ahte earát galget dan dahkat sin ovddas. Ja vaikko eat <span type="quote">”girdde”</span> čovdit riiddu, de čuovvut das mii dáhpáhuvvá. Mánná berre maiddai ieš oahppat leat várrogas, iige álo dušše vuordit ahte rávisolmmoš galgá neavvut ja rávvet, ovdamearkka dihte jus olgun lea njalkkas ja nu ain. Muhto mii, rávisolbmot, berret álo oaidnit mii dáhpáhuvvá, ja boahtit veahkkin go de lea dárbu. Muhto mánáin galgá leamaš vejolašvuohta ieža gávdnat iežas čovdosiid. Dát lea maiddai dehálaš mánáid iešdovdui. Geahča mat golmmajahkasaččaid geat ieža besset njoarrat mielkki gohpui, olmmoš gosii oaidná man movtet mánná lea dainna daguin. Mánná galgá ieš beassat hálddašit sosiála ovttastallama eará mánáiguin ja rávisolbmuiguin, ja iešždahkat iežas mearrádusaid.</p>
    <p>Mánáidgárddis lea <span type="quote">"buorre"</span> sadji, ja lanjat heivejuvvon iešguhtetlágan doaimmaide, sihke duodjomii, fiinna- ja roavvamotoralaš stoahkamii ja eará doaimmaide. Mánná galgá maiddai oahpásnuvvat iešguhtetlágan ávdnasiidda ja neavvuide, nu movt skárrit, máleguštat, liibma, jipsa jna. ja ieža beassat fuobmát movt sii sáhttet ja hálidit atnitn ávdnasiid ja neavvuid. Dát mearkkaša earret eará ahte mii rávisolbmot diktit máná gávdnat iežas čovdosiid <span type="quote">"bargobihtáide"</span>. Go mii ovdamearkkadihte galgat snihkket lottigássa, dan sadjái ahte mii rávisolbmot leat gárvvisin ráhkadan <span type="quote">“páhka man dušše bidjá čoahkkái”</span>, dušše skruvvet oktii, berre mánná ieš beassat jurddašit makkárinson hálida iežas lottigássa leat. Eatnasat besset fargga dovddádit Bohus-gávppiin ja sin duolbapáhkkejuvvon latnjabiergasiiguin. Mánáidgárddis lea máná hutkáivuohta ja fantasiija mii galgá leat guovddážis. Soaitit dađistaga beassat oaidnit 18 iešguhtetlágan lottigássa ja veasku mat ovddastit ovttaskas máná, dan sadjái go 18 áibbas ovttalágan veasku gárvvisin <span type="quote">“ jurddašuvvon”</span> rávisolbmo bealis.</p>
    <p xml:lang="nob">MÁNÁIDGÁRDDI VIHTTA FÁGASUORGGI</p>
    <p>Lassin staohkamii mii lea mánáidgárddi árgabeaivvi vuođđu, leat vihtta fágasuorggi man buot mánáidgárdemánát galget beassat vásihit ovtta jagis, dát dáhpáhuvvá iešguhtet fáttáid bokte. Stoahkama mearkkašupmi mánnái leat váldán ovdan diehtojuohkingihppagis, ja dat ii danin eambbo guorahallo dás. Dat vihtta fágasuorggi leat:</p>
    <p>
      <em type="italic">Servodat, osku ja etihkka </em>
    </p>
    <p>Dát suorgi gieđahalla máná identitehta ja kultuvrralaš gullevašvuođa ovdáneami, dan bokte go ovttastallá olbmuiguin ja lagasbirrásiin. Kulturgaskkusteamis lea norbmaid ja árvvuid oahppan guovddážis.</p>
    <p>Go bargá fágasurggiiguin galgá mánáidgárdi mielddisbuktit ahte mánná</p>
    <list>
      <p type="listitem">iežas vásihusaid bokte beassá lagabirrásiin oahpánuvvat: movt iešguhtet doaimmat ja bargosajit gullet oktii ja ahte dain lea mearkkašupmi árgabeaivvis</p>
      <p type="listitem">vásiha ahte buot olbmot, sihke smávvát ja stuorrát, leat mielde searvevuođas ja doaibmama bokte besset leat fársu searvevuođas</p>
      <p type="listitem">oahpásnuvvá sosiála ja kultuvrralaš erohusaide mánáidgárddis ja lagasbirrasis</p>
      <p type="listitem">oažžu álgogova das movt servodat lea huksejuvvon, ja movt lei ovdal ja dál</p>
    </list>
    <p>
      <em type="italic">Estehtalaš fágat </em>
    </p>
    <p>Sisttisdoallá musihka, lihkádeami, duoji/hábmema ja dráma. Fágasurggiin lea sihke vásáhusbealli ja olggosbuktinbealli ja lea čadnon kultuvrii, earret eará go oažžu máhtu ávdnasiid, neavvuid ja bargovugiid birra. Mánáide leat fágasuorggit dehálaš neavvut sáhttit dovdat, jurddašit ja gulahallat.</p>
    <p>Go bargá estehtalaš fágasurggiin galgá mánáidgárdi mielddisbuktit dasa ahte mánná</p>
    <list>
      <p type="listitem">ovdánahttá fantasiija ja kreátiivvalaš jurddašeami ja doaibmama</p>
      <p type="listitem">ovdánahttá gulahallan gálgga ja girjás olggosbuktima giela, gova, sániid, lávluma ja musihka, rytmihka, dánsuma ja dráma bokte</p>
      <p type="listitem">ovdánahttá gierisvuođa, guldalangálgga, ja áicangálgga dan bokte go deaivvada kultuvrra ja dáidaga máŋggabealálašvuođain</p>
      <p type="listitem">ovdánahttá ja nanne kultuvrralaš identitehta ja persovnnalaš olggosbuktima</p>
    </list>
    <p>nuoramusaide mearkkaša eanemusat ahte oahpasnuvvat iešguhtet ávdnasiidda, omd. liibma, mála, ja silkebábir. Go dat nuoramusat barget, de ii leat gárvves boađus mii lea deháleamos, muhto ieš proseassa. Beassat vásihit movt mála dovdo suorpmain, ja várra máistit vel veahá. Ja de hálida geahččalit gálgat dan man aitto lea liibmen gitta, dušše dan dihte ahte geahččat movt dat ges manná... Dát lea eanemus miellagiddevaš guovttejáhkásažžii, ja de baicca oažžu boahtit nubbin dat ahte šaddá go makkár ge <span type="quote">“gárvves”</span> boađus obage. Ášši lea goit ahte mánná ieš lea duhtávaš ja lea beassan duhtádit <em type="italic">iežas </em>sáhkkivuođa. </p>
    <p>
      <em type="italic">Giella, teaksta ja gulahallan </em>
    </p>
    <p>Váldá ovdan njálmmálaš giela oamasteami mii lea áibbas guovddáš suorgi ovdaskuvlamáná ovdáneamis. Mánáidgárdi bargá sihke gárvves teavsttain, muitalusain ja máná iežas teakstaráhkademiin dađistaga go mánná lahkona skuvlaagi. Mediát gehččo leat dehálaš oassin gulahallamis ođđaáigásaš servodagas.</p>
    <p>Fágasuorggi bokte galgá mánáidgárdi mielddisbuktit ahte mánná</p>
    <list>
      <p type="listitem">ovdánahttá rikkis ja girjás hupmangiela vásihusaid neavvun ja olggobuktinneavvun iežas jurdagiid ja dovddui birra</p>
      <p type="listitem">ovdánahttá eatnigiela guovddáš oassin persovnnalaš ja kultuvrralaš identitehtas</p>
      <p type="listitem">ovdánahttá oktavuođa dasa ahte teaksta lea gáldun oažžut máhtu ja estehtalaš vásihusaid</p>
      <p type="listitem">oahpásnuvvá symbolaide, nu movt logut ja bustávat</p>
      <p type="listitem">ovdánahttá dovddu dasa ahte govat ja mediát leat gulahallangaskaoamit</p>
    </list>
    <p>Boarráset mánát ja rávisolbmot leat dehálaš modeallat giellaovdáneamis mánáidgárddis.</p>
    <p>
      <em type="italic">Luondu, biras ja teknihkka </em>
    </p>
    <p>Sisttisdoallá ovdaskuvlamáná oktavuođa lundui. Mánáidgárdi galgá mielddisbuktit dasa ahte mánát oahpásnuvvet šattuide ja elliide, eanadagaide, jahkejuoguide ja dálkkiide. Lea mihttomearri ovdánahttit mánáid gierisvuođa lundui, ipmárdusa ovttasdoaibmamii luonddus ja ovttasdoaibmamii gaskal olbmo ja luonddu. Álkkes fenomenat fysihkka ja kemiija fágasurggiin leat áššit mas boarráset ovdaskuvlamánát beroštit. Oadjebasvuohta árgabeaivvi teknihkalaš veahkkeneavvuide maiddai vuođđuduvvo juo ovdaskuvlaagis. Mánáidgárddi sisdoallu galgá doarjut dan álgoipmárdusa mii lea lohkodoahpagiid ja lohkosymbolaid birra.</p>
    <p>Go bargá luondduin, birrasiin ja teknihkain galgá mánáidgárdi mielddisbuktit ahte mánná, beroškeahttá sohkabealis,</p>
    <list>
      <p type="listitem">oažžu vuđolaš vásáhusaid ja máhtu luonddu, ekologiija, birasgáhttema ja luonddu ovttasdoaibmama birra</p>
      <p type="listitem">oažžu vuđolaš vásáhusaid ja máhtu olbmo, elliid ja šattuid birra, ja movt dát lea oktiičadnon</p>
      <p type="listitem">ovdánahttá, rikkis luonduvásáhusaid bokte, árvvusatnima ja gullevašvuođa eallimii, lundui ja lagasbirrasii</p>
      <p type="listitem">oahppá áicat, geahččaladdat, systematiseret ja gávdnat bohtosiid</p>
      <p type="listitem">ovdánahttá ipmárdusa loguid ja hivvodaga birra</p>
      <p type="listitem">oažžu vuđolaš vásáhusaid árgabeaivvi teknihkalaš veahkkeneavvuid birra</p>
    </list>
    <p>Lea dan dihte dehálaš ahte mii rávisolbmot leat das ja čájehit duohta beroštumi dasa máid mánná muitala midjiide. Positiivva diehtu ruovttoluotta dahká ahte áinnas imaštallá ja geahččaladda viidásit.</p>
    <p>
      <em type="italic">Fysalaš doaibman ja dearvvašvuohta </em>
    </p>
    <p>Suorgi sisttisdoallá vuđolaš vásáhusaid, gálggaid, máhtu ja guottuid máid mánná oamasta alcces oainnu, gulu, dovdduid ja lihkadeami bokte - go goruda geavaha. Ovdaskuvlamánáide lea fysalaš doaibman ja lihkadeapmi čadnon motoralaš gálggaid, goruthálddašeami, lihkastagaid koordinerema ja mobilitehta ovdáneapmái. Oainnu koordineren ja gieđaid lihkadeapmoi leat vuođđun dasa ahte ovdánahttit guovddáš gálggaid olles eallimis. Dađistaga go gorut šaddá, ferte mánná beassat hárjehallat hálddašit gieđaid ja julggiid, bálanssa ja lihkastagaid ovttastahttima. Stoahkama bokte beassá geahččaladdat goruda gálggaid, hárjehallat ja geahččaladdat iežas gálggaid.</p>
    <p>Go bargá fysalaš doaibmamiin ja dearvvašvuođain galgá mánáidgárdi mielddisbuktit ahte mánná</p>
    <list>
      <p type="listitem">ovdánahttá goruthálddašeami, vuđolaš roavvamotoralaš ja fiinnamotoralaš gálggaid ja positiiva iešipmárdusa</p>
      <p type="listitem">ovdánahttá positiiva guottuid dasa ahte aktiivvalaččat atnit iežas goruda dan bokte go leat iešguđetlágan ja máŋggabealát vásáhusat ja hástalusat</p>
      <p type="listitem">ovdánahttá positiiva guottuid leat mátkiin, olgonastineallimii ja olgostoahkamii</p>
      <p type="listitem">oamasta buriid dábiid ja oažžu vuđolaš máhtu dan birra movt áimmahuššat iežas goruda ja dearvvašvuođa</p>
    </list>
    <p>Erenoamažit go mii čađat oaidnit mediás man unnán skuvlamánát geavahit goruda, buohtastahtton ovdalaš áiggiid. Mii sávvat ahte sáhttit váikkuhit dasa ahte mánát geat leat min luhtte maiddai maŋŋil liikojit atnit goruda sihke falaštallama ja stoahkama bokte.</p>
    <p xml:lang="nob">FÁDDÁ</p>
    <p>Mis lea jorbadas mas leat gávcci jahkejuogu. Dat čájeha fásta doaimmaid máid bargá jagis jahkái, ja mat čuvvot jahkejuogu. Ovdamearkkadihte viežžat niesttebohcco dálvet, mii vuodjit herggiin giđđadálvvi ja oassálastit miessemearkumis giđđageasi. Muhtun doaimmat leat mearkejuvvon fáddáplánii, earát fas eai leat. Muhto mii geahččalit bidjat daid maid vahkkoplánaide.</p>
    <p>OĐĐAJAGIMÁNNU <span type="quote">“Albmi”</span></p>
    <p>Lea válljejuvvon rámmaplána kapihttala 5.2.4 ja 6.4.4 vuođul. Go máná identitehta ovdána, lea dehálaš ráhkadit ipmárdusa das ahte olmmoš lea čadnon lundui. Lea maiddai min bargu ovdánahttit máná árvvusatnima ja gullevašvuođa lundui. Luonddudieđa lea dehálaš oassi min kultuvrras ja das lea stuora mearkkašupmi min eallinvuohkái, dan dihte hálidit juo mánáidgárddis gaskkustit oktavuođaid luonddus. Mii hálidit maiddai boktit imašteami ja beroštumi mánás, manne báitet nástit seavdnjadasas, ja nu ain.</p>
    <p>Máid galggaimet geahččat erenoamažit dás? Guovssahas, nástit, mánnu ja beaivváš, ja jus mis lea lihkku, de boahtá maid beaivváš <span type="quote">“rievttes áigái”</span>.</p>
    <p>PROŠEAKTA <span type="quote">“Jiekŋa ja muohtalávvu”</span></p>
    <p>Diibmá, ovdalaš beassážiid, ovttasbarggaimet eará mánáidgárddiiguin čiŋahit márkana. De ráhkadeimmet earret eará rievssatskulptuvrraid muohttagis/jiegŋas. Go ledje buori dieđut ruovttoluotta sihke oassálastiin ja earáin, áigut bargat dáinna maiddai dán jagi. Muhto nu movt bajilčála muitala, de lea lávvu mii lea fáddá dán háve. Prošeavttain bargat go leat olgun guovvamánu ja njukčamánu.</p>
    <p>GUOVVAMÁNNU <span type="quote">“Sámi ivnnit”</span></p>
    <p>Rámmaplána kapihttal 6 lea vuođđun, mii váldán ovdan sámegiela ja kultuvrra, ja kapihttal 5.2.2.2 mii váldá ovdan hábmema/duoji mánáidgárddis. Mii hálidit oahppat mane sámeleavggas leat dat ivnnit mat leat, ja gos mii gávdnat daid seammá ivnniid.</p>
    <p>NJUKČAMÁNNU <span type="quote">“Eallit dálvet”</span></p>
    <p>Válda maiddai vuođu kapihttalis 5.2.4 ja máná lunddolaš beroštumi elliin, ja sin sáhkkivuođa movt eallit ellet ja movt galgá dovdat elliid luottaid. Mii galgat maiddai dramatiseret muitalusa, vuođđun lea rámmaplána kapihttal 5.2.2.3, mii váldá ovdan dráma mánáidgárddis.</p>
    <p>CUOŊOMÁNNU <span type="quote">“Beassážat”</span> - manne mis leat beassážat ja movt mii ávvudit beassážiid Guovdageainnus. Geahča muđui jorbadasa.</p>
    <p>MIESSEMÁNNU <span type="quote">“Min šibihat”</span></p>
    <p>Váldá maiddai vuođu kapihttal 5.2.4 Mii fitnat šibitdálus geahččat movt gusas lea návehis, ja leat go boahtán smávva lábbážat máid mii beassat biebmat.</p>
    <p>GEASSEMÁNNU <span type="quote">“Divrrit”</span></p>
    <p>Movt sáhttá máhtu šaddat beaiveloddin? Mii geahčadit ipmášiid mat dáhpáhuvvet divrriidmáilmmis.</p>
    <p>
      <span type="quote">“Miessemearkun”</span>
    </p>
    <p>Mii lea mannan jagiid ožžon fálaldagat leat fárus miessemearkumis, ja maiddai dán jagi searvat jus oažžut fálaldaga. Dát lea rámmaplána kapihttal 6 vuođul, mii váldá ovdan sámegiela ja kultuvrra.</p>
    <p xml:lang="nob">SUOIDNEMÁNNU LUOPMU!</p>
    <p>BORGEMÁNNU <span type="quote">“Oahpasnuvvan”</span></p>
    <p>Ođđa mánáidgárdejahki, ja ođđa olbmot geaiguin oahpásnuvvat. Muhtomiidda lea áibbas ođđa mánáidgárdi mainna galgá oahpásnuvvat</p>
    <p>
      <span type="quote">“Gámasuidnen”</span>
    </p>
    <p>Go leat veahá oahpásnuvvan, de vuolgit gámasuinniid čuohppat.</p>
    <p>ČAKČAMÁNNU <span type="quote">“Čakčat leat ollu barggu”</span></p>
    <p>Mii galgat murjet, ja ráhkadit sáfttá ja measttu. Mii geassit nuohti, ja jus oažžut ollu guliid, de sáltet dan máid eat nagot borrat nuohttemátkis. Ja mii viežžat niestebohcco gárddis.</p>
    <p>GOLGGOTMÁNNU <span type="quote">“Duodji”</span></p>
    <p>Golggotmánu lávejit fitnat min luhtte duojárat. Dán jagi galgat geahčadit earret eará tevdnema, mii galgat <em type="italic">geahččat </em>govaid máid dáidarat leat ráhkadan, máid govva muitala. Mii galgat maiddai oahppat iešguhtetlágan tevdnenvugiid. Dát lea kapihttal 5.2.2 mielde mii váldá ovdan estehtalaš fágaid mánáidgárddis, gos earret eará deattuha hutkáivuođa. Boktindihte hutkáivuođa sáhttit láhčit dili dan láhkái ahte mánát ožžot iešguhtetlágan báhpiriid ja tevdnerusttegiid, ja vejolašvuođa deaivvadit dáidariiguin ja dáidagiin. </p>
    <p>Estehtalaš fágat lea maiddai vejolašvuohtan mánnái buktit ovdan dovdduid, čájehit morraša ja ilu. Dovdduid máid sáhttá leat váttis ovdanbuktit njálmmálaččat, soitet álkkit boahtit ovdan govaid bokte.</p>
    <p>SKÁBMAMÁNNU <span type="quote">“Fysihkka ja teknihkka mánáidgárddis”</span></p>
    <p>Mii galgat bargat álkkes geahččalemiid mánáidgárddis, ovdamearkka dihte oažžut liegga čázi šaddat muohta (beara lea doarvái buolaš) ja fuobmát movt diŋggat doibmet, omd. movt lummalámpá sáhttá čuovgat ja nu ain. Rámmaplána kapihttal 5.2.4 váldá ovdan teknihkalaš veahkkeneavvuid mánáidgárddis, ja mánáid lunddolaš sáhkkivuohta dáid ektui.</p>
    <p>
      <span type="quote">“Juoŋastit”</span>
    </p>
    <p>Lea gelddolaš juoŋastit, soaitit vel oažžut eambbo guliid go de go vuokkain oaggut.</p>
    <p>JUOVLAMÁNNU <span type="quote">“Juovlabádji”</span></p>
    <p>Mis lea juovlakalender mii muitala máid galgat bargat iešguhtet beaivvi, ovdamearkka dihte ahte Ole áddjá boahtá ja muitala máid sii barge juovlaruohta go orro duoddaris lávus. Eará beaivvi soaitá čuožžut ahte galgat láibut bihpporgáhkuid jna.</p>
    <p>Mii mearkkašuhttit ahte sáhttet šaddat rievdadusat</p>
  </body>
</document>
