<document xml:lang="sme" id="no_id"><header><title>GÁRTNETLUOHKKÁ MÁNÁIDGÁRDI</title><genre code="admin"/><author><unknown/></author><wordcount>3401</wordcount><conversion_status type="standard"/><availability><free/></availability><multilingual><language xml:lang="nob"/></multilingual><metadata><uncomplete/></metadata><version>XSLtemplate  1.9 ; file-specific xsl  $Revision: 1.9 $; common.xsl  $Revision$; </version></header>
<body>
<p xml:lang="nob">GÁRTNETLUOHKKÁ MÁNÁIDGÁRDI </p>
<p>Diehtogirjjáš </p>
<p>Dán girjjážis leat váhnemiidda dieđut Gártnetluohkká mánáidgárddi birra.</p>
<p>Girjjáža sisdoallu:</p>
<p>Rahpanáigi ja beaiveritma</p>
<p>Hárjánit mánáidgárdái</p>
<p>Doaimmat</p>
<p>Muitámušat</p>
<p>Organiseren siskkáldasat</p>
<p>Bargiid namat</p>
<p>Jahkeplána mii ráhkadit maŋŋil go doallat diehtojuohkima čakčamánu birrasiid. Mánáidgárddi jahkeplána 99/00 oaččut jagi 2000 álggugeahčen.</p>
<p xml:lang="nob">MÁNNÁVUOHTA OVDAL JA DÁL </p>
<p>Mánnávuohta lea ollu rievdan maŋemus 30 jagis. Dalle lávejedje eadneváhnemat leat ruovttus smávvamánáiguin. Olbmot ledje beaivvi miehtá ruovttus. Mii, mánát, beasaimet stoahkat ja duhkoraddat nu movt hálideimmet, gorpmodit muorain ja bávttážiin, vuojadit ja hukset suvdinfiellu, - obalohkái lei mánáin ovdal hui friddjavuohta.</p>
<p>Otná dilli lea earálágan, eanas eadneváhnemat leat barggus dehe skuvllas, ja mánát mánáidgárddis. Dat mii lei min mánnávuođa “stoahkanšillju”, lea dán áiggi guovtti oasis, namalassii sihke ruovttus ja mánáidgárddis. Mis lea searválaga ovddasvástádus láhčit mánáid mánnávuođa dan láhkái ahte sii besset dan muittašit iluin. Smiehtastit go mii goassege makkár muittut mánáide bisánit iežaset mánnávuođa áiggis? Makkár muittut sis báhcet váhnemiid birra, iđidiid birra ruovttus ovdalgo vulge mánáidgárdái, movt sii muitet ovdaskuvlaoahpaheddjiid, ustibiid ja stoahkama mánáidgárddis? Láhčit go mii mánáid dili nu ahte sis lea sadji čiekŋudemiide, ja leatgo sii ilolaččat?</p>
<p>Go mii muittašit iežamet mánnávuođa, maid muitit mii buoremusat, movt stoagaimet mii? Dalle go mun ledjen mánná, lávejin čohkkát máŋga diimmu lovttas ja goarrut dohkábiktasiid, ja doppe de ilbme máŋggalágan huŧkosat. Mun muittán ovtta diŋgga bures, mun gorron dohkávuolppu hui asehis silkediŋggas gassa ulloláiggiin, vuolpu lei NU JALLA FIINNIS, ja mun ledjen duhtavaš. Ja mis ledje luisttet, muhto jiekŋa gal váillui, dainnago ii lean jávri lahkosiin doppe gos mii oruimet, muhto mis lei oalle alla mieđu mas lei assás jiekŋa. Das mii luisttiimet, vulos bajás, ja stoagaimet jurdagis ahte mii njuiket hui bajás ja jorggáhallat čábbámus vugiin nu movt luisttiiguin galgá ge. Dat dat ledje somás áiggit!</p>
<p>Movt mii rávisolbmot sáhttit addit dálá mánáide seammá vejolašvuođaid ja movtta nu ahte mánáid čalmmit moddjájit? Leažžá go dál šat nu oadjebas áigi ahte sáhttá mánáid dušše sáddet iehččaneaset, mii han gullat juohke vahku medias mánát láhppojit, gottahallet ja illástuvvojit. Ii ábut jurddahit ahte “ii dáppe gal nie dáhpáhuva”, muhto ii hal sáhte gal aivve ballatge na dál de dáhpáhuvvá juoga unohas. Dakkár jurdagat gal váibadahttet sihke rávisolbmuid ja mánáid. Seammat mánáidgárdi berrelii leat dakkár báiki mánnái gos lea friddjavuohta buoremuddui ieš mearridit mainna buđalda. Mánná berre beassat mearridit hálida go hukset bartta, gilvalit dehe eará buđaldit. Mánáidgárddi bargit berrejit láhčit dili vai mánná beassá ieš válljet buđaldusa alccesis. Dan sadjái go álohii ođđa doaimmaid bahkkehit mánnái , vaikko vel mii áiggošeimmet ge buori mánáide. Mánná berre ieš beassat oaivádit goas ja maid buđalda, dan sadjái go aivve gullat dien mii bargat maŋŋil, vuordde veahá, eat mii dál astta, álggos mii bargat duon ja dán . Mánná gii álohii vásiha dákkár dili, sáhttá vásihit ahte son ii ieš beasa goassege mearridit goas iežas dárbbuid duhtada. Ii leat imašge jus mánná dađistaga heaitá muitaleames maid hálida, dainnago rávisolbmot han orrot diehtime buoremusat maid mánná hálida bargat. Ja nu leatge mii rávisobmot oahpahan máná dakkáriin gean álohii galgá guoimmuhit ja aivve rávisolmmoš ferte gávnnahit buđaldusa mánnái. Mánná han ii leat earalágan go rávisolbmot, jus rávisolmmoš álohii gullá ahte son ii máhte maidege, massá loahpas movtta geahččalit. Go mánná vásiha ahte son máhttá ja mearrida, de mánná luohttigoahtá alccesis ja iežas áhpiide, ja dovdagoahtá “MUN MÁHTÁN”! Gal dat lea oba buorre olbmui leat ilus ja duhtavaš dainnago diehtá son máhttá juoidá, ii mihkkege leat veadjemeahttun midjiide! Gal dakkár mánná lea somá mii diđošta, ja áŋggirda, iige bala ahte son ii máhte dan maid bargá! </p>
<p xml:lang="nob">STOAHKAN </p>
<p>Torben Hangaard Rasmussen čilge stoahkama na:</p>
<p>“ stoahkan lea juste seammalágan fenomena go giella, doaivva, ráhkisvuohta. Fenomena lea juoga mii buvtteha oidnosii iežas dan eallima. “ </p>
<p>Máná eallima mávssolaččamus dáhpáhus lea stoahkan ja dainna berre ge dat leat mánáidgárddis váldoášši. Go mánná stoahká, dovddiida mánná iežas ja birrasa, ja oahppá oaidnit movt diŋggat doibmet. Gal suige mii buohkat leat oaidnán movt mánná ovttatládje njorre čázi mukkas gohppui, iige beroš vaikko čáhci golgá gohpporavddaid badjel. Mánná lea oaidnán movt rávisolbmot barget ja dál lea ieš geahččaladdame dan seammá. Leat go don imaštallan manne “buohkat” riibadit dan seammá stoahkandiŋgga/duhkorasa , vaikko leat dievva eará stoahkandiŋggat maid sáhttet válljet? Na, dainna riibadit dan ovtta stoahkandiŋgga go dat lea ožžon “heakka” dat lihkada ja dainna lea bivnnut ovdalii eará stoahkandiŋggaid mat dušše leat das. Mánná oahpá stoahkamiin, mánná geahččaladdá ja vásiha movt diŋggat doibmet, iige daga vahága jus ii buot áiggiid oaččo doaibmat nu bures, sáhttá ođđasit geahččalit. Mánná ovdána ja hárjána stoahkamiin, stoahká ja vásiha ahte diŋggat main ballá ja orrot leamen várálaččat, eai leat šat váralaččat. Jus galgá juoidá njulget, de bisseha stoahkama ja muitala movt baicca rievdadit dilálašvuođa dehe čoavdit váttisvuoa mii lea čuožžilan.</p>
<p>Mánnái ferte addit stoahkanráfi, iige gaskkalduhttit stoagadettiin, dainnago de sáhttá mánná heaitit čiekŋudeames stoahkamii. Son soaitá aivve muittus atnit “boradanáiggi”, “goas olggos galgá vuolgit” jna., ja nu hal jávká stoahkkáivuohta. Mánát geat bajásšaddet oadjebasmeahttunvuođas, mahkáš soahtebáikkiin, váttis ruovttudilis, sii maid eai hálit stoahkat. Dan sadjái fas mánát geat leat oadjebasat ja besset stoahkat ráfis almmá gaskkalduvvama haga, leat hui stoahkkát. Máná jurddagovahallan ovdána stoahkamiin.</p>
<p>Mánná rievdada stoahkanmálle dađimielde go boarrasit šaddá ja ovdána.</p>
<p>0-1 jagi Dovdagat</p>
<p>Mánná suokkarda buot, bidjá njálbmái, váldá gihtii, dearpá vai gávnnaha makkárat diŋggat leat.</p>
<p>1-3 jagi Buohtalasstoahkan</p>
<p>Mánná áđestallá earáid, jus mánná bálkesta juoidá láhttái, earát maiddái dahket seammaládje, ja ieža hui movttegat.</p>
<p>Mánná lea vázzigoahtán ja hui diehtoáŋgir, luoitá birrat birra juohke sadjái, dađistaga ovdána stoahkan ja stoahkamis lea ulbmil.</p>
<p>3-6 jagi Rolastoahkan</p>
<p>Mánná geahččaladdá rolaid, dovdduid ja lagasbirrasa. Mánná stoahká ahte son lea mahkáš prinseassa, guovdi, bivdi ja ahte lea vuolgime meahccái. Mánná stoahká ahte son lea vaššás ledjon ja nu beassá dovdduid geahččaladdat. Rolastoahkan gáibida doaibmilis rávisolbmuid geat beroštit ja atnet mánáid stoahkama árvvus.</p>
<p>6-100 jagi Stoahkamat main leat dihto njuolggadusat</p>
<p>njuolggadus-stoahkamat, spealut, strehkkanjuikun, spáppastallan jna.</p>
<p xml:lang="nob">MÁNÁT LEAT IEŠGUĐ ETLÁGANAT </p>
<p>“muht’ siste juste seammá (men inni er vi like) ” lea lávlagis, muhto dat ii dáidde leat áibbas duohta. Mánát sulastahttet gal nuppiid, muhto almmatge leat ollu iešguđetláganvuođat. Muhtin mánát liikojit muosis buđaldit, veahá eret earáin, ja muhtimiid mielas lea buot somámus gorpmodit ja doarkkudaddat, eandalii go máŋggas leat searválaga. Muhtin mánát geasuhit nuppiid ja leat soabalaččat eatnasiiguin mánáidgárddis. Ja muhtin lea fas dakkár gii hálida earát galget su jeagadit, ja jus ii mana nu movt hálida, čirro mánná dehe suhtiha. Muhtin mánáide lea álki liikot, daidda geat leat “siivut”, leat gierdavaččat vuordit, jegolaččat, ja hárve dadjet vuostá. Dakkár mánáiguin lea álki, sii eai gáibit dus nu ollu, soabadit rávisolbmuiguin ja eará mánáiguin, sii leat obalohkái hui álkis mánát. Máná áivve rámpojit/rápmot váhnemiidda, sihke dalle go vižžet máná ja buktet.</p>
<p>Ja de leat fas nuppelágan mánát, geat oidnojit ja ridjet. Sii gáibidit ahte sin oaidná sihke dalle go buktá máná ja viežža máná iđđedis, sii hupmet ja vedjet orrot hui doarkasat muhtimiid mielas. Dát mánát leat jurdilmeahttumat, eaige asta smiehtastit, ja lihkadeaddji stoahkanmálliin suhttadit máŋgasa. Dan eai dohkket rávisolbmot eaige eará mánát, ja mis rávisolbmuin sáhttet čuožžilit dovddut, jurdagat ja meanut maid eat lean jurddahan, eatge hálidan. Vaikko vel mánát álgosaččat livččege gierdilat ja bures dohkkehit ollu maid earát dahket, de rávisolmmoš váikkuha mánáid iežas meanuiguin ja dainna maid dadjá. Eará mánát sáhttet bidjagoahtit siva dáidda rieddjás mánáide, ležžet sii das dehe eai, dehe sii geassádit eret. Mánná oažžu heajosnama (steampilasto), sihke mánáin ja váhnemiin šaddá vuostemielalašvuohta dáidda mánáide. Dákkár heajosnamma sáhttá čuovvut máná miehtá mánáidgárdeáiggi ja viidáseappot skuvlii.</p>
<p>Mánáidgárddiin leat maiddái dákkár rieddjás mánát. Mii (ovdaskuvlaoahpaheaddjit ja assisteanttat) hálidit addit maiddái dáidda mánáide, nu movt earáide, buori mánnávuođa muitun. Dan sáhttit dahkat go addit mánáide vejolašvuođa, buori muosi ja beroštit sis. Muhto mii sávašeimmet ahte buot váhnemat vuhtiiváldet lihkadeaddji mánáid áddejumiin. Dat dahká mánáidgárddi buorrin báikin mánnái ja váhnemiidda.</p>
<p>Dikta</p>
<p>Ii go oktage geigen dutnje násttiid</p>
<p>Lean dolkan go moivet </p>
<p>Ja gavri </p>
<p>Gal don juo lihkus máhttet cuvket </p>
<p>Ruvtta </p>
<p>Don riejat </p>
<p>Ja beaivebottas </p>
<p>Háhppehit guoktása veanzzuhit </p>
<p>Du mun bealkkihan </p>
<p>Bissos vuoiggalašvuohta </p>
<p>Ovdánehkos duohtavuohta </p>
<p>eai giellásat </p>
<p>geahč estan dutnje </p>
<p>Eahpádus č ugge mu </p>
<p>Dasgo mokta váilu du č almmiin </p>
<p>Dain vuhtto doaivva </p>
<p>Muital munnje </p>
<p>Dovddat go dál juo nu stuora </p>
<p>Bákč asa </p>
<p>Unna olbmoš </p>
<p>Dus várra ii leat nu geahpas </p>
<p>Dán eatnamis </p>
<p>Don guggestat </p>
<p>guovlalat gápmagiiddát </p>
<p>it č ájet dovdduidat </p>
<p>ii go oktage geigen dutnje </p>
<p>násttiid </p>
<p>iige muitalan </p>
<p>du han dat ledje </p>
<p>Measta vuolládasttán </p>
<p>ráđehisvuođ astan </p>
<p>de njávkastan du oaivvi </p>
<p>Boađ e ustiban </p>
<p>Dolle mu gihtii </p>
<p>Dál moai ráđđ álaga </p>
<p>Geahčč aletne hávi savvohit. </p>
<p xml:lang="nob">Nanna Svends Nielsen</p>
<p>(dás jorgalan: Rávdná Turi Henriksen)</p>
<p xml:lang="nob">HÁRJEHIT MÁNÁIDGÁRDÁI </p>
<p>Máná hárjeha mánáidgárdái vai oahpásnuvvá ja dovdá oadjebasvuođa mánáidgárddis. Lea mánás mánnái man guhkes áiggi dárbbaha oahpásnuvvat. Muhtin mánát hárjánit fargga ja šaddet oadjebasat, ja earát leat fas várrogasabut ja dárbbahit guhkit áiggi ovdalgo luohttigohtet mánáidgárdebargiide ollásii. Muhto maiddái lihkadeaddji mánát, geat dakkaviđe dustet mannat miehtá mánáidgárddi, sáhttet maŋŋil go sii leat oaidnán ja geahččaladdan visot mii mánáidgárddis lea, reágeret dasa go gártet eret váhnemis. Nuppiin sániin dadjat, lea erohus mánáin man guhká dárbbahit hárjehuvvot ovdalgo dovdet oadjebasvuođa. Muhto jus golbma – njeallje mánu gollet, ja mánná ii vel hárján mánáidgárdái, berre huŧkat ođđa vuogi.</p>
<p>Vai mánná hárjána mánáidgárdái, fertejit rávisolbmot čájehit duohta beroštumi. Mánná ádjána hárjánit ođđa olbmuide ja duostat lahkonit sidjiide. Deaŧalaš lea ahte váhnemat luhttet mánáidgárdái, jus mánná galgá luohttigoahtit mánáidgárdái. Mánát leat virtásat áicat rávisolbmuid, maiddái dan mii ii daddjo sániiguin, ja jus mánná gullá dehe dovdá ahte váhnemis lea vuostemiella mánáidgárdái dehe bargiide, de lea lunddolaš ahte mánná ceakkasta. Mánát, geat oidnet ahte váhnemis lea luohttevašvuohta mánáidgárdái ja bargiide, dovdet iežaset oadjebassan doppe.</p>
<p>Dasto, go mánná lea odjon ja galgá báhcit rávisolbmos mánáidgárdái, sáhttá váhnen njuorrasit go gullá mánás čierrume ja viggame ruoktot. Huma minguin (ovdaskuvlaoahpaheddjiiguin) dovdduidat birra ja lihtot riŋget maŋŋelaš gullat movt manná. Mánát lávejit heaitit čierrumis fargga, muhto liikká lea buorre diehtit dan sihkkarit. Mánnái lea deaŧalaš diehtit ahte son báhcá mánáidgárdde bargi lusa, váhnen manná. Jus mánnái ii daja “hade” go vuolgá, sáhttá dat dagahit máná oadjebasmeahttumiin.</p>
<p>Váhnen dehe muhtin oahpesolmmoš berre leat mánáin ovttas mánáidgárddis vuosttaš beivviid, dassážii go mánná oahpásnuvvá mánáidgárdái. Bargogaddi sáhttá juolludit 3 beaivvi máná mánáidgárdehárjeheapmái. Mánát geat ovdalaččas dovdet mánáidgárddi, eai várra dárbbat nu guhkes hárjánanáiggi.</p>
<p>Mii lihtodit ságastallanáiggi váhnemiiguin. Váhnemiiguin mii ságastallat unnimusat guovtte geardde jagis, ja dávjjibut jus dárbbaha.</p>
<p xml:lang="nob">GIELLA JA GIELA OVDÁNEAPMI </p>
<p>Máŋggagielatvuohta lea riggodahkan, ja stuora oassi máilmmi álbmogis lea máŋggagielat. Smiehtas bat, máilmmis leat 150 riikka ja 5 000 iešguđetlágan giela. Muhtin riikkain leat máŋga čuođi giela, nu movt Nigeria, gos hupmet sullii 400 giela!</p>
<p>Mánát sáhttet oahppat máŋga giela ja hálddašit daid bures. Máŋggagielat riikkain hupmet mánát dávjá golbma – njeallje giela. Iige oro mihkkege váttisvuođaid earuhit gielaid. Vel 2-3 jahkásaš mánát nai nagodit earuhit gielaid, go fuomášit ahte eai gulahala ovttain gielain, jorgalit nubbái. Mánát eai ane máŋggagielatvuođa váivin. Gaskaboddosaččat sáhttá “ođđa” giella gáržžidit oahppanmuni, ja nubbe giella orro leamen bázahallame dan suktii go álggos lei. Muhtin áigodaga sáhttet mánát “loanahit” nuppi giela sániid nuppi gillii ja seaguhit gielaid, muhto ii dainna dárbbat ballat. Váhnemiid ballu sáhttá heađuštit máná giellaovdáneami, nu movt mahkáš mánná gean giela álohii divvula, sáhttá garvit atnimis giela. Mánát geat eai dárbbat oahppat eambbogo ovtta giela vai gulahallet deaŧalaš olbmuiguin, eai dárbbat eanet gielaid. Giella čadno dávjá dihto olbmuide, ja dat lea geahppasit mánnái. Dávjá adno giella dihto dilálašvuođain, nu movt ruovttus lea okta giella, mánáidgárddis eará ja goalmmát giella ustibiiguin. Giella lea dakkár man vállje dan mielde man dilis mánná lea go gaskkusta. Mánná ovdána gielalaččat jus beassá hupmat gielaid iešguđetlágan dilálašvuođain, ovdamearkka dihte stoagadettiin ja meahcis. Rávisolbmot sáhttet nannet máná giela muitalusaid muitalemiin, lávlagiiguin, stohkosiiguin jna.</p>
<p xml:lang="nob">ORGANISEREN </p>
<p>Mánáidgárddis leat golbma ossodaga. Ossodagat eai leat earuhuvvon seinniiguin. Mánáid juohkit golmma jovkui, ja fas daid joavkkut juohkit smávit joavkun mas leat 4-5 máná ja okta rávisolmmoš. Smávvajoavkkut leat ovttas boradettiin, čoahkkananbottuin, fáddábargguid oktavuođas jna. Smávvajoavkkus lea álki oaidnit buohkaid, nu ahte mánát, geat minddar eai leat nu oidnosis, muhto leat dávjá duogábealde, sii maid dustet dadjat oaiviliiddiset. Smávvajoavkkus lea álkit humadit ovttas, buohkaid nagoda vuhtii váldit ja buohkat ožžot sáni saji. Maiddái lihkadeaddji mánát leat loŧkadeappot smávvajoavkkus dan sadjái go stuora joavkkus. Mánát geat eai beasa earáid fárrui stoahkamii go eai ipmir nuppiid mánáid stoahkannjuolggadusaid, sajáiduvvet buorebut smávvajoavkkus. Álggos álgá veahkáža namas ja dađistaga go hárjána ipmirdit earáid meriid, oažžu mánná ustibiid ja árvu lassána.</p>
<p>Bargit barget ruossolaga eanet go ovdal. Go smávimus mánát ođđet, luvvejuvvo bargi sin bealde ja sáhttá ovdamearkka dihte mannat muhtin mánáiguin olggos dehe doaimmahit eará bargguid, spealuiguin stoahkat jna. Mánát oahpásnuvvet buot rávisolbmuide. Mii jáhkkit dan buorrin, ja álkidahttá jus bargit leat buohccit, dainnago mánát dovdet buohkaid.</p>
<p>Lanjat adnojit ná:</p>
<p>Gievkkan fiinnamotoralaš barggut, ovdamearkka dihte njuhttet, sárgut, speallat, láibut ja eará.</p>
<p>Lokta iešguđetlágan hábmenbarggut, ovdamearkka dihte snihkket, duddjot, čuohpadit, gođđit, vuoladit ja eará. Čiegas lea soffa ja girjjit maid sáhttá logadit, guottát maiguin hukse barttaid ja skiipaid, ja bargat roavvamotoralaš bargguid.</p>
<p>“Ivdnelanjain” lea dilli láhččon stoahkat rolastoahkama ja iešguđetlágan doaimmaidstoahkama. Rolastoahkamiin mánná sajáiduvvá earáid searvái, oahppá ipmirdit meriid ja stoahkama njuolggadusaid. Giella nanosnuvvá ja mánná oažžu ovdagovaid maid hálida sulastahttit.</p>
<p>Rukseslatnja “dohkáviessu” mas lea gievkkan, dohkát, dohkáseaŋga ja eará.</p>
<p>Alitlatnja biillat, skohterat, gáráša ja duplo</p>
<p>Ruonálatnja lávvu biergasiiguin, heargi ja reahka, biktasat, muorra mas lea lottibeassi, monit, suohpanat ja eará.</p>
<p>Fiskeslatnja nuoramusat atnet lanja eanas ja dat leage sin váldobáiki, muhto boarrasit mánát maid atnet lanja. Dán lanjas lea smávvamánáid stohkosat, duplo, oapmedállu, njuhttenreaiddut, girjjit ja stuora guoddá mas njuikkodit dehe vuoiŋŋastallet.</p>
<p>Rabasvuogát organiseren dahká oappážiidda/vieljažiidda vejolažžan atnit seamma bivttaslanja vaikko vel ležžet ge goabbat ossodagas. Mánát bohtet iđđedis ja válljejit hálidit go sii geahčadit girjjiid, stoahkat vai eará buđaldit. Oappážat/vieljažat besset ovttas dehe earáiguin stoahkat. Nuorabuidda, geat eai leat nu oahppásat mánáidgárddis, lea dávjá oadjebasvuohtan go boarrasit oabbá/viellja lea lahkosiin, erenoamážit go buot lea nu ođas ja amas.</p>
<p xml:lang="nob">HEAJOS DÁLKI II GÁVDNO </p>
<p>Mii hálidit mánáide addit luonddumáhtu ja miehtemielalašvuođa lundui, ja oahpahit ahte olmmoš sáhttá leat olgun juohkelágan dálkkiin, leaš dál borgá vai arvi. Ahte baicca sáhttá leat hui somá meahcis arvin. Dainna mii leat ollu olgun mátkkošteame sihke vácci, bussiin, biillain, sihkkeliin ja skohteriin, mátkemohkiid mii čatnat njuolga fáttáide, ovdamearkka dihte “fiervá”, dalle mannat Áltái bussiin geahčadit máid čábbáid doppe gávdná. Eará mátkkošteamit leat čadnon kultuvrii ja jahkeáiggiide, nu movt herggiin vuodjit, miessemearkumis mielde ja rudneoaggumis. Soames háve lea doarvái finadit olggobeal lagamus viesuid mat leat mánáidgárdde lahkosiin, mis lea lahka meahcci gos sáhttit ollu bargat ja muosáhusaid bokte geavahit oainnu, gulu, haksit ja máistit, ja duohtademiin dovdat diŋggaid luonddus. Eatnamis sáhttá jaska veallat ja guldalit movt luonddus gullojit skoahpamat, haksit arvehája, ja dovdat niera vuostá arvečalmmi.</p>
<p>Luonddus leat hástalusat buohkaide, sihke sidjiide geat váivvahit alla rásiid siste gállit, ja sidjiide geat liikojit giccodit muorain. Dađimielde go searasnuvvá, leat luonddus ain eanet hástalusat. Gieđat ja juolggit lášmmodit, koordinašuvdna buorrána, gievru ja duodduleabbu šaddá, obalohkái hárjána mánná birgehallat juohke dilis. Vásihusaid vuođul diehtit ahte go mánná birgehallá bures, šaddá mánás buoret iešluohttámuš, mánát dovdet ahte sii máhttet . Lihkadeaddji mánáin leat hárvvet riiddut go mánáidgárdi lea mátkkošteame, dainna go de lea viiddis sadji ja muosáhepmošat leat vaikko man ollu. </p>
<p>Mii bargat máŋggalágan bargguid mátkkis, mii ráhkadit gintaliid, dainna livččii buorre jus veahkehehket min č oaggit ginttalbihtáid, ja addit daid mánáidgárdái dan sadjái go bálkestit , gihtu ovdagihtii juo! </p>
<p>Eat mii láve buot mátkkit ovdagihtii hutkat, muhtomiin mii vuolgit mátkemohkiide go de fuomášit ja lea buorre dálki, dainnago mii dárbbahit ávdnasiid mánáidgárdái, muhtomiin soitet unnán mánát mánáidgárddis ja nu ain, soaitit vuolgit olggos, dan sadjái go viesus orrut ja dušše hupmat runodeami, ruškki ja lastaramadaga birra, de mii baicca mannat meahcis oaidnit dáid áššiid iežamet čalmmiiguin. Mii mannat mátkkis earenoamážit giđđat ja čakčat, muhto maid dálvet. Dainnago mii eat álo dieđe leatgo mii vuolgime mátkái nuppe beaivve, doalahit mii dan vieru ahte eat vuolgge ovdalgo diibmu 10:00 mátkái maid eat leat ovdagihtii huŧkan, ja jus du mánná maŋŋána boahtimis mánáidgárdái, lea deaŧalaš ahte dieđihat, erenoamážit giđđat ja čakčat. Eará mátkkit, nu movt miessemearkun, gárddástallan ja herggiin vuodjin, daid mátkkiid birra mii gal dieđihit govttolaš áiggis. Mátkkiid maidda vuolgit ovdal diibmu 10:00, mii maid dieđihit.</p>
<p xml:lang="nob">JAHKEPLÁNA, FÁDDÁ JA VAHKKOPLÁNA </p>
<p>Jus dus ii leat mánná ovdal leamaš mánáidgárddis, veaját smiehttat maid mii oaivvildit fáttáin ja jahkeplánain. Juohke jagi ráhkadit jahkeplána mánáidgárdái, jahkeplánas bidjat fáttáid maiguin bargat jagis. Čakčat álggahit jahkeplánabarggu (golggotmánu- skábmamánu), ja galggalii ovttasráđiid váhnemiiguin plánejuvvot. Mii bovdet sin geat astet ja hálidit veaigin boahtit čoahkkimii, čoahkkimis ságastallat ođđa fáttáid, geaid sáhttit bivdit veahkkin ja eará doaimmaid. Ođđajagis addojuvvo jahkeplána váhnemiidda. Jahkeplána lea vuođđun vahkoplánaide maid ovdaskuvlaoahpaheaddjit ráhkadit, ja das lea dan birra maid nuppi vahku galgá bargat.</p>
<p xml:lang="nob">FÁSTA DOAIMMAT </p>
<p>Mánáidgárddis leat doaimmat maiguin mii buđaldit dávjáládje, dat leat fásta doaimmat. Mis leat maiddái eará doaimmat maiguin bargat dalle go dat leat fáddán, nu movt nuohttut. </p>
<p>Fásta doaimmat:</p>
<p>Lášmmohallan;</p>
<p>2-6 jahkásaš mánát sáhttet lášmmohallat Báktehárjjis diibmu 10.00 – 12.00 gaskka mánnodagaid golggotmánu/skábmamánu gitta beassážiidda (lea gitta dálkkis ja ruđas)</p>
<p>Stoahkan/Rolastoahkan:</p>
<p>Beaivválaččat stohket mánát friddjastoahkama, man fuomášit ieža, ja lágiduvvon stoahkama maid bargit álggahit.</p>
<p>Musihkka;</p>
<p>Searve musihkkabođđu oktii vahkus, mii lávlut, ráhkadit/čuojahit čuojanasaiguin ja guldalit musihka.</p>
<p>Teahter/drámá;</p>
<p>Rávisolbmot ja/dehe mánát čájáhallet máidnasa, muitalusa nuppiide, sáhttet leat ieža coggan neaktinbiktasiid dehe giehtavávváiguin ja eará.</p>
<p>Hábmet; Ávnnasin lea muorra, geađggit, geađggážat, bizobázot, čoarvvit, láiggit, ullu, litnediŋga, hearvabáttit, mála, kullstifttat ja eará.</p>
<p>Čuodjalit lohkat; Mánát válljejit girjjiid maid rávidolbmot lohket čuodjalit. Lovttas čohkkát “lohkančiegas”.</p>
<p>Searveboddu; buohkat čoahkis, lávlut, lohkat ja mánát ohppet beivviid ja mánuid namahusaid. Mánát muitaladdet buot mii sin millii boahtá aiddo dalle.</p>
<p>Vahkkobarggut čuvvot jahkeplána, nu movt fáddá mas lea elliid birra, dahká ahte mii stoahkat elliid Báktehárjjis, lávlut ja njuhttet elliid ja eará.</p>
<p xml:lang="nob">RABASÁIGI JA BEAIVERITMA </p>
<p>07:45 Rahpat uvssaid – mánát bohtet. Humadit juohke mánáin. Stoahkat. Buđaldusat leat: sárgut, njuhttet, bušlet, lohkat, speallat ja eará.</p>
<p>08:30 Iđđesborramuš 08.30 – 10.00. Mánát ja bargit boradit joavkolanjain.</p>
<p>10:00 Searveboddu mas doaimmaid čatnat fáttáide.</p>
<p>10:45 Gárvodit (Hárjánit gárvodit – iešbirgejupmi)</p>
<p>11:00 Olgun stoahkat, mátkkit.</p>
<p>12:00 Nohkestit sii geat dárbbahit.</p>
<p>13:45 Čorget olgostohkosiid. Nuoladit. Bassat gieđaid.</p>
<p>14:00 Beaivet boradeapmi (liegga borramuš gaskavahkuid)</p>
<p>14:30 Buđaldusat leat: duddjot, sárgut, málet, bušlet, lohkat (čatnat fáddái)</p>
<p>15:45 Čorget stohkosiid/duhkorasaid. Jaskadit stoagadit viesus. Olgun stoahkat.</p>
<p>16:15 Mánáidgárdi gidde uvssaid. Mánáid lea deaŧalaš viežžat ovdalgo gidde, dainnago bargoáigi loahpahuvvo 16.15.</p>
<p>Mis ii leat, nu movt skuvllas, lohkanmearri mas gáibiduvvo máhttit alfabehta giđđii, muhto mis lea vejolašvuohta beaivvi geavahit nu movt heive. Jahke-, vahkko- ja beaiveplánat leat rámman ja ulbmilin midjiide, ja galgat dieđusge dan mielde bargat, muhto ii áibbas čadnon. Jus mahká lea silbafiertu vuolgit mátkái, mii finadit mátkkis, nuppe háve soaitit geahččat tegnefilmma ovdalgo vuolgit olggos.</p>
<p>Beaiveritma lea duššefal rámman beaivvi doaimmaide, jus mánná lea nannosit stoagáskan go diibmu lea10:45, beassá stoahkat dassá go geargá ovdalgo gárvoda olgoládje.</p>
<p xml:lang="nob">MUITIMUŠAT </p>
<p>Biebmu: Mánát váldet biepmu guovtti boradeapmái . </p>
<p>Buohkat ožžot juhkamuša ja šaddosa mánáidgárddis, ja lieggabiepmu ovtta beaivve vahkus. Váhnemat mákset 100,- kr mánnui šaddosa ja lieggabiepmu ovddas.</p>
<p>Biktasat: Mánáidgárdái berre váldit molssabiktasiid, nu movt árvebiktasiid ja gummistevveliid, skuovaid maiguin vázzá viesus. Biktasiidda čálát nama dehe njađát nammagilkora vai dovddát, dainnago mánáid biktasat leat hui ovttaláganat, ja fáhkka láhppojit.</p>
<p>Lea deaŧalaš váldit bivvalis biktasiid ja juolgesujiid mánáidgárdái, vai bivvá jus vuolgá mátkemohkiide, áinnas liige suohkuid/leasttuid, ullobuvssaid ja busira. Lea buorre jus bivvalis biktasat orrot mánáidgárddis, vai leat doppe álohii go mii bijadit olgomátkái.</p>
<p>Hygiena dihte mii hálidit ahte mánát váldet biktasiiddáset ruoktot bearjadagaid, vai sáhttá albmaládje bassat hilduid.</p>
<p>Buohcci mánát: Mánát galget orrut ruovttus go leat buohccit. Dieđit jus mánná ii boađe.</p>
<p>Stohkosat/duhkorasat:</p>
<p>Mánáidgárddis eat hálidivčče ahte mánáin leat iežaset duhkorasat mielde mánáidgárdái. Mánáidgárdi ii dárbbat máksit buhtadusa lahppon dehe billahuvvan duhkorasain. Ja dábálaččat eat astta ohcat lahppon duhkorasaid loahpageahčen beaivvi.</p>
<p>Riegádanbeaivvit: Mánu loahpas mii ávvudit riegádanbeivviid, sin, geain lea leamaš riegádanbeaivi. Mii ávvudit gáhkuin, ruvdno oaivvis ja lávlut. Jus mánáin lea geasset riegádanbeaivi, dan doallat ovdal luomu. </p>
<p>Viežžat máná: Dieđit jus eará olmmoš galgá viežžat máná go sii geat lávejit viežžat. Dieđit maid álo go vieččat máná.</p>
<p>Njálgosat/njálgát: Mánát eai galgga váldit njálgáid, hámi čábbudahttin-vuoidasiid, eaige smávvadiŋggaid, nu movt ruđaid, mánáidgárdái.</p>
<p>Lihparat: Go mii vuolgit mátkái, lea vuogas jus mánáin leat dábálaš lihparat fárus, dan sadjái go hihtanlibar. Dat lea danin vai mánná ii dárbbat nuolahuvvot visot go molsu.</p>
<p xml:lang="nob">EARÁ </p>
<p>Rabasáigi: Mánáidgárdi lea rabas birrajagi, juovla- ja ođđabeai’ basiid gaskka, beassážiid, 1. árgga maŋŋil beassážiid ja geasseluomus (lassin jagi eará áiggiide dieđusge). Muhto plánen- ja kursabeivviid leat muhtomin sadjásašbargit fástabargiid sajis, dan birra mii dieđihit ovdagihtii. Bargiin čoggojit liigediimmut maid mii “avspaseret” ja dainna lávet jearrat geat mánát leat mánáidgárddis basiid gaskka ja beassážiid, vai mii diehtit dan.</p>
<p>Mánáidgárddi dábálaš rabasáigi lea 07:45 – 16:15 gaskka. Jus váhnemat dárbbahit iežaset barggu dihte viiddiduvvon rabasáiggi, sáhttá mánáidgárdi doallat rabasin 07:00 – 17:00 gaskka. Dát fálaldat addo duššefal sidjiide geat duođaštit dákkár dárbu. Mii sáhttit maiddái gaskkohagaid rahpat mánáidgárddi árabut, jus váhnemat dárbbahit buktit máná árabut, mahká jus galget čoahkkimii dehe eará ákka dihte.</p>
</body></document>
