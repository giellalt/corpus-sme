<document xml:lang="sme" id="no_id">
  <header>
    <title>Feminisma: dásseárvu vai nuppástuhttin?</title>
    <genre code="blogs"/>
    <author>
      <person firstname="Rauna" lastname="Kuokkanen" sex="f" born="" nationality="FI"/>
    </author>
    <year>2009</year>
    <wordcount>881</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://rauna.net/2009/07/21/feminisma-dassearvu-vai-nuppastuhttin/</origFileName>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="eng">Skip to content</p>
    <p type="title">Feminisma: dásseárvu vai nuppástuhttin?</p>
    <p xml:lang="est">Posted on</p>
    <p xml:lang="eng">by rauna</p>
    <p>Posted in Sámegillii</p>
    <p xml:lang="est">Tagged feminisma , nissonlihkádus</p>
    <p>(Almmustuvvan Gábas geassemánus 2009)</p>
    <p>Lohken gieskat ovtta mu verdde ja kollega, kanadalaš feministta miellagiddevaš artihkkala sosiála sohkabeali (ru. genus, su. sosiaalinen sukupuoli, eaŋg. gender) doahpaga váilevuođain. Su mielas <span type="quote">“sosiála sohkabealli”</span> doaba ja dan atnuiváldin leat hehtten ja ráddjen nissonlihkadusa politihkalaš ulbmiliid ollašuhttimis – nappo servodaga patriarkála struktuvrraid nuppástuhttima. <span type="quote">“Sosiála sohkabealli”</span> lea váldán deattu eret dán ulbmilis. Eambbo ja eambbo iešguđet oktavuođain lea sáhka <span type="quote">“sosiála sohkabealis”</span> dan sadjái go hállojuvvošii nissonolbmuid birra. Dán láhkai nissonolbmot šaddet vuot ođđasit oaidnemeahttumin sihke servodagas ja ságastallamis. <span type="quote">“Sosiála sohkabealli”</span> lea eambbo neutrála ja dan dihtii muhtimiid mielas buoret doaba.</p>
    <p>Linda Christiansen-Ruffman mielas goit dát doaba geavahuvvo politihkalaččat nissoniid vuostá earret eará čuovvovaš vugiin: 1) dat heajuda nissoniid politihkalaš barggu, mii viggá nuppástuhttit servodaga, 2) dat heajuda nissoniid politihkalaš doaibmivuođa (agency), 3) dat jaskkodahttá nissoniid, 4) dat dahká eahpedássidis váldegaskavuođaid nissoniid ja albmáid gaskkas oaidnemeahttumin, ja 5) dat normalisere almmáiolbmuid kultuvrra ja oaidninčiega. <span type="quote">“Sosiála sohkabealli”</span> lea doaba man vuođđun lea guovttijuohku. Christiansen-Ruffman gohčoda dan guovttijuogu <span type="quote">“juogo-dahje dávdan”</span> mii fáŋge nissoniid (ođđasit) veardádalli gaskavuhtii almmáiolbmuiguin. Norbman lea vuot almmáiolmmoš, masa nissonolmmoš diđolaččat dahje dieđekeahttá veardiduvvo. Boađusin lea dat, ahte lea ain váddásut govahallat iehčanas, autonomalaš nissoniid ja iešguđet nissoniid siskkáldas gaskavuođaid.</p>
    <p>Christiansen-Ruffman namuha erenoamážit davviriikkalaš nissondutkamuša ovdamearkan dakkár lahkonanvugiin, mat leat ráddejuvvon guorahallat dan, leago nissonolmmoš seammalágan vai earálágan almmáiolbmuide veardidettiin. <span type="quote">“Sosiála sohkabealli”</span> nappo ráddje analyhtalaš (guorahalli) vejolašvuođaid iige dat nagot buktit ovdan feministtalaš perspektiivva máilmmis. Dat lea doaba mii lea sollen feminismma váldoiešvuođaid: fuomášumi buot nissoniidda ja sin máŋggabealátvuhtii, patriarkáhtii ja dan sosiála proseassaide, feministtalaš strategiijaide ja višuvnnaide nuppástusa birra ja nissonlihkadusaid viggamušaide iešguđet guovllus máilmmis.</p>
    <p>Christiansen-Ruffman mielas <span type="quote">“sosiála sohkabealli”</span> doahpagis ii leat analyhtalaš fápmu láidestit min molssaeavttuide patriarkála válddi vuostá – válddi man iešvuođat ja árvvut leat gilvvohallan, vuovdáivuohta, kontrolla ja veahkaváldi. Son dadjá ahte nu guhká go patriarkála doaladumit ráđđejit servodagain, kultuvrrain ja dutkamušas, lea dárbu feministtalaš politihkalaš lihkadussii man ulbmilin lea nuppástuhttin, ii dušše dásseárvu patriarkála servodagas. Su mielas nuppástuhtti, holisttalaš feministtalaš guorahallan sisttisdoallá nissoniid molssaeavttuid servodagaid birra, maid ulbmilin ii leat veahkaváldi ja jápmin, muhto váldit vára eallimis.</p>
    <p xml:lang="nob">Artihkal: Christiansen-Ruffman, Linda. <span type="quote" xml:lang="eng">“Women, Knowledge and Change: Gender Is Not Enough.”</span> <em type="italic">Resources for Feminist Research </em>32.1/2 (2007): 114-38. </p>
    <p type="title" xml:lang="eng">Share this:</p>
    <list>
      <p type="listitem" xml:lang="eng">Click to share on Twitter (Opens in new window)</p>
      <p type="listitem" xml:lang="eng">Click to share on Facebook (Opens in new window)</p>
      <p type="listitem" xml:lang="eng">Click to share on Google+ (Opens in new window)</p>
      <p type="listitem" xml:lang="eng">Click to email this to a friend (Opens in new window)</p>
      <p type="listitem" xml:lang="eng">Click to share on LinkedIn (Opens in new window)</p>
    </list>
    <p type="title" xml:lang="eng">Related</p>
    <p type="title">2 thoughts on <span type="quote">“Feminisma: dásseárvu vai nuppástuhttin?”</span></p>
    <list>
      <p type="listitem">Mus ii leat du epoasta čujuhus. Áiggošin sáddet dieđu mu ja Rawdna Carita Eira teakstačájáhusa birra. Rahppo 29.8.2009, kl 13, Kaffegalleriijas, Guovdageaidnu. Mus lea maid blogga.</p>
      <p type="listitem" xml:lang="smj">Gulahalle.</p>
      <p type="listitem" xml:lang="nob">Anne vv</p>
      <p type="listitem">Vuoi, dás ledje ollu jurdagat. Mon in áiggo visot kommenteret. Muhto go mon duollet dállet oainnán dárbbu erohallat sosiála ja biologalaš sohkabeliid – omd go hálida ipmirdit man dásis iešguđet iešvuođat leat – de hálidan bealuštit sosiála sohkabeali doahpaga. Vaikko in leat lohkan Linda Christiansen-Ruffmana artihkkala.</p>
      <p type="listitem">Joa, dat jaskkodahttá nissoniid. Dat dagaha ákkastallama váttisin. Muhto vuoitu das lea ahte mii eat sementere buot nissoniid gullevašvuođa nissoniid jovkui. Jos mii váldit dan sosiála sohkabeali eret digaštallamis de lea bahá ásahit nissonjoavkku mii lea nu oktasaš ahte ii oktage nisu beasa das eret. Dál go doaba sosiála sohkabealli lea jođus, de olbmot ožžot ipmárdusa dasa ahte nissonat maid sáhttet dievdoolbmuid máhtuid máhttit ja dievdoolbmuid bargguid bargat.</p>
      <p type="listitem">Mon ipmirdan ahte ii leat álo dárbu erohallat, ja ahte lea dárbu maiddái doallat ráinnas nissonarenaid gos eat huma nu ollu sosiála sohkabeali birra ja gos nissonat ožžot leahkit nissonat ja dan bokte nannut, muhto mon jáhkán ahte jos lea beare dát perspektiiva ahte nissonat leat eará go dievdoolbmot, de lea bahá bártidit juste nissoniid iežaset individuála válljemiid ektui.</p>
      <p type="listitem">Diet guoskkašii várra muđui ge Sápmái, mu mielas, ahte mii fertet muhtumin jurddašit sierraneami (vai olle politihkalaš bohtosiidda ja vai olles joavku oktasaš identiteahtta nannu), ja muhtumin fas seaguheapmi (vai indiviiddat, beroškeahttá sámivuođas, ožžot ieža válljet mot áigu leahkit – homse vai ii, nieida vai ii, olgešbellodatjienasteaddji vai ii, Scrubs-geahčči vai ii).</p>
      <p type="listitem">Nu mon jurddašan. Mon dieđán ahte auktoriteahtat nu go Torill Moi ja vel Judith Butler meidnejit ahte diet guovttebealjuogus lea váralaš go dat dadjá ain čielggaseppot ahte biologalaš sohkabealli gávdno ja nu ii leat, go visot manná giela bokte ja nu ain. Na Butler goit: Mii eat goassige joavdde dan biologalaš sohkabeallái – visot manná min giela bokte – ja dainna mii eat berre erohallat daid guokte. Muhto mon goit lean old school juste dán dáfus ahte mon oainnán positiivvalaš beliid dien erohallamis maid. Iešguđet perspektiivvat leat riggodahkan servodahkii! Ja vaikko mii váldit ovtta perspektiivva dihto dáhpáhusas, de dat ii mearkkaš ahte mii leat dan nuppi perspektiivva vuostá. Dies mon lean áibbas ovttaoaivilis dieinna Christiansen-Ruffmaniin. Mii berrešeimmet jurddašit <span type="quote" xml:lang="smj">“sihke – ja”</span>, eat ge berreše seaguhit dien <span type="quote">“juogo-dahje”</span> -dávdii.</p>
    </list>
    <p type="title" xml:lang="eng">Leave a Reply Cancel reply</p>
    <p xml:lang="eng">Your email address will not be published.  Required fields are marked *</p>
    <p xml:lang="eng">Comment</p>
    <p xml:lang="vep">Name *</p>
    <p xml:lang="est">Email *</p>
    <p xml:lang="deu">Website</p>
    <p xml:lang="eng">Notify me of follow-up comments by email.</p>
    <p xml:lang="eng">Notify me of new posts by email.</p>
    <p xml:lang="eng">Send to Email Address</p>
    <p xml:lang="vep">Your Name</p>
    <p xml:lang="eng">Your Email Address</p>
    <p xml:lang="eng">Cancel</p>
    <p xml:lang="eng">Post was not sent - check your email addresses!</p>
    <p xml:lang="eng">Email check failed, please try again</p>
    <p xml:lang="eng">Sorry, your blog cannot share posts by email.</p>
  </body>
</document>
