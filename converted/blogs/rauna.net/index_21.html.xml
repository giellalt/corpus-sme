<document xml:lang="sme" id="no_id"><header><title>Seremoniijat Sápmái?</title><genre code="blogs"/><author><person firstname="Rauna" lastname="Kuokkanen" sex="f" born="" nationality="FI"/></author><year>2008</year><wordcount>671</wordcount><conversion_status type="standard"/><availability><license type="standard"/></availability><multilingual/><origFileName>http://rauna.net/2008/10/20/seremoniijat-sapmai/</origFileName><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p xml:lang="eng">Skip to content</p>
<p type="title">Seremoniijat Sápmái?</p>
<p xml:lang="est">Posted on</p>
<p xml:lang="eng">by rauna</p>
<p>Posted in Sámegillii</p>
<p>Tagged sámeservodat</p>
<p>Mannan vahkus dáppe Torontos leamaš Eamiálbmogiid filbmafestivála ImagiNative man olis leat čájehan vaikko man olu miellagiddevaš filmmaid ja dokumeanttaid eamiálbmotmáilmmis. Okta filbma lei maiddái Sámis, nuortasápmelaš Katja Gauriloff dokumeanta Čeavetjávrri birra, <em type="italic">Huuto tuuleen </em>(2007). Maŋimuš filbma man gehččen ikte lei aibbas ođđa dokumeanta <em type="italic">Sacred Sundance </em>(2008) preeria indiánaid beaivvašdánssa-rituála birra, dahje buorebutge das mo nuortarittu mi’kmaq indiánat válde atnui dán seremoniija, vaikko árbevirolaččat dat ii leamaš sin vierru. Filmma álgominuhtáid rájes jurddašin dan mo okta mu verddiin Vancouveris lávii munnje dadjat ahte jos mis geardde eai lean Sámis šat iežamet seremoniijat, mun galggašin álggahit nissoniidda oaivvilduvvon mánnoseremoniija Sámis. </p>
<p>Sámi NissonForuma jahkečoahkkimis čakčat 2006 muhtin áirasat bukte ovdan dán ášši – ahte mis sámiin váilot seremoniijat ja dan dihtii mii galgat bargat juoidá ášši ovdii. Ahte mii galgat álggahit juoidá, vaikko vel áibbas smávva álggos. Ášši bođii ovdan ođđasit dán gease go jearahallen sámenissoniid iežan dutkanbarggu várás.</p>
<p>Dokumeantafilbma <em type="italic">Sacred Sundance </em>ii govven ieš dan rituála, danne go dan ii oaččo govvet. Maid dat muitalii lei manne okta mi’kmaq almmái mearridii buktit sidjiide amas rituála iežas álbmogii. Sin álbmoga gaskkas jugešvuohta ja narkotihkaid geavaheapmi lea stuorra váttisvuohta sihke ollesolbmuid ja nuoraid gaskkas ja son oinnii dárbbu masanu stuorabui mii sáhtášii veahkehit su álbmoga, go mihkkige eará ii lean albmalahkái veahkehan. Álggos muhtin olbmot amašedje su jurdaga – beaivvašdánsa ii gullan sidjiide, dat ii lean sin vierru. Muhto almmái ii addán vuollái ja ákkastalai ahte maiddái viidna ja narkotihkat eai lean sin vierut, muhto dál dat leat šaddan sin árgabeaivin. </p>
<p>Son válddii oktavuođa muhtin preeria indiánii gii lei árbevirolaš beaivvašdánsa-jođiheaddji. Seremoniija doalvun eará álbmogii lei vejolaš, muhto bálggis ii lean álki. Beaivvašdánsa lea gáibideaddji seremoniija, masa galgá vuos ráhkkanit fástudemiin – njealje beaivve áigge olmmoš ii sáhte borrat iiget juhkat maidige. Dasto son galgá buhtistit ja gárvvistit iežas vuoiŋŋalaččat dánsumii indiánaid árbevirolaš sávnnodantealttas (sweatlodge) mii lea maiddái iežas seremoniija.</p>
<p><em type="italic">Sacred Sundance </em>muitalii maiddái beaivvašdánssa guovddáš oahpahusaid ja dan, makkár mearkkašupmi dain lea persovnnalaš ja oktasaš čavddásmuvvamii (healing). </p>
<p>Dan botta go orron Sámis, áigi ii lean riekta vaikko muhtimin smihtten mánnoseremoniijaid álggaheami álggos dušše muhtin olbmuiguin. Háleštin dan birra ovttain nissonolbmuin, muhto mannu sivas moai ean goassige beassan álgui. Áigi ii lean riekta dán vuoro.</p>
<p>Muhto <em type="italic">Sacred Sundance </em>attii munnje ođđa jurdaga – ráhkadit dokumeantta dan mánnoseremoniijas, masa lávejin ieš oassálastit go orron Vancouveris ja man mu ustit ávžžuhii doalvut Sápmái. Dan sadjái ahte geahččalit sániiguin dušše čilget seremoniija mii lea vuđolaš ja vu<em type="italic">Sacred Sundance </em>–filmmas dajai, vuoiŋŋalašvuođa haga álbmot cuovkana. </p>
<p>Nu ahte dál ii leat eará go <span type="quote" xml:lang="fin">“tuumasta toimeen”</span> dego suopmelaš lohká, vaikko sihkkarit lea seamma ádjánis proseassa go beaivvašdánsa-seremoniija ja dan oahppan. Jos geasnu lea diehtu gos sáhttá dákkár prošektii ohcat doarjagiid, sáddestehket beare jurdagiid munnje.</p>
<p type="title" xml:lang="eng">Share this:</p>
<list><p type="listitem" xml:lang="eng">Click to share on Twitter (Opens in new window)</p>
<p type="listitem" xml:lang="eng">Click to share on Facebook (Opens in new window)</p>
<p type="listitem" xml:lang="eng">Click to share on Google+ (Opens in new window)</p>
<p type="listitem" xml:lang="eng">Click to email this to a friend (Opens in new window)</p>
<p type="listitem" xml:lang="eng">Click to share on LinkedIn (Opens in new window)</p>
</list><p type="title" xml:lang="eng">Related</p>
<p type="title" xml:lang="eng">3 thoughts on <span type="quote">“Seremoniijat Sápmái?”</span></p>
<list/><p type="title" xml:lang="eng">Leave a Reply Cancel reply</p>
<p xml:lang="eng">Your email address will not be published.  Required fields are marked *</p>
<p xml:lang="eng">Comment</p>
<p xml:lang="vep">Name *</p>
<p xml:lang="est">Email *</p>
<p xml:lang="deu">Website</p>
<p xml:lang="eng">Notify me of follow-up comments by email.</p>
<p xml:lang="eng">Notify me of new posts by email.</p>
<p xml:lang="eng">Send to Email Address</p>
<p xml:lang="eng">Your Name</p>
<p xml:lang="eng">Your Email Address</p>
<p xml:lang="tur">Cancel</p>
<p xml:lang="eng">Post was not sent - check your email addresses!</p>
<p xml:lang="eng">Email check failed, please try again</p>
<p xml:lang="eng">Sorry, your blog cannot share posts by email.</p>
</body></document>