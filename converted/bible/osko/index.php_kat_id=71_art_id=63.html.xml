<document xml:lang="sme" id="no_id"><header><title>OSKU</title><genre code="bible"/><author><unknown/></author><translator><unknown/></translator><translated_from xml:lang="nob"/><publChannel><publication><publisher>Samisk Kirkeråd</publisher></publication></publChannel><wordcount>352</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer+apertium@mm.st"/><multilingual><language xml:lang="nob"/><language xml:lang="sme"/></multilingual><origFileName>http://www.osko.no/index.php?kat_id=71&amp;art_id=63</origFileName><parallel_text xml:lang="nob" location="index.php_kat_id=71_art_id=63.html"/><parallel_text xml:lang="sma" location="index.php_kat_id=71_art_id=63.html"/><parallel_text xml:lang="smj" location="index.php_kat_id=71_art_id=63.html"/><metadata><uncomplete/></metadata><version>XSLtemplate $Revision: 104145 $; file-specific xsl  Revision; common.xsl  $Revision$; </version></header><body><p>Kristuskránsa</p>
<p type="title">Ipmil já Job</p>
<p>Hearrá vástidii Jobii ramádaga siste: Gii leat don guhte sevnnjodahtát mu áigumuša jierpmehis sániiguin? Ráhkkan, leage olmmái, vástit munnje go mun jearan dus! Gos don ledjet dalle go mun bidjen eatnama vuođu? Muital munnje, jos don dieđát! Gii mearridii dan mihtu — suige don dan dieđát? Gii njulgii mihttobátti dan badjel? Gosa vuodjuduvvojedje dan vuođđudusat, gii bijai dan čiehkageađggi, go buot guovssonásttit lávlo, ja ipmilbártnit čurvo ávuin? Gii dahpai ábi uvssaid duohkái? Go dat bávttai ovdan eatniheakkas, ja mun adden dasa balvvaid gárvun ja suhkkes mierkká giesaldahkan, dalle mun bidjen dasa ráji ja dahppen dan poarttaiguin ja bummaiguin. Mun celken: <span type="quote">«Dán rádjái don beasat, it guhkkelii, dása bisánit du čeavlás bárut.»</span> Leatgo don goassege gohččon iđida ihtit, leatgo čájehan iđitguksui iežas saji, vai dat dohppešii eatnama ravddaide ja savdnjilivččii ipmilmeahttumiid das eret? Dalle eanan rievdá dego láiri seailla vuolde, buot ihtá dego ođđa gárvvuin. Ipmilmeahttumat manahit čuovggaset, gážžárat cuvkejuvvojit. Leatgo don ollen ábi ádjagiidda dahje vádjolan čiegus čiekŋalasaid? Leatgo oaidnán jápmima poarttaid, leatgo geahččan olggumuš seavdnjadasa uvssaid? Ipmirdatgo eatnama viidodaga? Muital jos dieđát buot dan! Gokko lea luodda čuovgasa vissui, gos lea seavdnjadasa báiki? Donbat lávet doalvut daid dohko gosa dat gullet, donbat dovddat bálgáid daid vissui? Almma don dieđát, almma don dalle juo ledjet riegádan, donhan leat eallán nu guhká! Leatgo don leamaš muohttagiid vuorkkáin, leatgo oaidnán čuorbmasiid vuorkáviesuid? Daid mun lean seastán áŧestusa áigái, doaru ja soađi beaivái. Man luotta mielde čuovga suonjarda, mo viidána nuortabiegga miehtá eatnama? Gii rahpá renniid ráššoarvái, gii mearrida bajánii ja álddagassii luotta ja diktá arvit eatnamii gos ii oktage ása, olbmohis meahccái, nu ahte ávdin guovlu gallehuvvo čáziin ja rássi šaddá eatnamis? Leago arvvis áhčči? Gii sahkanahttá suoldnegoaikkanasaid? Guđe eatniheakkas boahtá jiekŋa? Gii riegádahttá almmi bizi? Čáhci gokčašuvvá dego geađgelohkiin, čiekŋalasa bajildus stirdu. Máhtátgo don čuolbmadit Nieidagihpu báttiid dahje čoavdit Čuoiggaheddjiid láhkkiid? Dongo divttát eahketnástti badjánit rivttes áigái, dongo láidet Sarvaga ja dan misiid? Dovddatgo don almmi lágaid, oaččutgo don dan ortnega gustot eatnama alde? Máhtátgo don čuorvut balvvaide, nu ahte čáhci šávvá du badjelii?</p>
<p>Máhtátgo don vuolggahit álddagasaid, nu ahte dat vástidit: <span type="quote">«Dá mii leat!»</span></p>
<p xml:lang="nob">Job. 38:1-35</p>
<p xml:lang="nob">Utskriftsvennlig versjon</p>
</body></document>
