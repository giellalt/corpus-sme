<document xml:lang="sme" id="no_id"><header><title>Sámegielat rádio ja sápmelaččat</title><genre code="science"/><author><person firstname="Aletta" lastname="Lakkala" sex="f" born="" nationality="FI"/></author><year>2019</year><wordcount>19142</wordcount><conversion_status type="standard"/><availability><license type="standard"/></availability><origFileName>http://jultika.oulu.fi/files/nbnfioulu-201905161807.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>1 Láidehus 1.1 Dutkanfáddá ja -ulbmil </p>
<p>Dutkkan Pro gradu -barggustan sámegielat rádio guldaleami, dan sivaid ja mearkkašumiid sápmelaččaide jagi 2018. Yle Sámi Rádio lei Suoma vuosttas sámegielat media ja lea ain dán beaivve okta gievrramusain: ovdamearkka dihte sámegielat tv-fálaldagat ja aviissat leat ain unnán ja some- ja neahttasisdoalutge olles</p>
<p>Sámi geahččanguovllus vánis. Yle Sápmi, ovddeš Yle Sámi Rádio, lea doaibman badjelaš 70 jagi, jagi 1947 rájes. Sámegielat rádiosáddagat leat gullon vuosttas beaivvi rájes gitta otná beaivái jeavddalaččat ja sáttadoaibma lea boatkanan jagiid áigge dušše moddii earret eará bargiidstreaikka ja Anára doaibmadálu sisáibmováttisvuođaid dihte.</p>
<p>Sámegielat rádiodoaibma álggii ođđasiiguin ja vuoiŋŋalaš sáddagiiguin, muhto dán beaivve dat sisttisdoallá maiddái olu eará: ovdamearkka dihte mánáid- ja nuoraidprográmmaid, arkiivaságaid, iešguđetlágan temábottuid, áigeguovdilis beaivválaš sáddagiid ja sámedoaimmahusaid oktasaš davviriikkalaš iđitsáddagiid. Yle</p>
<p>Sámi Rádio álggahii davvisámegielat prográmmaiguin, muhto 1970-logu rájes leat gullon maiddái nuortalašgielat ja 1980-logu rájes anárašgielat sisdoalut. (Lehtola 44–45, 71–72; Yle Sápmi 2018a.)</p>
<p>Vaikko digitála revolušuvdna lea buktán mielddis olu ođđa diehtojuohkingaskaomiid, lea rádio Yle Sámi doaimmahusa iežas sániid mielde ain dan <span type="quote">”dehálamos giellaealáskahttinbargoneavvu”</span>. Rádios lea stuorra mearkkašupmi erenoamážit njálmmálaš sámegiela ja suopmaniid gáhttejeaddjin. Yle Sápmi maiddái ođasmahttá sámegiela, go rádio bokte levvet sámegillii ođđa sánit ja dajahusat, mat adnojuvvojit dálá servodagas ja eallimis. Rádio ovddida sámekultuvrra juogedettiin olbmuide sápmelaš ja sámegielat musihka, máidnasiid, muitalusaid ja ságaid. Davviriikkalaš sámerádioid ovttasbarggu bokte Yle Sámi rádioprográmmat ovttastahttet sámeálbmoga ja nannejit sápmelaččaid identitehta. Dat muitalit áššiin sámi jienain. (Yle Sápmi 2018a.) </p>
<p>Pro gradu -barggustan leat guokte váldodutkangažaldaga: - Mo sápmelaččat guldalit sámegielat rádio 2018? - Makkár sivat ja mearkkašumit sámegielat rádio guldaleapmái laktásit?</p>
<p>Sápmelaččaid rádioguldaleami dieđalaš gieđahallan ii jur gávdno Suoma beale Sámis.</p>
<p>Lean jagiid áigge vuohttán ollu ovdagáttuid ja navdámušaid das, geat sámerádio guldalit ja makkár prográmmat sin geasuhit – orru almmolaččat jurddašuvvomin, ahte sámerádio guldalit váldoáššis sámeguovllu boarrásot buolvva sápmelaččat, geat fas guldalit mielas ođđasiid ja vuoiŋŋalaš prográmmaid. Dáid jurdagiid duohken, iige dákkár jurdagiid čilgehussan leat goittotge makkárge dieđalaš vuođuštus.</p>
<p>Gieđahalan barggustan earret eará Yle Sámi rádioguldaleamis árat dahkkojuvvon dutkamušaid, vehádatgielat rádio mearkkašumis čállojuvvon girjjálašvuođa ja rádio sajádagas váldoservodagas dahkkojuvvon čielggademiid, ja speadjalasttán iežan gávdnosiid daid ektui. 1.2 Duogáš</p>
<p>Yle Sámi 70 rádiojagi áigge sámegielat rádiosáddagiid guldaleapmi ii leat dutkkojuvvon beare máŋgii. Boarrásamos guldaleaddjidutkamušat 1950- ja 1970-logus vuođđuduvvet sámeguovllu rádiorusttegiid mearrái, mii oasistis muitala das, man ollu máilbmi lea rievdan. Yle Sámi rádio varrasamos almmolaš guldaleaddjidutkamuš lea dahkkojuvvon jagi 1995, badjel 20 jagi dassái. Dan maŋŋá leat goittotge sihke servodat ja mediamáibmi nuppástuvvan nu sakka, ahte sámeservošage rádioguldaleapmi lea sáhttán rievdan radikálalaččat. Earret eará ođđa áiggi mediafáláldagat, digitála teknologiija ja váldogielat media leat sáhttán čuohcat sápmelaččaid rádioguldaleapmái.</p>
<p>Ledjen beroštuvvan dutkat sápmelaččaid rádioguldaleami dili, daningo lean ieš sihke studeren journalismma ja bargan Yle Sámi journalistan badjelaš logi jagi. Lean sihke sápmelaš journalistan, journalismastudeantan ja servodatberošteaddjin máŋgii smiehttan, makkár joavku sámegielat rádiosáddagiid guldala, mo sii dan dahket ja maid dat sidjiide mearkkaša. Tv-geahččiid ja neahttaságaid lohkkiid mearis Yle Sámi doaimmahus oažžu dieđuid jeavddalaččat, muhto rádioguldaleaddjiid mearis eai leat fidnemis áiggedását dieđut, daningo daid mihtideamis eai leat anus fásta mihttárat.</p>
<p>Máinnašan dán oktavuođas, ahte bargohistorjjástan fuolakeahttá in leat leamaš mielde čállimin Yle Sámi strategalaš ulbmiliid ja oainnuid, maid buvttán ovdan dán dutkamušas.</p>
<p>Ledjen beroštuvvan dutkat rádio sajádaga sámeservodagas goit buot ovddemusat iežan eatnigiela, sámegiela dihte. Lean álo leamaš giellaberošteaddji ja dan dihte lohkan sámegiela iežan váldoávnnasin Oulu universitehta Giellagas-instituhtas. Sámegielaid dilli lea rašši miehtá Sámi. Maiddái Suomas riikka garra assimilerenpolitihkka doalvvui giela viiddis oasis álbmogis, man dihte sámegiella ii leat sirdásan eatnigiellan máŋgga mu buolvva sápmelažžii. Assimilašuvnna dihte stuorra oassi mu buolvva nuorra ollesolbmuin ii leat beassan oahppat sámegiela ruovttus. Leange ilus čuvvon, mo ain eambosat leat váldigoahtán gielaset ruovttoluotta earret eará skuvlaoahpahusa bokte.</p>
<p>Skuvllat gal bastet oahpahit sámegiela girjegiela, muhto Sámi viiddis njálmmálaš árbbi dat eai okto bastte gáhttet. Dasa eai bastte maiddái čállojuvvon sámegielat neahttaođđasat ja preassa – eaige vel dán dilis televišuvnna, neahta ja sosiála media njálmmálaš sisdoalut daid vátnivuođa dihte. Rádio dan sajis sáhttá buoremus dilis doaibmat beaktilis gaskaoapmin sámi rikkis njálmmálaš giellaárbbi gáhttemis ja lebbemis. Dan ektui duohtavuohta das, ahte varrasamos dutkamuš guldaleaddjiid ja sámerádio gaskavuođas lei dahkkojuvvon Suomas badjel 20 jagi dassái, leamaš stuorra váilevašvuohta dilis, mas sámeservošiš leamaš goiku oahppat sámegiela ja mas sámegiella livččii dárbbašan eanet doarjjadoaimmaid. 1.3 Dutkanvuohki</p>
<p>Barggustan lea deaddu kvantitatiiva dutkamušas. Dutkkan rádioguldaleaddjiid láhttema ja oainnuid kvantitatiivvalaččat, ja čilgen daid dutkamušastan earret eará govvosiiguin.</p>
<p>Dán ja eará dutkamušaid kvantitatiiva bohtosiid veardidemiin analyseren sápmelaččaid rádioguldaleamis dáhpáhuvvan nuppástusaid áiggiid mielde. Dulkon goittotge maiddái sápmelaččaid rádioguldaleami kvalitatiiva beliid, mat buktet dutkamuššii čiekŋalot áddejumi sámegielat rádio mearkkašumis sápmelaččaide.</p>
<p>Dutkamušan čuozáhatjoavku leat badjel 15-jahkásaš sápmelaččat. Lean čoaggán dutkanmateriála buohkaide rabas gažadanskoviiguin (čuvvosat 1–4), maid juhken váldoáššis neahta bokte ja main maiddái dieđihin sosiála media, diehtojuohkingaskaomiid ja sámi organisašuvnnaid bokte. Skoviid lei vejolaš deavdit njealji gillii: anáraš-, davvisáme-, nuortalaš- ja suomagillii. Oassi gažaldagain ledje strukturerejuvvon gárvves vástádusmolssaeavttuiguin, muhto skovis ledje maiddái moadde rabas gažaldaga. Vástideaddjit devde skoviid namaheapmin, muhto dain bohtet ovdan olbmo ahki, sohkabealli, eatnigiella ja ruoktogielda. Veahkehin oasi, eandalitge boarrásot vástideaddjiid, skoviid deavdimis.</p>
<p>Jerren vástideaddjiin ovdal gažadanskovi deavdima, atnetgo sii iežaset badjel 15-jahkásaš sápmelažžan. Nuppiid sániiguin gažadeapmái vástidedje olbmot, geat identifiserejit iežaset sápmelažžan. Mu mihttomearrin lei fidnet dutkamuššii stuorra vástideaddjimeari vuoi bohtosat livčče deaivilat ja luohttehahttit. Rádioguldaleami mearri sáhttá molsašuddat sakka olbmuid gaskkas, man dihte soaittáhagas válljejuvvon unna čuozáhatjoavku ii heiven materiálan dán dutkamuššii. Dutkamuššii vástidedje 160 badjel 15-jahkásaš, iežaset sápmelažžan identifiserejeaddji olbmo. 2 Teorehtalaš duogáš</p>
<p>Teorehtalaš duogáš láhčá dutkái vejolašvuođa gávdnat ja hukset dieđu áššiid oktavuođain, njuolggaduslašvuođain ja stuorát ráhkadusain. Teorehtalaš duogáš lea mearriduvvon geahččanguovlu, mii doaibmá rámman dutkamuša áiccuid gieđahallamis. (Alasuutari 1994: 67–69.) Gieđahalan dán logus Yle Sámi rádio guldaleamis árat dahkkojuvvon dieđalaš dutkamušaid ja Yle iežas raporttaid, vehádatgielat media ja rádio mearkkašumis čállojuvvon girjjálašvuođa, aiddo gárvánan čielggadeami rádioguldaleami dilis Suomas ja rádioguldaleami teoriijaid. 2.1 Yle Sámi rádioguldaleapmi 1950-logus dán beaivái</p>
<p>Suoma Yleisradio lea sádden sámegielat rádioprográmmaid jagi 1936 rájes, muhto jeavddalaččat easka jagi 1947 rájes. Vuosttas virggálaš sámerádio sátta álggii dainna, go</p>
<p>Johan Nuorgam logai Suoma Yleisradios vuosttas sámegielat ođđasiid 6.10.1947 (Lehtola 2001: 9). Vaikko Suoma sámerádio lea gullon badjelaš 70 jagi, leat das dahkkojuvvon unnán guldaleaddjidutkamušat. Lokten bajás guhtta dutkamuša 1950-logus gitta 1990-logu beallemuddui. Dutkamušat gieđahallet Suoma sápmelaččaid medialáhttema máŋgga geahččanguovllus ja čilgejit maiddái earret eará sápmelaččaid suomagielat media, dego rádio, televišuvnna ja prentejuvvon media geavaheami. Mun lean čoaggán árat dutkamušain iežan dutkamuššii Yle Sámi rádioguldaleami guoski relevánta osiid. 2.1.1 Hárvenaš rádiorusttegiid gurrii čoahkkaneapmi 1950-logus</p>
<p>Samii Litto dutkkai jagi 1952 rádiorusttegiid oamasteaddjiid ja guldaleaddjiid logu</p>
<p>Suoma sámeguovllus ja lagaš guovlluin. Rádioaparáhtat ledje dan áigge vel meari beales oalle unnán, muhto muhtun báikkiin oalle olu olmmošmeari ektui, ovdamearkka dihte Anára Menešjávrris ledje 20 rádiorusttega ja Čeaveatjávrrisge logi stuhka.</p>
<p>Čeavetjávrri rádio stuorra meari čilge Lehtola (2001) mielde dat, go nuortalaččat ožžo sihke materiálaveahki ja ruđalaš doarjaga. Rádiorusttegat ledje 1950-logus ollu maiddái erenoamážit badjeolbmuin ja ohcejohkalaččain. (Lehtola 2001: 12.)</p>
<p>Ovtta rádio guldaledje 1950-logus Anára gielddas gaskamearálaččat unnimustá čieža olbmo, Ohcejoga gielddas gávcci olbmo, Soađegili gieldda Vuohčus ja Burdnomohkis ovcci olbmo ja Eanodaga gielddas guhtta olbmo. Anáris rádio árvaledje nappo guldalit 378 sápmelačča, Ohcejogas 544 sápmelačča ja Eanodagas ja Vuohčus 225 sápmelačča.</p>
<p>Samii Litto dutkamuša mielde sámegielat sáddagiid guldaledje jagi 1952 oktiibuot 1147 olbmo. Sápmelaččat ledje viššalat guldalit sámerádio sáddagiid ja das bođiige sámeservošii sosiála ovttasorrunvuohki. (Lehtola 2001: 13.) 2.1.2 Dehálamos diehtogáldu ja identitehta huksejeaddji 1970-logus</p>
<p>Suoma sámerádio sáddagat sáddejuvvojedje álgoáiggiid Oulus ja jagi 1960 rájes</p>
<p>Roavvenjárggas, muhto 1970-logus sámerádio doaimmahus fárrii sámeguvlui Anárii.</p>
<p>Länsman (1987: 1) gohčodage fárrenjagi, 1972, sámerádio vuođđudanjahkin.</p>
<p>Suomas dahkkojuvvojedje 1970-logus lahkalágaid guokte sámerádio guldaleami guoski dutkamuša. Kari Rantanen dutkkai Suoma sápmelaččaid rádio- ja tv-geavaheami 1970-logu álggus. Rádio- ja tv-rusttegiid oamasteami ja guldaleami lassin Rantanen čielggadii earret eará sápmelaččaid oainnuid daid ektui. Rantanen ii nappo dutkan dušše sámerádio guldaleami, muhto baicce oppalohkái sápmelaččaid dan áigge medialáhttema. Riitta Vehviläinen Pro gradu -dutkamuš jagi 1974 bealistis čielggadii, mo Suoma sápmelaččat geavahit diehtojuohkingaskaomiid, dego sáme- ja suomagielat rádio, televišuvnna ja prentejuvvon media. Vehviläinen lei beroštuvvan čielggadit, mo sápmelaš eallima erenoamáš iešvuođat, dego gielalaš ja kultuvrralaš aspeavttat, luondduealáhusat ja guhkes geográfalaš gaskkat váikkuhit áššái. Sihke Rantanen ja</p>
<p>Vehviläinen dutkančuozáhat ledje sámeguovllus ássi badjel 15-jahkásaš sápmelaččat.</p>
<p>Rantanen veardidii dutkanbohtosiiddis Davviriikkalaš Sámiráđi Suoma juhkosa geasset 1962 dahkan álbmotlogahallamii, mii meroštalai sápmelažžan olbmo, guhte ieš atná iežas sápmelažžan. Vehviläinenges meroštalai sápmelažžan dutkamušas oktavuođas olbmo, gii ieš dahje gean vánhemiin dahje áhkuin ja ádjáin unnimustá okta lea oahppan sámegiela vuosttas giellan. Guktot dutkamušat čađahuvvojedje njálmmálaš jearahallamiiguin. Rantanen dutkamuššii oassálaste 347 ja Vehviläinen dutkamuššii 162 olbmo. (Rantanen 1971: 1–3; Vehviläinen 1974: 16, 23–24.)</p>
<p>Kari Rantanen dutkamuš čájehii, ahte olles 95 proseantta sápmelaččain oamastedje 1970-logu álgomuttuin rádiorusttega. Dat sápmelaččat, geat oamastedje dušše rádio, guldaledje dan (sihke sáme- ja suomagielat sáddagiid) gaskamearálaččat 2 diimma 30 minuhta beaivvis ja dat, geat oamastedje rádio lassin maiddái televišuvnna, golahedje rádio guldaleapmái gaskamearálaččat 1 diimmu 45 minuhta beaivvis. Sápmelaččat guldaledje rádio dábálamosit diibmu 18–20 gaskkas. Guldalanáiggiide váikkuhii goittotge dat, oamastiigo olmmoš rádio lassin maiddái televišuvnna. (Rantanen 1971: 8–15.)</p>
<p>Rantanen jearai dutkamušastis sápmelaččaid oainnuid heivvolamos áiggis sáddet sámegielat rádioprográmma. Vástideaddjiid mielas buot buoremus vahkkobeaivi sámegielat rádio guldaleapmái lei sotnabeaivi, nubbin lávvardat ja goalmmádin vuossárga. Rantanen fuopmášumi giddii goittotge dat, ahte badjel bealli vástideaddjiin ii lean oppanassiige beroštuvvan áššis. Heivvolamos diibmoáigi sáddet sámegielat rádioprográmma lei dutkamuša mielde diibmu 18–20, man goalmmádas vástideaddjiin anii buot buoremus áigin. Nubbin heivvolamos áigin atne diibmu 12–18. Lagabui bealli vástideaddjiin ii lean goittotge beroštuvvan dánge gažaldagas. (Rantanen 1971: 16–17.)</p>
<p>Vaikko Rantanen gávnnahii, ahte sápmelaččat eai orron nu beroštuvvan sámegielat sáddagiid sáddenáiggis, duođaštii Vehviläinen iežas dutkanbohtosiiguin, ahte sápmelaččat guldaledje sámerádio viššalit. Lagabui bealli, 46 proseantta vástideaddjiin, guldalii sámerádio álo dahje oalle dávjá, 24 proseantta guldalii sáddagiid duollet dálle ja 25 proseantta oalle hárve dahje ii goassige (Vehviläinen 1974: 74). Sámerádio bálvalii buoremusat davvisámegielat guldaleaddjiid, muhto maiddái anárašgiela eatnigiellan hálli vástideaddjit ledje viššalat guldalit sámegielat rádiosáddagiid (Vehviläinen 1974: 75).</p>
<p>Vehviläinen dagai máŋga miellagiddevaš kultuvrralaš fuopmášumi rádioguldaleamis.</p>
<p>Su dutkamuš čájehii, ahte sápmelažžan iežaset atni vástideaddjit guldaledje sámerádio čielgasit eanet go suomaiduvvan sápmelaččat. Sámekultuvrra seailuma oktavuođa sámerádio guldaleapmái duođaštii maiddái dat, ahte boazodoalus luohpan sápmelaččat guldaledje sámerádio uhcit go sii, geat ledje ain badjedilis. Badjeolbmot orro muđuige berošteamen rádioguldaleamis eanet go earát. Boazodoalliin 65 proseantta oaivvildii, ahte sámegielat rádioprográmmat ledje menddo unnán, go eará sápmelaččain nu jurddašii dušše 40 proseantta. (Vehviläinen 1974: 76.)</p>
<p>Davvisámegielat guldaleaddjiin sullii 75 proseantta oaivvildii, ahte sámegielat rádioprográmmat ledje menddo unnán, go seammá jurddašii 26 proseantta anárašgielat, 16 proseantta nuortalašgielat ja 33 proseantta suomagielat sápmelaččain. (Vehviläinen 1974: 75.) Nuppiid sániiguin, vaikko suomagielat sápmelaččat eai olus guldalan sámerádio, sii atne dan das fuolakeahttá dehálažžan.</p>
<p>Suoma sámerádio guovddáš sisdoallun ledje jo álgojagiid ja vel máŋgalot jagi dan maŋŋá ođđasat ja vuoiŋŋalaš sáddagat. Rantanen dutkamuša mielde sápmelaččat guldaledje 1970-logus sámegielat rádioprográmmain millosamosit namalassii ođđasiid ja diehtoprográmmaid (Rantanen 1971: 18–20). Vehviläinen dutkamuš čájehii seammá: sámerádio eanemus guldaluvvon prográmmat ledje ođđasat, maid guldalii jeavddalaččat lagabui bealli vástideaddjiin (Vehviläinen 1974: 77).</p>
<p>Rantanen diđoštalai sápmelaččain, áddejitgo sii buorebut suoma- vai sámegielat (geavadis davvisámegielat) rádioođđasiid. Bohtosat ledje miellagiddevaččat.</p>
<p>Vástideaddjiin measta buohkat, 91 proseantta, áddejedje dievaslaččat suomagielat rádioođđasiid, go dušše badjelaš bealli, 58 proseantta, áddii dievaslaččat sámegielat ođđasiid. Vástideaddjiin 13 proseantta ii ádden sámegielat ođđasiid ollenge, go fas suomagielat ođđasiid áddemis ledje váttisvuođat dušše ovtta proseanttas vástideaddjiin.</p>
<p>Buot eanemus dakkár vástideaddjit, geat eai ádden sámegielat ođđasiid ollenge, ledje</p>
<p>Anáris. Maiddái nuorat buolva (15–19-jahkásaččat) áddii sámegielat ođđasiid čielgasit fuonibut go boarrásot. Sivvan lei sihke dat, go ođđasat ledje dušše beare davvisámegillii ja dat, go ođasgiella sáhtii leat gággadot go dábálaš hállangiella. Dutkamuša nuortalaš vástideaddjiin ii oktage lohkan iežas áddet davvisámegielat rádioođđasiid, ja davvisámegielatge vástideaddjiin daid áddii dušše 79 proseantta. Dasa, ahte oppa davvisámegielagat iežage eai ádden iežasgielat rádioođđasiid, sáhttet Rantanen mielde leat váikkuhan earret eará ođasgiela sátneválljejumit, vierisgielat sánit, cealkkaráhkadusat ja suopmanerohusat. (Rantanen 1971: 33–36.)</p>
<p>Maiddái Vehviläinen fuomášii ođasgiela váikkuhusa guldaleaddjiprofiilii. Buot sámegielat rádioprográmmaid guldaledje eanemusat dat, geat ledje oahppan davvisámegiela vuosttas giellan. Nubbin bohte anárašgielagat, goalmmádin nuortalašgielagat ja buot unnimus sámegielat prográmmaid guldaledje suomagielat sápmelaččat. (Vehviläinen 1974: 77.) Boazodoallit ledje maiddái viššalamos ođasguldaleddjit. Sin maŋŋá ođđasiid guldaledje eanemus olu skuvlejuvvon ja dan maŋŋá skuvlekeahtes sápmelaččat. Unnimus sámegielat ođđasiid guldaledje ámmátskuvlejumi dahje eará sullasaš skuvlejumi ožžon sápmelaččat. Vehviläinen dulkuige, ahte eanemus ođđasiid guldalii badjel 40-jahkásaš luondduealáhusaiguin bargi sápmelaš. (Vehviläinen 1974: 78.)</p>
<p>Sápmelaččat guldaledje 1970-logus mielas rohkosprográmmaid. Dušše gávcci proseantta Rantanen dutkamuša vástideaddjiin ii goassige čuvvon daid (Rantanen 1971: 38). Vehviläinen goit dárkkálmahtii, ahte boarrásot buolva lei viššalot guldalit rohkosprográmmaid go nuorat – erohus vuollel ja badjel 40-jahkásaččaid gaskkas lei</p>
<p>Vehviläinen dutkamušas mearkkašahtti. Boazodoallit guldaledje rohkosprográmmaid sullii seamma olu go earáge vástideaddjit, muhto suomaiduvvan sápmelaččat dan sadjái guldaledje daid čielgasit uhcit go sápmelažžan iežaset atni vástideaddjit. (Vehviläinen 1974: 80.)</p>
<p>Rádios lei erenoamáš dehálaš rolla Suoma sápmelaččaid eallimis 1970-logus, go vuođđuduvvui sámelihkadus, mii ođđalágan sámepolitihka ja -dáidaga bokte rievdadii sápmelaččaid identitehtaáddejumi. Diehtojuohkin rádio bokte lei dehálaš dán proseassas, daningo rádio basttii buot buoremusat hukset oktavuođaid ja doaibmat čearddalaš ságastallama kanálan. Sámerádio čuovui muđuige áŋgirit sámi politihka ja servodaga dáhpáhusaid, ja raporterii dain sápmelaččaide sámi jienain. (Lehtola 2001: 48.) Rantanen dutkamuša mielde sápmelaččat atne 1970-logu álgojagiid dehálamos diehtogáldun namalassii rádio. Dutkamuša vástideaddjiin badjel bealli, 52 proseantta, lei dan oaivilis. Easkka rádio maŋŋá bohte preassa ja televišuvdna. (Rantanen 1971: 31.) 1970-logu dáhpáhusat váikkuhedje njuolga sámerádio guldaleddjiprofiilii. Vehviläinen jagi 1974 dutkamuša mielde buot sámerádio prográmmaid guldaledje eanet dakkár sápmelaš vástideaddjit, geat identifiserejedje iežaset sápmelažžan (Vehviläinen 1974: 80).</p>
<p>Vehviläinen huksii dutkanbohtosiiddis vuođul sámerádioi guokte guldaleddjifunkšuvnna. Vuosttas lei dat, ahte skuvlekeahtes, eará dieđihangaskaomiid unnán čuovvu, sápmelažžan iežaset atni sápmelaččat guldaledje sámegielat rádiosáddagiid dieđu dihte, daningo sii eai earret eará gielalaš váttisvuođaid dihte ožžon dárbbašlaš dieđuid suomagielat dieđihangaskaomiin. Nuppe dáfus ollu skuvlejuvvon, sápmelažžan iežaset atni sápmelaččat čuvvo prográmmaid daid symbolalaš árvvu geažil. Dego sámerádio doaimmaheaddji Sulo Aikioge daid áiggiid árvalii: sámegielat diehtojuohkin sápmelaččaid geahččanguovllus sápmelaččaide lasiha sámeálbmoga oktiigullevašvuođa dovddu. (Vehviläinen 1974: 81.) Sámerádio guldaleamis lei 1970-logus nana oktavuohta sápmelaš identitehtii. 2.1.3 Lasi geahppa prográmma ja musihkka 1980-logus</p>
<p>Maiddái 1980-lohku lei mearkkašahtti áigodat Suoma sámerádioi. Jagi 1985 sámerádios šattai Yleisradio iehčanas guovlodoaimmahus. Dan rádjai sámerádio gulai hálddahuslaččat Roavvenjárgga guovlodoaimmahusa vuollái. Jagi 1987 sámerádio oaččui ođđa doaibmadálu Anárii. (Länsman 1987: 1.)</p>
<p>Anni-Siiri Länsman čielggadii 1980-logu loahppabealde, man ollu Suoma sápmelaččat guldalit sámerádio, ja makkár oainnut ja sávaldagat sis leat ovdamearkka dihte sámerádio prográmmaid ektui. Länsman dutkančuozáhat ledje 9–75-jahkásaš sámeguovllus ássi sápmelaččat, geat ieža dahje gean vánhemiin dahje áhkuin ja ádjáin unnimustá okta lei oahppan sámegiela vuosttas giellan. Länsman čokkii dutkanmateriála telefonjearahallamiiguin. Dutkamuššii oassálaste 224 olbmo. (Länsman 1987: 5.)</p>
<p>Suoma sámerádio sáddagat olahedje Länsman dutkanáigodagas gaskamearálaččat dušše sullii ovcci proseantta olles sámeálbmogis. Beaivválaččat sámerádio guldaledje sullii 300 olbmo. Dat orru lohkun unni, ja Länsman iešge eahpidii dutkanbohtosiiddis luohttehahttivuođa. (Länsman 1987: 13.) Viššalamos guldaleaddjit ledje Ohcejogas ja</p>
<p>Eanodagas ássi 44–75-jahkásaš sápmelaččat, erenoamážit ealáhatahkásaččat. Vuollel 44-jahkásaččat guldaledje sámerádio čielgasit uhcit. Badjelaš njealjádas vástideaddjiin ii guldalan sámerádio ollenge. Guldalanmoktii váikkuhedje earret eará guldaleaddji sámegiela máhttu, sáddenáiggit ja dat, ahte prográmmat eai adnojuvvon geasuheaddjin.</p>
<p>Sullii bealli suomagiela eatnigiellan almmuhan vástideaddjiin ii guldalan sámerádio ollenge. Dat čilge maiddái dan, manin Soađegilis ja Anáris ássi sápmelaččat guldaledje sámerádio uhcit go earát. Sámerádio ii orron olaheamen maiddái 15–24-jahkásaš sápmelaččaid, muhto Länsman fuomášahttá, ahte sámerádios ii lean nuoraide jur prográmma. (Länsman 1987: 12–13.)</p>
<p>Sápmelaččat guldaledje 1980-logu loahppabealde rádios mielas ođđasiid ja áigeguovdilis prográmmaid, ja daid lassin geahppa musihkka- ja hállan-musihkkaprográmmaid. Länsman dutkamuša vástideaddjit gáibidedjege sámerádioi eanet geahppalágan prográmmaid, ja erenoamážit nuorat sávve lasi musihka. (Länsman 1987: 14.) Badjelaš 40 proseantta vástideaddjiin anii sámerádio prográmmaid miellagiddevažžan ja badjelaš 40 proseantta unnit miellagiddevažžan. Buot duđavamos guldaleaddjit ledje davvisápmelaččat ja anáraččat, Ohcejogas ássit, buot eanemus ja unnimus skuvlejuvvon olbmot ja boarrásamos ahkeluohkát (44–75-jahkásaččat). Earret eará nuortalaččat, skuvlalaččat ja studeanttat fas ledje eanemus duhtameahttumat sámerádio fálaldagaide. (Länsman 1987: 15–17.) Länsman dutkamuš čájehii seammá go</p>
<p>Rantanen dutkamuš 1970-logu álggus: sápmelaččat guldalivčče sámerádio millosamosit diibmu 18–20 (Länsman 1987: 18).</p>
<p>Vaikko sámerádio guldaleaddjilogut ledje Länsman dutkamušas oalle vuollegaččat, ledje sámegielat rádiosáddagat das fuolakeahttá sápmelaččaid mielas buorre ášši.</p>
<p>Čielga eanetlohku vástideaddjiin, 83 proseantta, anii sámegielat sáddagiid dehálažžan.</p>
<p>Dušše 14 proseantta oaivvildii, ahte dat ledje unnán dahje eai ollenge dehálaččat. (Länsman 1987: 18.) 2.1.4 Guldaleaddjit guldaledje ain 1990-logus</p>
<p>Suoma sámerádio oaččui iežas kanála atnui loahppajagi 1991. Ođđa Yle Sámi Rádio ulbmilin lei sáddet sámegielagiidda eatnigielat rádioprográmmaid ja doarjut guovllu iežaslágan kultuvrra. (Ruohomaa 1992: 9.) Go dan rádjai Suoma sámerádio lei sádden sámegielat rádioprográmmaid dušše muhtun diimmu vahkus, sáddii dat 1990-logu álgojagiid jo badjel 20 diimmu vahkus, sihke iđit- ja eahketbeivviid. Daid áiggiid váldosisdoallun ledje ođđasat ja áigeguovdilis sáddagat, muhto maiddái musihkka (sáme- ja etnomusihkka) čuojai eanet go ovdal. (Ruohomaa 1992: 11.)</p>
<p>Erja Ruohomaa dutkkai sápmelaččaid rádioguldaleami sihke jagi 1992 ja 1994. Jagi 1992 Ruohomaa ulbmilin lei čilget, mo olbmot guldalit Yle Sámi Rádio ja maiddái dutkat guovllus gullojeaddji eará rádiokanálaid guldaleami. Dutkančuozáhat ledje badjel 15-jahkásaš olbmot, geat áddejedje sámegiela. Dutkanguovlu lei viidát go árat dutkamušain: Suoma sámeguovllu lassin Ruohomaa dutkkai guldaleami maiddái</p>
<p>Gárasavvonis Girona gielddas Ruoŧas ja Deanu ja Kárášjoga gielddain Norggas. Buot dáin gielddain lei vejolaš guldalit Yle Sámi Rádio. (Ruohomaa 1992: 11.)</p>
<p>Dutkanvuohkin lei telefonjearahallan, man váras Ruohomaa válljii dutkanguovllu telefonlogahallamis deivvolaččat 400 dállodoalu, main jearahallamii serve loahpaloahpas 264 olbmo (Ruohomaa 1992: 13).</p>
<p>Árgaiđidiid Yle Sámi Rádio sáddagiid guldalii gaskamearálaččat 39 proseantta dutkanguovllu olbmuin. Erenoamáš miellagiddevaš gávnnus lei dat, ahte eanemus guldaleaddjit ledje Ruoŧa Gárasavvonis ja Eanodagas, uhcimus fas Vuohčus, Kárášjogas ja Anáris. Eahketbeivviid Yle Sámi Rádio sáddagiid guldalii gaskamearálaččat 47 proseantta dutkanguovllu olbmuin. Dalle eanemus guldaleaddjit ledje Kárášjogas,</p>
<p>Eanodagas ja Deanus, ja uhcimus Soađegilis ja Anáris. Ahkeluohkáid beales eanemus sihke iđit- ja veaigesáddagiid guldaledje 35–64-jahkásaččat. Unnimus iđitsáddagiid guldaledje 15–34-jahkásaččat ja veaigesáddagiid 15–34- ja badjel 65-jahkásaččat. (Ruohomaa 1992: 14–18.) Go dutkanbohtosiid rehkenastá oktii, sáhttá gávnnahit, ahte</p>
<p>Yle Sámi Rádio guldalii beaivválaččat gaskamearálaččat 58 proseantta dutkanguovllu badjel 15-jahkásaš sámegiela áddejeaddji olbmuin. Sámerádio guldaledje beaivválaččat sullii 3500 olbmo. (Ruohomaa 1992: 9.)</p>
<p>Ruohomaa dutkkai maiddái rádiomusihka mearkkašumi sápmelaš guldaleaddjiide, daningo oaivvildii, ahte rádiomusihka lea dehálaš ovddidit olbmuid beroštumi mielde.</p>
<p>Dat fas sáhtii Ruohomaa mielas leat stuorra hástalus etnalaš vehádatkanálii, mii galggašii doarjut ja gáhttet vehádatkultuvrra. Badjelaš bealli vástideaddjiin lei duđavaš sihke musihka mearrái ja dan sisdollui Yle Sámi Rádios. Árbevirolaš juigosiid oassái musihkkafálaldagas lei duđavaš lagabui bealli vástideaddjiin. Mađe boarrásot vástideaddji, dađe uhcit son liikui dasa, ahte luohti čuodjá rádios. (Ruohomaa 1992: 22.)</p>
<p>Ruohomaa dutkkai ášši maiddái jagi 1994. Maiddái dát dutkamuš dahkkui Suoma,</p>
<p>Ruoŧa ja Norgga Sámis telefonjearahallamiiguin. Dutkamuššii oassálaste oktiibuot 266 badjel 15-jahkásaš sámegiela áddejeaddji sápmelačča. Dán dutkamušas Ruohomaa geahčai sámerádio olles kanálan, vaikko oassi prográmmain lei kanálaloatna Radio</p>
<p>Suomis/Lapin Radios. Dutkamuš čájehii, ahte sámerádio guldalii beaivválaččat gaskamearálaččat 59 proseantta (jagi 1992: 58 proseantta) vástideaddjiin. Nuppiid sániiguin sámerádio guldaledje juohke beaivve sullii 3500 olbmo. Sullii viđátoassi sámegielat olbmuin guldalii dušše sámerádio ja sullii goalmmádas ii guldalan dan ollenge. Jagi 1992 dutkamuša ektui stuorámus nuppástus lei dat, ahte olbmot guldaledje rádio eanet. Seammás goittotge daid olbmuid mearri, geat eai guldalan sámerádio goassige, lei lassánan. (Ruohomaa 1995: 3–4.)</p>
<p>Ruohomaa mielde sápmelaččat orro jagi 1994 eanet go ovdal válljemin, guldalitgo iđit- vai veaigesáddagiid: sámerádio juvssai iđidiid gaskamearálaččat 34 proseantta (1992: 39 %) ja eahketbeivviid 37 proseantta (1992: 47 %) álbmogis. Sámerádio guldaleaddjiid ahkeluohkáid juohkašuvvan lei dássásmuvvan jahkái 1992 veardidettiin: ovdamearkka dihte nuorat (15–34-jahkásaččat) guldaledje sámerádio muhtun veardde eanet ja maiddái eahketbeaiprográmmaid guldaledje dássidabbot buot ahkejoavkkut. (Ruohomaa 1995: 11, 14, 18.) Eanemus Yle Sámi Rádio guldaleaddjiid ilosmahtte musihkkaprográmmat ja eardudedje juigosat, muhtun doaimmaheaddjit ja politihkas muitaleaddji prográmmat. Guldaleaddjit kommenterejedje maiddái sámegiela ja dan geavaheami. Hállangiela čielggasvuohta dahje dan váilevašvuođat ja earálágan suopmanat ledje giksin muhtun guldaleaddjiide. Guldaleaddjit doivo jagi 1994 lasi vuoiŋŋalaš, musihkka- ja mánáid- ja nuoraidprográmmaid. (Ruohomaa 1995: 20.) 2.1.5 Oktiigeassu árat guldaleaddjidutkamušain</p>
<p>Árat dutkamušat čájehit, ahte goittotge 1990-logu beallemuttu rádjai Yle Sámi Rádio juvssai sápmelaččaid ja dat adnojuvvui dehálaš dieđihangaskaoapmin. 1950-logus sámegielat rádiosáddagiid guldaledje Suoma sámeguovllus badjelaš 1100 sápmelačča. 1970-logus sullii 1800 Suoma sámeguovllu sápmelačča guldaledje sámerádio álo dahje oalle dávjá, vádjit 1000 olbmo guldaledje sáddagiid duollet dálle ja 1000 olbmo oalle hárve dahje eai goassige. 1990-logus sámerádio guldaledje beaivválaččat sullii 3500 sámegielat olbmo Suomas, Ruoŧas ja Norggas. 1970- ja 1980-logus Yle Sámi Rádio sáddagiid ii guldalan goassige dahje dušše oalle hárve sullii 25 proseantta Suoma sámeguovllu sápmelaččain. Lohku bisui sullii seammán moaddelot jagi, go jagi 1994 dutkamuš čájehii, ahte 29 proseantta čuozáhatjoavkkus ii guldalan Yle Sámi Rádio.</p>
<p>Árat dutkanbohtosiin čalbmái čuohcá erenoamážit guldaleaddjiprofiila, mii bisui oalle seammán máŋgalot jagi. Suoma sámerádio sáddagiid leat árat dutkamušain guldalan buot eanemus sápmelažžan iežaset atni guldaleaddjit. Sámerádio viššalamos guldaleaddjit leamaš davvisáme- ja anárašgielat, Ohcejogas ja Eanodagas ássi, ja badjel 30–40-jahkásaš sápmelaččat. Buot fuonimusat sámerádio lea juksan nuortalaš- ja suomagielat, Soađegilis ja Anáris orru, ja 15–24-jahkásaš sápmelaččaid. Sámerádio guldaleaddjiid millosamos prográmma leamaš árat dutkamušain rádioođđasat. Ođđasiid maŋŋá sápmelaččat leat guldalan mielas erenoamážit vuoiŋŋalaš prográmmaid, vaikko daid publihkka leamašge váldooasis boarrásot buolva.</p>
<p>Árat dutkamušain sullii bealli sámeálbmogis leamaš duđavaš Suoma sámerádio prográmmafálaldagaide. Das fuolakeahttá, ahte sullii bealli álbmogis leamaš duhtameahttun sámerádioi, leat olbmot liikká atnán dan stuorra árvvus. Ovdamearkka dihte 1980-logus badjel 80 proseantta sápmelaččain anii sámegielat sáddagiid dehálažžan. 2.1.6 Yle Sámi rádio 2018</p>
<p>Yle Sápmi lea ain dán beaivve Suoma dehálamos sámemedia. Doaimmahus atná interneahta dan dehálamos ođaslávdin, rádio dehálamos giellaealáskahttinlávdin ja televišuvnna vásáhusaid ja ealláhusaid fállin. Sosiála mediasges Yle Sámis lea vejolašvuohta beaktilit gulahallat álbmogiin. Yle Sámi ulbmil lea bálvalit buot sápmelaččaid. (Yle Sápmi 2018a.)</p>
<p>Dán dilis Yle Sápmi sádde rádioprográmmaid juohke árgabeaivve. Sámegielat rádiobeaivi álgá diibmu 7 doaimmahusa iežas Yle Sámi iđit -iđitsáddagiin. Diibmu 8–10 gullo čakčat 2016 álggahuvvon davviriikkalaš Buorre iđit Sápmi -sátta, mas leat Yle</p>
<p>Sámi lassin mielde SR Sameradion ja NRK Sápmi. Yle Sámi iežas Dearvva! Tiõrv!</p>
<p>Tiervâ! -eahketbeaisátta boahtá juohke árgabeaivve diibmu 14.30–16. Fásta beaivválaš prográmma lassin Yle Sápmi sádde maiddái earret eará arkiiva-, musihkka-, rohkos- ja mánáid- ja nuoraidprográmmaid, ja NRK Sámi ja SR Sameradion sisdoaluid. (Yle</p>
<p>Sápmi 2018a.)</p>
<p>Dego lea jo árat ovdanbuktojuvvon, Yle Sápmi atná rádio dan dehálamos giellaealáskahttinbargoneavvun. Yle Sámi mielde rádios lea stuorra mearkkašupmi sámegiela ovddideamis ja sámi identitehta nannemis, ja interneahtta- ja tv-fálaldagat dievasmahttet rádiosáddagiid. Dasa lassin, ahte rádio lea doaimmahussii dehálaš diehtojuohkingaskaoapmi, doalvu dat maiddái kultuvrra ovddosguvlui. Yle Sámi rádiosáddagat addet saji sámi musihkkii, máidnasiidda, muitalusaide ja ságaide sápmelaččaid árgabeaivvis ja erenoamáš dáhpáhusain, golmma sámegillii. (Yle Sápmi 2018a.) Yle Sámi rádiosáddagat gullojit FM-dávjodagaid bokte Suomas Roavvenjárgga davábealde ja davvin Norgga ja Ruoŧa rájáid alde. Rádio sáhttá FM-dávjodagaid lassin guldalit neahta bokte earret eará Yle Areenas. (Yle Sápmi 2018b.)</p>
<p>Jagi 1995 maŋŋá Yle Sámi rádioguldaleapmi ii leat dutkkojuvvon. Yle Sápmi čađahii gal ieš loahppagease 2017 gažadeami rádioguldaleaddjiid oainnuin prográmmaid áiggiid ja sisdoaluid birra, muhto dat ii čielggadan ovdamearkka dihte rádio mearkkašumi sápmelaččaide. Doaimmahus ráhkadii gažadanskovi, man olbmot besse deavdit sihke digitálalaččat ja báberhámis ovtta mánotbaji áigge. Gažadeapmái vástidedje 96 olbmo, geain 76 davvisámegillii, 17 anárašgillii ja golmmas nuortalašgillii. Buot buohkanassii sullii bealli vástideaddjiin lei duđavaš dan áigge rádioprográmmaide ja daid sisdollui. Guldaleaddjit sávve earret eará, ahte iđitsátta álggašii árat ja gaskabeaisátta sirdojuvvošii eahketbeaivái. Giellaválljejumit, dego váldogielaid geavaheapmi ja máŋggasámegielat sáddagat, juhke guldaleaddjiid oaiviliid.</p>
<p>Sullii bealli vástideaddjiin gáibidii eanet rádioođđasiid ja namalassii ođđasiid Suoma beale Sámis. Giitosa ožžo erenoamážit arkiivaprográmmat. Maiddái musihkka- ja mánáidprográmmat ledje vástideaddjiid miela mielde. Guldaleaddjit dáhtto daid lassin eanet maiddái nu geahppaprográmmaid ja dábálaš olbmuid jearahallamiid, go áššeságaid ja servodatfáttáidge. (Yle Sápmi 2017.) Guovvamánus 2018 Yle Sápmi áraidahtii iđitsáddaga ja sirddii gaskabeaisáddaga eahketbeaivái guldaleaddjiid sávaldagaid mielde. 2.2 Eatnigielat media ja rádio mearkkašupmi vehádahkii</p>
<p>Dutkamušaid mielde álgoálbmogat miehtá máilmmi vuođđudit iežaset mediaid ulbmilin gáhttet ja máhcahit gielaset, buoridit álbmogaset iešgova ja rievdadit sidjiide čuohcci negatiiva doaladumiid, maid váldokultuvrrat ealihit (Browne 1996: 59). Gieđahalan dán logus buot dáid beliid sápmelaččaid ja sámerádio geahččanguovllus.</p>
<p>Rádios lea guovddáš rolla olles máilmmi álgoálbmogiid mediamáilmmis. Aviissat ja bláđit dáistalit ekonomalaš váigatvuođaiguin miehtá máilmmi ja álgoálbmogiid buvttadan tv-prográmmat leat dávjá vánis. Interneahtta bealistis rahpá ollu ođđa uvssaid diehtojuohkimii ja oktavuođaid doallamii, muhto datge ii vástit árbevirolaš diehtojuohkingaskaomiid dárbui. (Dufva &amp; Pietikäinen 2005: 18.) 2.2.1 Hukse identitehta ja ovttastahttá álbmoga</p>
<p>Yle Sámi Rádios leamaš dehálaš rolla sámeservoša huksemis ja nanosmahttimis – ja oppalohkái identitehtapolitihkas. Sámerádio váikkuhii sakka dasa, ahte sápmelaččat šadde eambbo diđolažžan iežaset gullamis stuorát ollisvuhtii, sámi álbmogii. Sámerádio lea lebben dieđu das, ahte sápmelaččat sihke davviriikkain ja Ruošša bealde gullet seamma álbmogii, mii lea earálágan go birastahtti servodagat. Ná dat lea nanosmahttán sápmelaččaid oktiigullevašvuođa ja leamaš mielde huksemin symbolalaš ja transnášuvnnalaš Sámi, mii rasttilda gielaid, giliid ja váldegottiid rájáid. (Sara 2007: 56.)</p>
<p>Sámeradio lea lebben dieđu maiddái máilmmi eará álgoálbmogiin ja ná nanosmahttán sápmelaččaid álgoálbmotidentitehta ja oktiigullevašvuođa sidjiide. Álgoálbmogat álge bargat ovttas erenoamážit 1970-logus ja Yle Sámi Rádio gieđahalai dalle oktasaš deaivvademiid prográmmainis. Sámerádio sáddagiin sihke doaimmaheaddjit ja jearahallojuvvon olbmot deattuhedje álgoálbmogiid seammaláganvuođa. Sámerádios hállojuvvui daid áiggiid máilmmi álgoálbmotservošiin mii-hámis ja bearašnamahusaiguin dego <em type="italic">bearaš </em>, <em type="italic">oappát </em>ja <em type="italic">vieljat </em>. Earáin go álgoálbmogiin fas sámerádio hálai dávjá <em type="italic">earán </em>, ovdamearkka dihte <em type="italic">láttánin </em>dahje <em type="italic">vilges olmmožin </em>. </p>
<p>Sámerádio gieđahalai álgoálbmogiid olmmošlaččat ja dásseveardásaččat. Dat ii lokten ovdan myhtaid ja eksohtalaš oainnuid dego váldomediat dahke, muhto baicce hálai álgoálbmogiid ovddasteaddjiin álo namain ja attii sidjiide vejolašvuođa geavahit jearahallamiin maiddái iežaset eatnigiela. (Reiniharju 2015: 40, 53, 65–68.)</p>
<p>Sámemedias sáhttáge leat guovddáš rolla sihke ovttaskas sápmelačča ja olles sámeálbmoga fámuiduvvanproseassas. Media sáhttá leat okta daid arenain, gos olbmot sáhttet juohkit vásáhusaideaset, álggahit ságastallama, ja ovdanbuktit ja testet jurdagiiddiset. Doaimmaheaddjit sáhttet ovdanbuktit ođđa oainnuid dahje čovdosiid ja bovdet olbmuid vihkkehallat áššiid. Iežas media sáhttá veahkehit earálágan, dávjá unnitlogu oainnuid ja jienaid beassama oidnosii ja gullosii almmolašvuođas. Iežasgielat rádio sáhttá nappo leat servošii nu dieđu, doaimma go vásáhusaidge báiki. Jo dat, ahte media lea oppalohkái leahkimin, fámuidahttá: dat lea mearka servoša leahkimis. (Pietikäinen 2006: 215–216, 232.) Iežas media symbolisere dan, ahte jearaldat lea modearna álbmogis, mii nákce aktiivvalaččat oassálastit dán beaivvi eallimii (Cormack 2007: 54). Iežas media čájeha álbmogii maiddái, ahte dan unna, áitatvuloš giella ii leat dušše miellagiddevaš historjaárbi ja dutkančuozáhat, muhto baicce ealli árgagiella (Skön &amp; Torkkola 1997: 11).</p>
<p>Sámegiella doaibmá jovkui gullama guovddáš kritearan buot davviriikkain. Vaikko mearkkašahtti oassi Suoma sápmelaččain lea manahan árbevirolaš gielas, doaibmá giella ain sápmelaččaid ovttastahtti, guovddáš identitehtadahkkin. Giela ja identitehta oktavuođa leat maŋimuš jahkelogiid áigge deattuhan nu sakka, ahte muhtumat vásihit gielahisvuođa njuolga stigman. (Aikio-Puoskari 2002: 91, 101, 104–105) Yle Sámi rádiosáddagiin besset gullosii iešguđet sámegielat ja suopmanat miehtá viiddis</p>
<p>Sámeeatnama, mii ovttastahttá sápmelaččaid ja nanne guldaleaddjiid oktiigullevašvuođadovddu (Pietikäinen 2008a: 29). Dat, ahte rádios gullojit iešguđet guovlluid sámegielat ja suopmanat, lea váikkuhan sápmelaččaid ovdagáttuide ja jurdagiidda nuppiideaset guovdu. Sámerádio lea lebben dieđu ja dovdamuša girjás</p>
<p>Sámeeatnama giellaáššiin, ja dan ánssus sápmelaččat leat oahppan gullat, áddet ja dohkkehit giella- ja suopmanerohusaid. (Sara 2007: 55.)</p>
<p>Jo dat, ahte rádiosáddaga guldaleaddji sáhttá govahallat eará olbmuid guldaleamen seamma sáddaga seamma áigge, sáhttá nannet olbmo identifikašuvnna daid olbmuide (Matsaganis ja earát 2011: 78). Etnalaš media sáhttá atnit ovttalágan álbmoga organiserejeaddjin. Ovdamearkka dihte iežasgielat rádiosáddaga gurrii čoahkkaneapmi hukse dovddu <em type="italic">mis </em>, iežas joavkkus, mii lea earálágan go earát. (Skön &amp; Torkkola 1997: 153.) 2.2.2 Doaibmá giellabargin </p>
<p>Iežas giella čatná olbmuid earálágan duogážiin oktan giellasearvvušin (Pietikäinen 2006: 229). Iežas giela ovdanbuktin media bokte lea erenoamáš dehálaš Sámeeatnamis, gos giellasearvvuš lea geográfalaččat bieđgguid guhkes gaskkaid dihte. Sámemedia juksá álbmoga sihke árbevirolaš sámeguovllus rastá riikkarájáid ja maiddái sámeguovllu olggobealde, vejolaččat hui guhkkinge ássi olbmuid (Dufva &amp; Pietikäinen 2005: 18).</p>
<p>Giela gáhtten ja ealáskahttin leage etnalaš media okta guovddáš bargguin (Skön &amp;</p>
<p>Torkkola 1997: 153). Iežas media lea giellavehádahkii dehálaš kultuvrralaš resursa, mii doalaha giela eallin, sirdá dan buolvvas nubbái ja čatná árbevirolaš giellageavaheami modearna geavahanvugiide (Dufva &amp; Pietikäinen 2005: 18). Daningo máilmmis lea unnán sámegielat preassa ja sámegielat tv-prográmmatge leat vánis, lea rádios stuorra mearkkašupmi Sámi mediagiettis. Sámegielat neahttačállosat gal gávdnojit, muhto erenoamážit boarrásamos buolvva sámegiela čálalaš máhttu sáhttá ain leat heittot.</p>
<p>Dákkár dilis rádio lea olbmui mávssolaš, jos ii jo áidna iežasgielat dieđihangaskaoapmi (Länsman 1987: 4). Eatnigielat olbmuid lassin sámeservošis leat historjjálaš sivaid geažil buolvvat, mat eai leat oahppan sámegiela eatnigiellan. Sin bálvaleapmi ja giellaealáskahttin sin gaskkas lea okta dehálaš sámegielat media bargu. Sámemedias lea dehálaš rolla maiddái mánáid ja nuoraid giellamáhtu seailluheaddjin ja ovddideaddjin.</p>
<p>Vehádatgielat mánnái lea dehálaš beassat gullat iežas giela dakkár oktavuođain, mat leat normálat váldoservodagas. Ná mánná ádde, ahte ii leat okto gielainis ja fidne doarjaga maiddái kultuvrralaš identitehtasas. (Sara 2007: 67–68.)</p>
<p>Vuoi giella, ja dan mielde maiddái etnalaš identitehta, sáhttá eallit, galgá dan geavahit máŋggabealagit iešguđetlágan oktavuođain. Vuoi giella sáhttá eallit, galget das leat hállit, čállit, guldaleaddjit ja lohkkit. Yle Sámi doaimmaheaddjit jáhkket, ahte media sáhttá badjindoallat sámegielat identitehta lassin sámegiela. Doaimmaheaddjit atnet dehálažžan, ahte media muitala sápmelašvuođas ja Sámeeatnama áššiin namalassii sámegillii. Media ii goittotge dušše badjindoala, muhto maiddái ovddida ja ođasmahttá giela fáladettiin servošii modearna, servodatlaš olggosbuktinkanála, mii viiddida giela geavahanbirrasa ruovttuid ja skuvllaid olggobeallái. (Dufva &amp; Pietikäinen 2005: 22–24.) Yle Sámi Rádio lea sámegielat prográmmafálaldagainis lokten erenoamážit davvisámegiela geavaheami áibba ođđa dássái, go sápmelaččat leat rádio bokte oahppan gullat giela maiddái virggálaš ja almmolaš oktavuođain. Sámerádio ánssus sápmelaččat dohkkehišgohte vuot gielaset stáhtaid assimileren- ja diskriminerenpolitihka maŋŋá. (Sara 2007: 63.)</p>
<p>Oppalohkái media sáhttá doaimmaideasetguin oahpahit, ođasmahttit, dievasmahttit ja máŋggabealagabbon dahkat giellageavaheami (Dufva &amp; Pietikäinen 2005: 29).</p>
<p>Ovdamearkka dihte mánáid sámegielat rádiojearahallamat čájehit olbmuide, ahte giella dohkke ja vatná ođđa geavahanvugiide, ođđa buolvva njálmmis (Pietikäinen 2006: 227).</p>
<p>Giela gáhttema ja ealáskahttima lassin okta dehálažžan adnojuvvon etnalaš media bargu lea álbmotkultuvrra ja árbevieruid vurken – giela bokte datge (Skön &amp; Torkkola 1997: 153). Dat, ahte rádios lea stuorra mearkkašupmi giellabarggus máŋggaláhkai, sisttisdoallá goittotge maid olu ovddasvástádusa. Jos doaimmaheaddjit ovdamearkka dihte hállet boastut, darvána dat guldaleaddjiide áibba seammaláhkai go ođđage sátni (Sara 2007: 60).</p>
<p>Sámerádio galgá nappo bálvalit gielalaččat hui girjás sámeálbmoga – ja máŋggaláhkai.</p>
<p>Nuppe dáfus dat doaibmá giellavuorkán boares prográmmaid sáddema, rikkes sátneráju geavaheami ja iešguđetlágan suopmaniid ovdanbuktima bokte. Seamma áigge rádio goit doaibmá ovttalágan giellabargobádjin, mii hutká ja váldá atnui ođđa sániid ja geavaha giela ođđa oktavuođain. (Pietikäinen 2008b: 212.) Buoremus dilis rádio sáhttá nuppiid sániiguin doaibmat sámeservošii sihke árbevirolaš giela doarjjamuorran ja ođđaáigge sániid bálggesčuovgan.</p>
<p>Buohkat eai goittotge leat ovtta oaivilis iežasgielat media mearkkašumis vehádatgielaid ealáskahttinbarggus. Baker (2001) mielde iežasgielat mediat váikkuhit buoremusge dilis dušše olbmo passiiva giellamáhttui. Ovdamearkka dihte Walesis dahkkon dutkamuš lea gávnnahan, ahte váldogielat media duššada vehádatgiela eanet go maid vehádatgielat media sáhttá dan seailluhit. (Baker 2001: 71.) Rádio mearkkašumi oaidnin dušše giellagáhttema dáfus sáhttá dagahit maiddái váttisvuođaid. Cormack (2007) mielas lea dehálaš áddet, ahte giela badjindoallan ii leat media dábálamos bargu, iige oktage media leat huksejuvvon dan vuođu ala. Media viggamuš doaibmat giellagáhttejeaddjin lea</p>
<p>Cormack mielas seamma, go vikkašii ákšuin goaivut rokki: dat sáhttá lihkostuvvat, muhto ii leat eisige nu oaivvilduvvon. Cormack fuomášahttá, ahte dákkár viggamuš lea ruossalassii media oahppásot ulbmiliin, mii lea guoimmuhit olbmuid. Vehádatgielat media sisdoalut sáhttet gártat leat oalle earáláganat go árbevirolaš sisdoalut, jos dat leat plánejuvvon rievdadit dahje badjindoallat olbmuid giellamáhtu. Jos vehádatgielat media fas ii leat sisdoaluidis beales doarvái geasuheaddji, eai das leat earáge váikkuhusat olbmuide. (Cormack 2007: 60–62.) 2.2.3 Lea vehádaga iežas diehtojuohkki ja váldomedia vuostemedia</p>
<p>Media govat <em type="italic">mis </em>ja <em type="italic">earáin </em>huksejit váikkuheaddji ja aŋkke mannu muddui kollektiiva áddejumi olbmo identitehta iešvuođain ja sajádagas servodagas. Buoremus dilis almmolaš govva identitehtas hukse oktiigullevašvuođa dovddu ja nanosmahttá servoša. </p>
<p>Heajumus dilis dat goit sáhttá leat ovttabealat, loavkašuhtti dahje marginaliserejeaddij: joavkku lahtut eai dovddas iežaset govvádusain dahje gillájit beaivválaš eallimisteaset daid dihte riegádan ovdagáttuin. (Pietikäinen 2002: 241.)</p>
<p>Medias lea nappo fápmu, muhto dan niibbis leat guokte deari. Nuppe dáfus media sáhttá čuvgehit olbmuid ja juohkit áššálaš dieđu vehádagain, ja ná njeaidit rádjeáiddiid kultuvrraid gaskkas. Nuppe dáfus, jos media ovdanbuktimat eai čuovo duohtavuođa, sáhttet dain leat guhkesáigge vahátlaš váikkuhusat. (Alia &amp; Bull 2005: 71; Kortteinen 2012: 106.)</p>
<p>Lea čielggas, ahte diehtojuohkingaskaoamit eai oaččo lebbet rasisttalaš oainnuid, muhto dasa lassin lea dehálaš, ahte dat eai maiddái hukse ja nanne stereotiippaid.</p>
<p>Váldoservodaga diehtojuohkingaskaomiin ja erenoamážit journalisttalaš sisdoaluid bajilčállosiid sátneválljejumiin, govain ja govvateavsttain lea guovddáš rolla ovdagáttuid nannenproseassas. (Kortteinen 2012: 104.) Rasisttalaš ja stereotiippalaš čállosiid jávkan váldomedias livččii niehkodilli, muhto ii realisttalaš. Álgoálbmogat ja eará vehádagat buktojuvvojit medias dávjá ovdan guovtte ruossalas temáin: nuppe dáfus dat romantiserejuvvojit ja govviduvvojit vilda ja geasuheaddji álbmogin, nuppe dáfus dat demoniserejuvvojit urbána kriminálan (Alia &amp; Bull 2005: 3). Váldomedia gieđahallá etnalaš vehádagaid áššiid dávjá ovttabealagit ja vel nu, ahte jearaldat lea váttisvuođain.</p>
<p>Dákkár ovdanbuktimat sáhttet riegádahttit negatiiva mediagovaid ja nannet vahátlaš stereotiippaid. (Pietikäinen 2006: 220–221.) Dákkár ovdanbuktimat maiddái loavkašuhttet ja bávččagahttet vehádagaid (Alia &amp; Bull 2005: 49).</p>
<p>Menddo dávjá váldomedia goittotge jaskkoda vehádagaid áššiin. Das livččii gal fápmu heaittihit jaskatvuođa ja addit unnitloguide jiena, muhto nu dáhpáhuvvá oalle hárve. (Alia &amp; Bull 2005: 91.) Etnalaš vehádagaid oaidnemeahttunvuhtii váldomedias leat árvalan máŋggaid sivaid: etnalaš joavkkut eai adnojuvvo guovddáš váikkuheaddjin dahje golaheaddjin, eaige dat ovddas mearkkašahtti oasi media publihkas. Áššái sáhttet váikkuhit maiddái giellamuvrrat, vehádagaid váilevaš pr-bálvalusat ja sin iežaset vuosteháhku leat almmolašvuođas oidnosis ovdamearkka dihte dorvvolašvuođa baluid dahje árat negatiiva vásáhusaid dihte. Sáhttá maiddái leat, ahte media ii dušše oktageardánit leat beroštuvvan etnalaš vehádagain. Váilevaš mediaalmmolašvuođas leat máŋggalágan váikkuhusat. Dan dihte vehádaga lahttu sáhttá dovdat iežas olgobeallásažžan dan servošis, maid media govvida. Dat sáhttá maiddái vahágahttit joavkku guoskevaš mearrádusaid dahkama, daningo mediaalmmolašvuohta lea dávjá bivnnut aiddo fal dan váikkuhuspotentiála dihte. (Pietikäinen 2002: 242–243.)</p>
<p>Journalisttalaš geavadagaid mielde jearahallamiid čuozáhagaid galgá (erenoamážit ođđasiin) válljet dássebealádit nu, ahte buot oassebealit besset jitnii. Danin etnalaš vehádagaid guoski ođasáššiin sáhtášii vuordit, ahte váldoálbmoga ja vehádagaid lahtut jearahallojuvvojit ja sin sánit luikojuvvojit dássebealádit. Dat ii goittotge oro leamen duohtavuohta. Doaimmaheaddjit jearahallet dutkamušaid mielde etnalaš vehádagaid guoski áššiin dávjá vuosttamužžan eiseválddiid. (Pietikäinen 2002: 246.) Pietikäinen čujuha iežas nákkosgirjedutkamuššii (Pietikäinen 2000), mii čájehii, ahte Helsingin</p>
<p>Sanomat -aviissa sápmelaččaid gieđahalli ođđasiin váldoálbmoga ovddasteaddjiid sánit luikojuvvojedje guovtte geardde eanet go sápmelaččaid. Dákkár meannudanvuohki hukse eiseválddiin gova etnalaš áššiid áššedovdin, oassebeallin ja journalismma luohttehahtti gáldun, go vehádagatges oidnojuvvojit olgobeallásažžan áššiin, mat guoskkahit sin. (Pietikäinen 2002: 246.)</p>
<p>Sápmelaččaid kolonialisttalaš ovdanbuktin, man duogáš lea earret eará 1800- ja 1900-loguid historjjálaš ja antropologalaš dutkamušain, govvida sápmelaččaid skuvlekeahtes ja mystihkalaš álbmogin, máinnaškeahttá dan historjjá, kultuvrra, politihka dahje olahusaid. Vaikko dákkár ovdanbuktimat biddjojuvvojitge dávjá gažaldatvuložin, ellet dat liikká ain davviriikkaid váldomediain, reklámain ja turismmas. Sámi journalisttat govvidit váldomedia ovdanbuktimiid sápmelaččain ja sámeáššiin váilevažžan, ovttabealagin ja dávjá negatiivan – ja dákkár almmolaš media ovdanbuktimat lasihit vuostemedia dárbbašlašvuođa. Sápmelaččaid stereotiippalaš ovdanbuktimat ovttas hui ráddjejuvvon oidnomiin ja gullomiin, váikkuhit njuolga váldoálbmoga dieđuide sápmelaččain – dat maiddái leat váilevaččat, eahpedárkilat ja boastut. (Pietikäinen 2008b: 204–205.)</p>
<p>Etnalaš vehádat cegge iežas media dávjá aiddo fal servoša dárbbus fidnet iežas jiena gullosii. Go vehádat váibá dasa, ahte dat buktojuvvo ovdan dušše negatiiva čuovggas dahje dolká dasa, ahte váldomedia ii guldal dan fuolaid, sáhttá iežas media buvttadišgoahtin leat buorre čoavddus. (Matsaganis ja earát 2011: 76.) Lea dehálaš, ahte vehádagas lea iežas media amaset dan áššit buktojuvvot ovdan dušše váldoálbmoga geahččanguovllus. Iežas vuostemedia bokte vehádat sáhttá loktet ovdan áššiid, mat dasa leat dehálaččat ja fállat positiiva mediagovaid álbmogis, dan iežas eavttuiguin. (Pietikäinen 2006: 220–221.) Joavkkuide, mat leat marginaliserejuvvon dahje main leat huksejuvvon stereotiippat váldomedias, etnalaš media sáhttá fállat vejolašvuođa muitalit áššiin vehádaga iežas vugiiguin ja sániiguin (Matsaganis ja earát 2011: 77). Unna etnalaš álbmogiin media lea dávjá vuorrováikkuhusas iežas čuozáhatjoavkkuin dan sadjái, ahte dušše ieš hálašii dasa. Lagaš oktavuohta servošiin váikkuha earret eará dasa, ahte media lokte bajás temáid, mat leat dehálaččat álbmoga lahtuide. (Pietikäinen 2008b: 209.) Medias lea ollu positiiva potentiála: dat fállá vejolašvuođa buktit ovdan ođđa fáttáid, oainnuid ja hálliid, čilget hálddašeaddji vieruid, daid sivaid ja čuovvumušaid, hástalit hálddašeaddji áddejumiid ja lasihit olbmuid dieđuid áššiin (Pietikäinen 2002: 253). Etnalaš mediat sáhttet maiddái doaibmat vehádaga politihkalaš kanálan. Iežasgielat media lea ovdamearkka dihte Kanada álgoálbmotservošis dahkan vejolažžan vehádaga oassálastima kultuvrii ja politihkkii. (Skön &amp; Torkkola 1997: 11.)</p>
<p>Lea gávnnahuvvon, ahte mađe eanet ja viidábut álgoálbmotsearvvuš oidno medias, dađe buoret ja eanet vejolašvuođat álbmogis leat šaddat dovddastuvvon álbmogin, masa gullet erenoamáš vuoigatvuođat. Media buvttademiid kontrollerenges fállá álbmogii vejolašvuođaid juksat dan dovddastusa eanet iežas eavttuiguin. (Pietikäinen 2008b: 203.)</p>
<p>Sara (2007) dutkamuša mielde Yle Sámi doaimmaheaddjit atnet rádio sápmelaččaid dáfus áidna gaskaoapmin, mii joba jo juoganu láhkai nákce ovdanbuktit sámeáššiid ja sápmelaččaid oainnu positiiva vuoiŋŋas (Sara 2007: 74). Maiddái Pietikäinen (2008b) gávnnaha, ahte sápmelašvuođa ovdanbuktin molssaevttolaččat, radikálalaččat ja vuosteoainnus lea dárbbašlaš. Sámemedia láhčá riikkaidgaskasaš sámeálbmogii vejolašvuođa fidnet jienas almmolaččat gullosii, sihke iežas ja olggobeal olbmuid gaskkas. (Pietikäinen 2008b: 199.) 2.3 Rádio lea bivnnut Suomas</p>
<p>Varas dutkamuš čájeha, ahte rádio lea ain otná beaivve hui bivnnut suopmelaččaid gaskkas. Finnpanel-dutkanfitnodaga Kansallinen Radiotutkimus -dutkamuš jagis 2018 čájeha, ahte rádio guldala beaivválaččat 71 proseantta ja vahkkosaččat 92 proseantta suopmelaččain. Suoma álbmot guldala rádio gaskamearálaččat lagabui golbma diimmu beaivvis. Buot eanemus olbmot leat rádiosáddagiid guoras árgaiđidiid diibmu 8, goas rádio juksá 1,2 miljovnna suopmelačča. (Finnpanel Oy / KRT 2019a.)</p>
<p>Suomas rádios leat guldaleaddjit miehtá beaivvi, muhto buot eanemusat beaivet. Vuollel 45-jahkásaččain sullii 40 proseantta guldala rádio biillas, 30 proseantta barggus, 20 proseantta ruovttus ja vihtta proseantta eará sajiin. Badjel 45-jahkásaččain sullii 60 proseantta guldala rádio ruovttus, 20 proseantta biillas, 10 proseantta barggus ja vihtta proseantta eará sajiin. Suopmelaččat guldalit rádiosisdoaluid ain buot eanemus rádiorusttegiid bokte, vuollel 45-jahkásaččain lagabui 80 proseantta ja badjel 45-jahkásaččain lagabui 90 proseantta guldala rádio rádiorusttegiiguin. Nubbin eanemus rádio guldaluvvo mátketelefovnnaid bokte. Juohke goalmmát vuollel 45-jahkásaš ja juohke logát badjel 45-jahkásaš guldala rádio telefovnnain. Dihtoriin rádio guldala lagabui 20 proseantta vuollel 45-jahkásaččain ja vádjit logi proseantta badjel 45-jahkásaččain. Tableahtaiguin rádio guldala sullii vihtta proseantta olbmuin. (Finnpanel</p>
<p>Oy / KRT 2019a.)</p>
<p>Rádio lea Suomas ain buot bivnnuhamos audiomedia buot ahkejoavkkuid gaskkas.</p>
<p>Rádio maŋŋá easka bohtet iešguđetlágan musihkkabálvalusat ja eará jietnafiillat.</p>
<p>Rádiobálvalusain buot bivnnuhamos lea Yle Areena, mii olaha badjel 500 000 guldaleaddji juohke vahkus. Suoma buot eanemus guldaluvvon rádiokanála lea Yle</p>
<p>Radio Suomi, man oassi buot rádioguldaleamis lea badjel goalmmádas. Yleisradio lea muđuige njunnošis rádioguldalanloguin: Suoma rádioguldaleamis bealli juohkašuvvá</p>
<p>Yleisradioi ja nubbi bealli gávppalaš kanálaide. (Finnpanel Oy / KRT 2019a.)</p>
<p>Maiddái Yleisradio jahkeraporta 2017 čájeha, ahte rádio lea seailluhan sajis Suoma álbmoga eallimis vel maŋimuš jagiidge. Yle iežas rádioprográmmat jukse jagi 2017 beaivválaččat 38 proseantta badjel 9-jahkásaš suopmelaččain. Yleisradio unnimus rádioguldaleaddjijoavku ledje jagi 2017 mánát ja nuorat, ja čielgasit stuorámus ealáhatahkásaččat. (Yleisradio 2018.)</p>
<p>Máŋggat dutkamušat čájehit, ahte rádio sajádat suopmelaš servodagas lea ain nanus.</p>
<p>Rádio orruge deaivamin mediamáilmmi nuppástuvvama njoazibut ja dipmásabbot go eará mediat. (Liikenne- ja viestintäministeriö 2014: 47.) Stuorra hástalus leat goittotge nuorat buolvvat dego Yleisradio jahkeraporttage dieđut bajábealde buktet ovdan. Mánát ja nuorat guldalit rádio čielgasit uhcit go earát. Sii guldalit rádio sajis millosabbot eará jienaid neahtas. (Liikenne- ja viestintäministeriö 2014: 36.) Seammá čájeha Finnpanela varas rádiodutkamuš jagis 2018. Rádio guldalit buot unnimusat 9–14-jahkásaččat, 15–24-jahkásaččat, skuvlalaččat, studeanttat ja vuollel 25-jahkásaš almmáiolbmot. Dáid joavkkuin sullii bealli guldala rádio beaivválaččat ja sullii 80 proseantta vahkkosaččat.</p>
<p>Buot eanemus rádio guldalit Suomas 55–64-jahkásaččat. (Finnpanel Oy / KRT 2019b.) 2.4 Rádio guldalandábit</p>
<p>Rádio lea dán áigge juohkedilásaš, olbmo mielde gosa fal johtti media. Olbmuid rádioguldaleapmái váikkuhit lunddolaččat áigi ja báiki, mat dahket guldaleami vejolažžan. Das fuolakeahttá, ahte rádioguldaleapmi dáhpáhuvvá mannu áiggis ja báikkis, ii dat leat šat čadnojuvvon daidda. Rádio guldaleapmi ruovttus gáibida, ahte olmmoš lea ruovttus ja biilarádio guldaleapmi eaktuda, ahte olmmoš čohkká biillas, muhto guldaleapmái váikkuhit olu earáge áššit. (Ruohomaa 2003: 229.)</p>
<p>Jeavddalaš rádioguldaleapmi gáibida maiddái jeavddalaš beaivválaš eallima, rutiinnaid ja rituálaid. Rádioguldaleami hápmi lea oktavuođas earret eará guldalanbáikái, mii hábme guldalandilálašvuođa. Rádio guldaleapmái vuodjuma dássi fas lea oktavuođas eará beaivválaš doaimmaid gáibidan vuodjuma dássái. Jos miinu eará doaimmaid eaktuda olbmo vuodjut dasa ollásit, báhcá rádio fuopmášumi haga. Jos miinu eará doaimmaid gáibida makkárnu konsentrerema, lea rádioguldaleapmi sekundáralaš. Jos eará doaimmat leat mekánalaččat ja eaktudit dušše vehá konsentrerema, lea rádioguldaleapmi báldalas. Rádio guldaleapmi lea primára aktivitehta dušše dalle, go eará aktivitehtat eai gáibit konsentrerema ollenge ja/dahje dalle, go seamma áigge eai dáhpáhuva eará aktivitehtat. Rádio guldaleapmi beaivválaš eallimis molsašuddá molsašuddi diliid mielde. (Ruohomaa 2003: 229.)</p>
<p>Go Ruohomaa oaidná, ahte guldalandábit leat čatnosis olbmo persovdnii ja eallindiliide, oaivvilda Åberg (1999), ahte olbmo guldalandábiide váikkuha rádio rolla ja mearkkašupmi su eallimis. Maiddái Åberg juohká rádioguldaleami golmma luohkkái: 1) primára aktivitehtan, goas guldaleaddji vuodju guldalit rádio, rádioprográmma lea dávjá ovddalgihtii válljejuvvon ja dan guldaleapmi lea mearkkašahtti, 2) báldalas aktivitehtan, goas guldaleddji vuodju vurrolágaid rádioguldaleapmái ja eará aktivitehtii, ja goas rádioprográmma sisdoalus ii leat nu stuorra mearkkašupmi ja 3) sekundára aktivitehtan, goas guldaleaddji ii vealttakeahttá leat oppa diđolaš das, maid guldala. (Åberg 1999: 77.)</p>
<p>Dán beaivvi juohkedilásaš johtti rádio váldi oidno erenoamážit báldalas ja sekundára guldaleamis. Johtti rádios leat návccat gilvalit eandalit mediaiguin, maid olbmot čuvvot dávjá ruovttuin, erenoamážit beaivet. Johtti rádio lea máŋggaláhkai šaddan oassin olbmuid iešguđetlágan beaivválaš situašuvnnain. Das fuolakeahttá, ahte guldaleaddjit johtet báikkis nubbái, eai sii dutkamušaid mielde molsso kanálaid dan eanet. Johtti guldaleapmi orru ovdalge bisseheamen rádioguldaleami. (Ruohomaa 2003: 231.)</p>
<p>Erja Ruohomaa (2003) juohká dutkamušas vuođul rádioguldaleaddjiid golmma kategoriijai: berošteaddji, válljejeaddji ja berošmeahttun guldaleaddjiide.</p>
<p>Rádioberošteaddjit, geain lea lagaš oktavuohta rádioi, gokče su dutkamušas masá beali dutkanjoavkkus. Rádioberošteaddjit guldalit rádio beaivvi áigge jeavddalaččat ja máŋggalágan, molsašuddi diliin. Válljejeaddjitges leat dábálaččat almmáiolbmot, geat guldalit rádio jeavddalaččat biillasteaset, gos musihkas lea guovddáš rolla.</p>
<p>Válljejeaddjiin leat dušše muhtun guldalandilit beaivvis dahje vahkus, ja guldalandábit molsašuddet unnán. Berošmeahttun guldaleaddjiin dan sadjái ii leat jur makkárge gaskavuohta rádioin. Dat guldaleaddjit illá goassige spoahkkalit rádio ala, daningo dovdet, ahte rádio ii buvtte makkárge lasseárvvu sin beaivválaš eallimii. Berošmeahttun guldaleaddjit muitaledje Ruohomaa dutkamušas, ahte sii leat gal láven guldalit rádio eanet, muhto máŋggalágan sivaid geažil rádios ii leat aiddo dál sadji sin eallimis. (Ruohomaa 2003: 230.) 3 Dutkamuša ollašuhttin 3.1 Deaddu kvantitatiiva dutkamušas</p>
<p>Kvantitatiiva dutkamušain dutki áicá máilmmi fenomenaid, áššediliid ja dáhpáhusaid.</p>
<p>Kvalitatiiva dutkamušainges dutki áicá ja ádde áššiid oktavuođaid. (Latomaa 2005: 21–23.) Kvantitatiiva metodaiguin dutki fidne luohttehahtti, muhto geahppa dieđu.</p>
<p>Kvalitatiiva metodaiguinges dutki oažžu čiekŋalis dieđu, man fas ii leat seamma álki generaliseret vástidit stuorát joavkku oainnuid. Buoremus bohtosa dutki oažžu geavahemiin guktuid metodaid buoremus beliid. (Alasuutari 1994: 203.)</p>
<p>Barggustan lea deaddu kvantitatiiva dutkamušas, muhto das leat maiddái kvalitatiiva iešvuođat. Lean dutkan sápmelaččaid rádioguldaleami iešvuođaid vuostenange kvantitatiivvalaččat. Fáttás ii leat dahkkon vástideaddji dutkamuš badjelaš 20 jahkái, man dihte kvantitatiiva vuođđodutkamuš leamaš dárbbašlaš. Konkrehta loguid lea álki veardidit árat dutkamušaid loguide ja daid vuođul lea vejolaš analyseret sápmelaččaid rádioguldaleamis dáhpáhuvvan nuppástusaid. Materiála kvantifieremiin, nuppiid sániiguin árvvuid rehkenastimiin ja luohkáide juohkimiin, lea maiddái álki álggahit viiddis materiálain. Lean buktán kvantitatiiva bohtosiid ovdan earret eará govvosiiguin.</p>
<p>Vaikko kvantitatiiva analysa muitalage vuođđoáššiid sápmelaččaid rádioguldaleamis, guođđá dat okto olu gažaldatmearkkaid rádioguldaleami sivain ja mearkkašumiin. Dan dihte leange dulkon maiddái rádioguldaleami kvalitatiiva beliid, mat buktet dutkamuššii čiekŋalot áddejumi sámegielat rádio mearkkašumis sápmelaččaide. Lean analyseren kvalitatiiva bohtosiid induktiivvalaččat, nappo geahčadan dutkanmateriála dárkket máŋgga guovllus, teorehtalaš duogážii speadjalastimiin. (Hirsjärvi ja earát 2009: 140, 164.)</p>
<p>Kvantitatiiva dutkamušas okta guovddáš áššiin lea válljet mannu čuozáhatjoavkkus deaivilis čoggosa vuoi dutkamuša bohtosiid sáhttá generaliseret vuođđojovkui, populašuvdnii. Dutkančoggosiin oččoduvvo dutkamuššii stuorát vuođđojoavkkus, ovdamearkka dihte suopmelaččain, ovttalágan miniatyramálle, mii govvida ja vástida nu bures go vejolaš vuođđojoavkku. (Valli 2018: 215.) Daningo dutkamušastan leat maiddái kvalitatiiva iešvuođat, dan vuosttas mihttomearrin ii leat leamaš prosentuálalaččat mihtidit ovdamearkka dihte dan, man stuorra oassi sámeálbmogis guldala sámerádio dahje man stuorra oassái álbmogis iežasgielat rádios lea mearkkašupmi. Dan dihte dutkamušas ii rehkenastojuvvo, man stuorra proseantaoassái sámeálbmogis bohtosiid sáhttá generaliseret. Das fuolakeahttá maiddái kvalitatiiva dutkamuša dahkki sáhttá ja berrege guorahallat dutkanbohtosiid oktiiheivema vástideaddji stuorát joavkkuin (Hakala 2018: 36). Dutkamuša kvalitatiivvalaš beliin fuolakeahttá sáhttá nuppiid sániiguin jurddašit, ahte dutkanbohtosat vástidit goittotge muhtun muddui dili stuorát vuođđojoavkkus, sámeálbmogis. 3.2 Dutkančuozáhat</p>
<p>Dutkamušan čuozáhatjoavku leat badjel 15-jahkásaš sápmelaččat. Sihkkarasten rivttes čuozáhatjovkui deaivama dainna, ahte jerren gažadanskovi vuosttas gažaldahkan vástideaddjiin, atnetgo sii iežaset badjel 15-jahkásaš sápmelažžan. Nuppiid sániiguin gažadeapmái vástidedje olbmot, geat identifiserejit iežaset sápmelažžan. In ráddjen čuozáhatjoavkun dušše beare Suomas ássi sápmelaččaid, daningo Yle Sámi rádio guldaluvvo maiddái</p>
<p>Suoma rájáid olggobealde, inge livčče sáhttán neahttagažadanskoviin ráddjet olbmuid vástideami riikkarájáid mielde.</p>
<p>Dutkančuozáhaga luonddu dihte dán dutkamušas ii lean vejolašvuohta geavahit deaivilit dahje systemáhtalaččat válljejuvvon čoggosa. Ovdamearkka dihte Suoma sámediggeláhka meroštallá sápmelažžan olbmo, guhte atná iežas sápmelažžan, muhto dihto eavttuiguin. Son galgá leat jogo ieš dahje unnimustá okta su vánhemiin dahje máttarvánhemiin lea galgan oahppan sámegiela vuosttas giellan, dahje son galgá leat dakkár olbmo maŋisboahtti, guhte lea merkejuvvon duottar-, vuovde- dahje guolásteaddjilappalažžan eana-, vearroguoddin- dahje heaggagirjjis, dahje unnimustá okta su vánhemiin galgá leat merkejuvvon dahje livččii sáhttán merkejuvvot jietnavuoiggalažžan Sámi parlameantta dahje Sámedikki válggas. (Laki</p>
<p>Saamelaiskäräjistä 1995/974 § 3.) Dáid olbmuin sáhtášii váldit dutkančoggosa dušše</p>
<p>Suoma Sámedikki válgalogahallamis, mii fas ii leat almmolaš áššegirji. Ohcen</p>
<p>Sámedikki stivrras lobi geavahit válgalogahallama vuođđun dutkančoggosa váldimis, muhto stivra ii miehtan dasa. Dan dihte válljejin rahpat vástidanvejolašvuođa buot badjel 15-jahkásaš, iežaset sápmelažžan identifiserejeaddji olbmuide. 3.3 Dutkanmateriála čoaggin ja gieđahallan</p>
<p>Lean čoaggán dutkanmateriála gažadanskoviiguin (čuvvosat 1–4). Gažadandutkamušaid okta stuorámus ovdduin lea dat, ahte daiguin lea vejolaš čoaggit viiddis dutkanmateriála viiddis guovllus: dutkamuššii lea vejolaš oažžut mielde olu olbmuid, geain lea vejolaš jearrat olu áššiid. (Hirsjärvi ja earát 2009: 193.)</p>
<p>Daningo dutkamuša čuozáhatjoavku leat badjel 15-jahkásaš sápmelaččat, geat ásset bieđgguid viiddis guovllus, ja go dutkamušas ii lean vejolašvuohta geavahit válgalogahallama vuođđun deaivilis čoggosa válljemis, mearridin čoaggit dutkanmateriála rabas neahttagažademiin, mas juogán dieđu máŋggalágan lávddiin.</p>
<p>Neahtas čađahuvvi gažadandutkamušat leat lassánan mealgat 2000-logus.</p>
<p>Neahttagažadeamit leat bivnnuhat dutkanmateriála čoaggimis, daningo daid lea jođán sihke doaimmahit vástideaddjiide ja máhcahit dutkái, dat eai ráddje vástideaddjijoavkku geográfalaččat, dat leat hálbbit dahje nuvttá ja gažademiid plánen- ja analyserenprográmmaid lea dávjá álki geavahit. Gažadeapmi lea beaktilis dutkanvuohki, daningo dat seastá dutki áiggi ja geahppudahttá barggu. Dušše beare poastta bokte čađahuvvi gažadandutkamušat orrot báhcimin historjái, go dutkit dievasmahttet daid ain dávjjibut iešguđetlágan vugiiguin. (Hirsjärvi ja earát 2009: 193–195; Perkkilä &amp; Valli 2018: 246; Räsänen &amp; Sarpila 2013: 68–70.) Dutkit geavahit ain eanet máŋgga materiálačoagginvuogi kombinašuvnnaid ja ovttastahttet neahttagažademiid ovdamearkka dihte poasta- dahje telefovdnajearahallamiidda.</p>
<p>Neahttagažadanskovi ráhkadeapmi ovdamearkka dihte poastagažadanskovi vuođul lea hálbi, muhto váldá dávjá áiggi vuoi skovit leat sihkkarit ovttaláganat ja buvttadit rivttes dutkandieđu. Buoremus dilis neahttagažadanskovvi fállá vástideaddjái vuogi vástidit geahppasabbot go poastagažadanskoviin. Jos neahttagažadanskovvi goit lea funet ráhkaduvvon, sáhttá dat borrat olles dutkamuša jáhkkehahttivuođa, duskkástuhttit vástideaddji ja unnidit vástidanproseantta. (Räsänen &amp; Sarpila 2013: 74.) Dutkamušat goit čájehit, ahte maŋimuš logijagiid áigge poastagažademiid vástidanproseanttat leat njiedjan, go fas neahttagažademiid vástidanmokta lea buorránan. (Perkkilä &amp; Valli 2018: 245–246.)</p>
<p>Gažadandutkamušas leat gal muhtun heajos bealit. Dutki ii sáhte leat sihkkar, man duođas vástideaddjit leat váldán dutkamuša ja leatgo sii vástidan dasa fuolalaččat ja rehálaččat. Dutki ii maiddái sáhte diehtit, leatgo vástádusmolssaeavttut leamaš lihkostuvvan vástideaddji geahččanguovllus, ja boasttoáddejumiid kontrolleren lea váigat. Buorre gažadanskovi ráhkadeapmi váldá áiggi ja gáibida dutkis máŋggalágan dieđuid ja dáidduid. Buot gažadandutkamušat eai maiddái juvssa doarvái vástideaddjiid. (Hirsjärvi ja earát 2009: 193–195.)</p>
<p>Rabas gažadandutkamuša materiála gohčoduvvo čájánassan, ii čoakkusin. Dutki ii leat ovddalgihtii oktavuođas vástideaddjiide iige vállje sin persovnnalaččat. Gažadeapmái sáhttá vástidit gii hálida, iige dutki jur sáhte ráddjet vástideaddjiidis. Dutki berrege smiehttat, makkár áššit váikkuhit vástideaddjijoavkku šaddamii ja makkár olmmošjoavkkut báhcet vejolaččat dutkamuša olggobeallái. Dákkár gažademiid ovdun lea dábálaččat dat, ahte dutki sáhttá fidnet olu vástádusaid áibbas oanehis bottas. (Perkkilä &amp; Valli 2018: 251.)</p>
<p>Smihtten guhká, geavahivččengo iežan dutkamuša materiála čoaggimis neahtta- ja poastagažadanskoviid kombinašuvnna. Daningo dutkamuša čuozáhat leat badjel 15-jahkásaš sápmelaččat, in sáhttán vuordit, ahte buot ahkejoavkkut gávnnašedje neahttagažadanskovi. Hárve boarrásamos buolvva sápmelaš geavaha neahta jeavddalaččat, iige dieđuid fidnen sis dušše neahttagažadanskovi bokte lean dáhkiduvvon. Poastaskovvi nubbin dutkanvuohkin vuot livččii leamaš barggahahtti ja eahpesihkar datge. Poastagažademiin leat maiddái dávjá unna vástidanproseanttat (Valli 2018: 202). Danin mearridin geavahit dutkamušastan veháš earálágan kombinašuvnna: sihke digitála ja bábergažadanskoviid. Vuosttas dilis juhken digitála gažadanskoviid nu viidát go sáhtten: muitalin daid birra sámemediain, juhken daid ieš sosiála medias ja sáddejin dain dieđu šleađgapoasttain ovdamearkka dihte sámi organisašuvnnaid poastalisttuide. Daid olbmuid, geat eai mannu sivas oaččošii dieđu skoviin neahtas ja sosiála medias, oččodin dutkamuššii fárrui nu, ahte ávžžuhin dutkamuša juohkinkanálain olbmuid sihke lebbet dieđu das ja veahkehit ovdamearkka dihte boarrásot fulkkiideaset ja oahppásiiddiset deavdit skovi. Ožžon muhtun veardde jearaldagaid dakkár olbmuin, geat eai leat neahtta- ja somemáilmmis, ja veahkehin sin jogo deavdit neahttaskovi dahje fállen sidjiide vejolašvuođa deavdit skovi báberveršuvdnan. Navddán, ahte stuorámus oassái vástideaddjiin neahttagažadanskovvi lei buot álkimus ja geahppasamos vuohki oassálastit dutkamuššii. Erenoamážit boarrásamos vástideaddjiide goit lei lunddolaš oassálastit dutkamuššii eará vugiin.</p>
<p>Gažadanskovvedutkamuša materiála sáhttá čoaggit jogo hávil ovtta áigodagas (su. poikittaistutkimus) dahje čuovvundutkamuššan (su. pitkittäis- eli seurantatutkimus) nu, ahte materiála čoggojuvvo seamma vástideaddjijoavkkus unnimustá guovtti sierra áigodagas. Daningo dán dutkamuša ulbmilin lei dutkat fenomena mannu áiggis, lei vástádusaid heivvolaš čoaggit ovtta dutkanáigodagas. (Vastamäki &amp; Valli 2018: 270–272.) Gažadanskoviide sáhtii vástidit 27.8.–20.9.2018.</p>
<p>Gažandutkamušas lea dehálaš, ahte skovvi, dan gažaldagat ja giella leat dárkilit smihttojuvvon. Buorre gažadanskovvegažaldat lea čielggas, oanehaš, spesifa ja doallá sisttis dušše ovtta mearkkašumi. Gažadanskoviid hábmemis ávžžuhit dutkiid fállat vástádusmolssaeaktun maiddái <span type="quote">”ii oaivil áššái”</span>, garvit vástádusmolssaeavttu <span type="quote">”ovtta oaivilis / eará oaivilis”</span>, dárkkistit sátneválljejumiid ja vuđolaččat guorahallat gažaldagaid meari ja ortnega. Skovi testen pilohttaveršuvnnain lea vealtameahttun. (Hirsjärvi ja earát 2009: 202–203).</p>
<p>Čuvvon dáid ávžžuhusaid ráhkadettiinan gažadanskovi. Testejin gažaldagain moattelágan veršuvnnaid golmma olbmos, ja sin vástádusaid vuođul rievdadin daid deaivilabbon ja buorebun. Oassi gažaldagain ledje strukturerejuvvon gárvves vástádusmolsseavttuiguin, muhto skovis ledje maiddái moadde rabas gažaldaga. Skovit ledje standarderejuvvon, mii dárkkuha, ahte juohke gažaldat jerrojuvvui buot vástideaddjiin seammaláhkai (Hirsjärvi ja earát 2009: 198–199).</p>
<p>Gažadeami gielas lea stuorra mearkkašupmi dutkamuša lihkostuvvama dáfus: vuogas giela lea álki lohkat, go fas gággadis giella ja sátneválljejumit sáhttet duskkástuhttit vástideaddji. Gažadanskoviid gažaldagaid galgá viggat hábmet gielalalaččat riekta ja nu, ahte gielas váldá vuhtii čuozáhatjoavkku luonddu. (Valli 2018: 199.) Giddejin gažadeami gielas fuopmášumi erenoamážit dan oktageardánisvuhtii, nuppiid sániiguin dasa, ahte gažaldagain eai leat geavahuvvon teorehtalaš ja mohkkás sátneválljejumit, doahpagat ja cealkkaráhkadusat, ja ahte dat eai leat njuolggojorgalusat nuppi gielas.</p>
<p>Erenoamážit sámegiela máhtu dássi sáhttá molsašuddat olbmuid gaskkas, man dihte lei dehálaš sihkkarastit, ahte juohke okta sihkkarit ádde gažaldaga riekta ja seammaláhkai.</p>
<p>Skovit ledje njealji gillii: anáraš-, davvisáme-, nuortalaš- ja suomagillii. Giddejin iešguđet giellaveršuvnnain fuopmášumi dasa, ahte gažaldagat vástidedje nuppiideaset, muhto ledje liikká áddehahttit juohke gillii.</p>
<p>Vástideaddjit devde skoviid namaheapmin, muhto sii muitaledje iežaset agi, sohkabeali, eatnigiela ja ruoktogieldda. Gažadanskoviid álggus leat dávjá duogášdiehtogažaldagat, mat sihke veahkehit bohtosiid analyseremis iešguđetlágan olmmošjoavkkuid mielde ja maiddái veahkehit vástideaddji beassat johtui gažademiin (Valli 2018: 196). Juhken vástideaddjiid ahkeluohkáid logijagiid mielde: 15–19-, 20–29-, 30–39-, 40–49-, 50–59-, 60–69-, 70–79- ja badjel 80-jahkásaččaide. Sohkabeallemolssaeaktun ledje nissonolmmoš, almmáiolmmoš ja juoidá eará. Eatnigiellamolssaeaktun ledje anáraš-, davvisáme-, nuortalaš- ja suomagiella, ja dain vástideaddji sáhtii válljet eanet go ovtta molssaeavttu. Ruoktogielddas vástideaddji oaččui čállit ieš rabas gažaldatkássii.</p>
<p>Gažadeamis ledje buohkaide njeallje duogášdiehtogažaldaga, 5–14 gažaldaga gárvves vástádusmolssaeavttuiguin (dihto gažaldagaide dihtoláhkai vástideamis gažadeapmi dagai vástideaddjái joatkkagažaldagaid) ja loahpas moadde rabas gažaldaga.</p>
<p>Gažadanskovi guhkkodahkii ferte giddet fuopmášumi, daningo menddo guhkes gažadeapmi sáhttá váikkuhit olbmuid vástidanmoktii. Gažadanskovi guhkkodagas ferte váldit vuhtii earret eará vástideaddjiid lohkandáiddu, gažadeami fáttá ja fáttá mearkkašumi vástideaddjiide, daningo earret eará dát áššit sáhttet váikkuhit vástidanmoktii. (Valli 2018: 198.) Álggahin iežan gažadeami álkes ja oanehis duogášdiehtogažaldagaiguin, maid maŋŋá vástideaddji beasai vástidit iešguđetlágan gažaldagaide gárvves vástádusmolssaeavttuiguin. Daidda vástideaddjis lei bággu vástidit. Loahpas ledje moadde rabas gažaldaga, mat eai lean bákkolaččat, muhto mat ledje juhkkojuvvon fáttáid mielde unnit joavkkuide amas vástideapmi šaddat menddo lossadin. Rabas gažaldagain lea várran, ahte olbmot guđđet vástitkeahttá daidda, vástádusat leat fuollameahttumit ja eahpedárkilit čállojuvvon dahje vástádusat eai iešalddes vástit gažaldagaide, ja dalle dain ii maiddái leat ávki. Rabas gažaldagaid ovdu lea goittotge earret eará dat, ahte dain sáhttet loktanit ovdan jurdagat, mat eai boađášii oidnošii muđui dutkamušas gárvves vástádusmolssaeavttuid bokte. Rabas gažaldagat addet maiddái buorre vejolašvuođa gullat vástideaddji oainnu vuđolabbot. (Valli 2018: 240–241.)</p>
<p>Neahttagažademiid bákkolaš gažaldaiguin lea álki sihkkarastit, ahte vástideaddji vástida juohke gažaldahkii. Dákkár bággovástideamis lea buorre dat, ahte buohkat vástidit buot gažaldagaide, mii geahpeda dutkanbohtosiid váilevašvuođa. Heittot lea goittotge dat, jos vástideaddji bággejuvvo vástidit mannu áššái, masa sus ii leat sihkkaris oaivil. Go dutki geavaha dutkamušastis gárvves vástádusmolssaeavttuid, ferte son ovddalgihtii diehtit, makkár vástádusaid vástideaddjit buvttadit. Lea dehálaš, ahte vástideaddjái gávdno álo rivttes dahje heivvolaš vástádusmolssaeaktu. Dan dihte gažadeapmái berre gárvves vástádusmolssaeavttuid lassin lasihit ”eará, mii?” -molssaeavttu. (Valli 2018: 214, 239.)</p>
<p>Dáid rávvagiid vuođul fállen gažadeami vástideaddjiide gárvves vástádusmolssaeavttuid lassin maiddái vejolašvuođa čállit vástádusa sin iežaset sániiguin.</p>
<p>Dahken gažadanskoviid Webropol-gažadandutkamušbargoneavvuin, man Oulu universitehta geavaha dutkamušainis. Teknologalaš ovdáneami ja ovdamearkka dihte jierbmetelefovnnaid ja tableahtaid lassánan geavaheami dihte lea dehálaš, ahte gažadeapmi huksejuvvo nu, ahte dasa sáhttá vástidit álkket máŋggalágan rusttegiiguin (Perkkilä &amp; Valli 2018: 247). Dutkamuššii lei vejolaš vástidit dihtora lassin maiddái mobiilarusttegiiguin.</p>
<p>Lean geahččalan buoridit dutkamušan gelbbolašvuođa, validitehta ja luohttehahttivuođa, reliaabelitehta dainna, ahte lean válljen dutkangažaldagaid riekta ja deaivilit. Dat ovttas stuorra vástideaddjimeriin dáhkidit dáid buorre dutkamuššii gullevaš iešvuođaid. 4 Bohtosat ja analysa</p>
<p>Buvttán dán logus ovdan dutkanbohtosiid ja analyseren daid. Gieđahalan bohtosiid vuos olles vástideaddjijoavkku geahččanguovllus, man maŋŋá gidden fuopmášumi čalbmái čuohcci áššiide earálágan olmmošjoavkkuid vástádusain. Ná analyseren maiddái olmmošjoavkkuid gaskasaš erohusaid sámegielat rádio guldaleami ja dasa laktáseaddji mearkkašumiid ektui.</p>
<p>Analyseren dutkanmateriála guovtteláhkai. Čilgen dili kvantitatiivvalaččat earret eará govvosiiguin, man maŋŋá analyseren vástádusaid kvalitatiivvalaččat teorehtalaš duogážii speadjalastimiin. Dagan dárkilis govvádusaid dilis, veardidan daid dálá dihtui ja lokten ovdan guovddáš, miellagiddevaš iešvuođaid. Ovdánan analysain vástádusain badjánan temáid mielde. Lean jorgalan vástádusain ovdanboahtán sitáhtaid davvisámegillii ja divvon dain čállinmeattáhusaid.</p>
<p>Ožžon gažadeapmái buohkanassii 173 vástádusa, main 160 ledje anihahttit dutkamušas.</p>
<p>Guđđen dutkamuša olggobeallái 13 vástádusa, main vástideaddji lei vástidan vuosttas gažaldahkii <span type="quote">”Leatgo badjel 15-jahkásaš sápmelaš?” vástádusain ”In”</span>. Čielgasit eanemus vástádusaid ožžon davvisámegielat skovvái, 99 vástádusa. Suomagielat skoviin dutkamuššii vástidedje 31 olbmo, anárašgielat skoviin 20 olbmo ja nuortalašgielat skoviin 10 olbmo.</p>
<p>Gažadeami vástideaddjiin čielgasit stuorámus oassi ledje nissonolbmot (121), nubbin almmáiolbmot (38) ja goalmmádin eará sohkabeali ovddasteaddjit (1). Vástideaddjiin stuorámus oassi ledje 20–29-jahkásaččat (49), nubbin stuorámus 30–39-jahkásaččat (41), goalmmádin stuorámus 50–59-jahkásaččat (21), njealjádin stuorámus 40–49-jahkásaččat (18), viđádin stuorámus 60–69-jahkásaččat (13) ja guđádin stuorámus 70–79-jahkásaččat (10). Unnimus vástideaddjijoavkkut ledje 15–19-jahkásaččain (3) ja badjel 80-jahkásaččain (5).</p>
<p>Čielgasit stuorámus oassi vástideaddjiin meroštalai iežas eatnigiellan davvisámegiela (62), nubbin stuorámus oassi suomagiela (44), goalmmádin stuorámus oassi davvisáme- ja suomagiela (31), njealjádin stuorámus oassi nuortalaš- ja suomagiela (8), viđádin stuorámus oassi anárašgiela (6) ja guđádin stuorámus oassi anáraš- ja suomagiela (4).</p>
<p>Unnimus ovddastus lei olbmuin, geaid eatnigiella lea okto nuortalašgiella (1), nuortalaš- ja anárašgiella (1), suomagiella ovttas mainnanu earáin go anáraš-, davvisáme- dahje nuortalašgielain (1) ja davvisámegiella ovttas mainnanu earáin go anáraš-, nuortalaš- dahje suomagielain (2).</p>
<p>Vástideaddji ruoktogielda jerrojuvvui gažadeamis rabas kássain, masa olmmoš beasai ieš čállit ruoktogielddas.</p>
<p>In sáhttán addit dán gažaldahkii gárvves vástádusmolssaeavttuid gielddaid stuorra meari dihtii. Ožžon gažaldahkii 138 dohkálaš vástádusa, daningo oasis vástádusain ii sáhttán dulkot olbmo ruoktogieldda.</p>
<p>Ruoktogieldda sajis oassi lei váidalahtti vástidan gažaldahkii ruoktogielas birra.</p>
<p>Čielgasit stuorámus oassi vástideaddjiin namuhii iežas ruoktogieldan Anára (51), nubbin stuorámus oassi Eanodaga (18) ja goalmmádin stuorámus oassi Ohcejoga (16).</p>
<p>Suoma sámeguovllu buot gielddat leat dutkamušas ovddastuvvon, go joavkkus ledje maiddái Soađegili ruoktogieldan almmuhan vástideaddjit (9). Suoma sámeguovllu gielddaid vástideaddjiid proseantalohku lei 68,1 ja Suoma sámeguovllu olggobeale gielddaid vástideaddjiid proseantalohku 28,3. Sámeguovllu olggobealde gažadeapmái oassálaste stuorámus joavkkut Oulus (14), Roavvenjárggas (10) ja Helssegis (5), maid lassin vástádusat bohte maiddái Espoos (2), Tamperes (2), Järvenpääs (1),</p>
<p>Kirkkonummis (1), Kuopios (1), Outokumpus (1), Pellos (1) ja Turkus (1). Suoma olggobealde gažadeapmái vástidedje Ruoŧas ja Norggas 3,6 proseantta vástideaddjiin.</p>
<p>Norggas gažadeapmái oassálaste Kárášjogas (3) ja Guovdageainnus (1) ja Ruoŧas</p>
<p>Jielleváris/Váhčiris (1).</p>
<p>Dutkamuša vástideaddjijoavkkus lea ovddastus iešguđetlágan sohkabeliin, ahkeluohkáin, giellajoavkkuin ja ruoktoguovlluin. 4.1 Oppalaš dássi 4.1.1 Guldalandábit 4.1.1.1 Guldalanmearit</p>
<p>Dutkamušan gažadanskovis jerrojuvvui, guldalitgo vástideaddjit Yle Sámi rádioprográmmaid dálá dilis. Olmmoš beasai válljet viđa gárvves vástádusmolssaeavttu gaskkas: 1) Guldalan álo, 2) Guldalan dávjá, 3) Guldalan duollet dálle, 4) Guldalan hárve ja 5) In guldal goassige.</p>
<p>Lagabui bealli vástideaddjiin muitalii, ahte guldala sámerádio fálaldaga duollet dálle.</p>
<p>Njealjátoassi vástideaddjiin guldala rádiofálaldaga dávjá ja masá seamma stuorra oassi hárve. Vástideaddjiin njeallje proseantta ii guldal Yle Sámi rádioprográmmaid goassige.</p>
<p>Okta proseantages guldala rádiofálaldaga álo.</p>
<p><em type="italic">Govus 1. </em>Yle Sámi rádioprográmmaid guldalanmearit. 46% 26% 23% 4% 1% 0% 10% 20% 30% 40% 50% 60% 70% 80% 90% 100% </p>
<p>Guldalan duollet dálle</p>
<p>Guldalan dávjá Guldalan hárve</p>
<p>In guldal goassige</p>
<p>Guldalan álo</p>
<p>Erja Ruohomaa (2003) rádioguldaleaddjiid kategoriserema vuođul sáhttá dadjat, ahte stuorra oassi Yle Sámi rádiofálaldagaid guldaleaddjiin leat válljejeaddjit: sii guldalit rádioprográmmaid duollet dálle. Badjelaš njealját oassi Yle Sámi rádio guldaleaddjiin leat berošteaddjit: sii guldalit rádio álo dahje dávjá, jeavddalaččat ja máŋggalágan diliin – sis lea lagaš gaskavuohta rádioi. Badjelaš njealjádas dutkamuša vástideaddjiin leat berošmeahttun guldaleaddjit: sis ii leat jur gaskavuohta sámerádioin. Berošmeahttun guldaleaddjit illá goassige guldalit rádio, daningo dovdet, ahte dat ii buvtte lasseárvvu sin eallimii. (Ruohomaa 2003: 230.)</p>
<p>Vehviläinen (1974) gávnnahii Yle Sámi Rádio guldaleami guoski dutkamušastis 1970-logus, ahte lagabui bealli vástideaddjiin guldalii sámerádio álo dahje oalle dávjá, njealjádas guldalii sáddagiid duollet dálle ja njealjádas oalle hárve dahje ii goassige (Vehviläinen 1974: 74). Sullii seammá čájehedje Ruohomaa (1992; 1995) dutkamušat 1990-logus. Dalle Suoma sámerádio sáddagiid guldaledje beaivválaččat lagabui 60 proseantta vástideaddjiin. Sullii viđátoassi vástideaddjiin guldalii dušše sámerádio ja sullii goalmmádas ii guldalan dan ollenge. (Ruohomaa 1992: 9; Ruohomaa 1995: 3–4.)</p>
<p>Go ovdamearkka dihte 70-logus sámerádio sáddagiid guldalii álo dahje dávjá sullii bealli vástideaddjiin ja duollet dálle sullii njealjádas vástideaddjiin, leat logut jorggihan dán beaivái nuppe beliid. Berošteaddji guldaleaddjiid mearri lea njiedjan 70-logus dán beaivái njealjátosiin, go fas válljejeaddjiid mearri lea sturron seamma veardde.</p>
<p>Berošmeahttun guldaleaddjiid mearri dan sadjái lea bisson seammán čađa áiggiid: 70-logus gitta otná beaivái sin mearri dutkamušaid vástideaddjiin leamaš sullii goalmmádas-njealjádas. Vuolábeale govvosis lean veardádallan guldalameriin dáhpáhuvvan nuppástusaid áiggiid mielde. Tabealla goit čájeha nuppástusaid dušše dohko guvlui, daningo iešguđet dutkamušain lea guldaleami mearri jerrojuvvon veháš earáláhkai ja dutkančuozáhagatge leamašan earáláganat.</p>
<p><em type="italic">Govus 2. </em>Yle Sámi Radio guldalanmearit historjjás otná beaivái. </p>
<p>Sápmelaččat eai leat sámerádio ektui seamma áŋgiris berošteaddjit go suopmelaččat rádio ektui oppalohkái. Rádio lea suopmelaččaid gaskkas hui bivnnut. Kansallinen</p>
<p>Radiotutkimus -dutkamuš jagis 2018 čájeha, ahte suopmelaččain joba 90 proseantta leat berošteaddji guldaleaddjit, geat guldalit rádio álo dahje dávjá. (Finnpanel</p>
<p>Oy / KRT 2019a.) Go mu dutkamuša vástideaddjiin dušše njealjádas leat berošteaddji guldaleaddjit, sáhttá dulkot, ahte čielgasit stuorát oassi suopmelaččain leat rádioberošteaddjit go sápmelaččat sámerádio ektui. 4.1.1.2 Gos?</p>
<p>Daid olbmuin, geat muitaledje guldalit Yle Sámi rádioprográmmaid jogo álo, dávjá, duollet dálle dahje hárve, jerren lassigažaldagaid guldaleami birra. Jerren vástideaddjiin, gos sii lávejit guldalit rádiofálaldaga. Adden guhtta gárvves vástádusmolssaeavttu: 1)</p>
<p>Ruovttus, 2) Bargobáikkis, 3) Biillas, 4) Jođedettiin báikkis nubbái, 5) Valáštaladettiin dahje 6) Eará oktavuođas. Vástideaddjis lei vejolašvuohta válljet máŋga guldalanbáikki, man dihte vástádusaid oktiirehkenastojuvvon proseantalohku lea stuorát go čuohte 46% 24% 25% 59% 29% 27% 46% 27% 0% 10% 20% 30% 40% 50% 60% 70% 80% 90% 100%</p>
<p>Álo / dávjá</p>
<p>Duollet dálle</p>
<p>Hárve / ii goassige 1974 1994 2018 proseantta. Dasa lassin vástideaddji sáhtii čállit rabas kássii eará dakkár guldalandilálašvuođaid, mat eai lean gárvves molssaeavttuin.</p>
<p>Čielggai, ahte stuorámus oassi, olles 70 proseantta, vástideaddjiin guldala Yle Sámi rádioprográmmaid biillas ja masá seamma stuorra oassi, 69 proseantta, ruovttus.</p>
<p>Badjelaš njealjádas vástideaddjiin muitalii, ahte láve guldalit rádiofálaldaga maiddái bargobáikkis dahje jođedettiin báikkis nubbái. Dušše guokte proseantta vástideaddjiin guldala Yle Sámi rádioprográmmaid valáštaladettiin.</p>
<p>Badjelaš logát oassi vástideaddjiin muitalii, ahte láve guldalit Yle Sámi rádiofálaldaga mannu eará oktavuođas. Dat vástideaddjit muitaledje rabas gažaldatkássii, ahte sii guldalit rádioprográmmaid earret eará jođedettiin meahcis ja duoddaris, finadettiin davvin, galledettiin vánhemiid, duddjodettiin ja olgobargguin.</p>
<p><em type="italic">Govus 3. </em>Yle Sámi rádioprográmmaid guldalansajit. </p>
<p>Sámerádio guldalanbáikkit sulastahttet olu suopmelaš servodaga rádioguldalanbáikkiid, muhto sápmelaččat guldalit sámerádio biillas ja ruovttus eanet go suopmelaččat rádio oppalohkái. Go suopmelaččain sullii 40–60 proseantta (vuollel–badjel 45-jahkásaččat) guldala rádio biillas, sápmelaš vástideaddjiin olles 70 proseantta muitalii guldalit Yle 70% 69% 27% 27% 12% 2% 0% 10% 20% 30% 40% 50% 60% 70% 80% 90% 100%</p>
<p>Biila</p>
<p>Ruoktu</p>
<p>Johtin báikkis nubbái</p>
<p>Bargobáiki</p>
<p>Miinu eará</p>
<p>Valáštallan</p>
<p>Sámi rádioprográmmaid biillas. Suopmelaččain 20–60 proseantta (vuollel–badjel 45-jahkásaččat) guldala rádio ruovttus, go fas sápmelaš vástideaddjiin lagabui 70 proseantta muitalii guldalit sámerádio ruovttus. Suopmelaččain 10–30 proseantta (vuollel–badjel 45-jahkásaččat) guldala rádio barggus, ja sápmelaš vástideaddjiin sámerádio guldala barggus sullii seamma stuorra joavku, lagabui 27 proseantta vástideaddjiin. (Finnpanel Oy / KRT 2019a.)</p>
<p>Rádioguldaleapmái váikkuha earret eará guldalanbáikki, mii hábme guđege guldalandilálašvuođa. Rádioguldaleapmái vuodjuma dássi fas lea oktavuođas eará beaivválaš doaimmaid gáibidan vuodjuma dássái. Jos olmmoš vuodju mannu eará doibmii, sáhttá rádio báhcit fuopmášumi haga. Jos olmmoš vuodju juoganu veardde mannu eará doibmii, giddejuvvo rádiosisdollui molsašuddi fuopmášupmi. Olmmoš sáhttá goittotge vuodjut rádio guldaleapmái nu, ahte dat lea vuosttassaji aktivitehta. Dat, ahte sápmelaččat guldalit sámerádio olu ovdamearkka dihte biillas, ruovttus ja bargobáikkis, sáhttá dárkkuhit, ahte guldaleapmi lea jogo primára, báldalas dahje sekundára. Nuppe dáfus sámerádio guldaleapmi sáhttá leat olbmui primára aktivitehta maiddái biillas, ruovttus ja bargobáikkis, daningo sáhttá vuordit, ahte olmmoš lea dávjá ovddalgihtii válljen Yle Sámi rádioprográmma ja ovdamearkka dihte ruovttus, ráfálaš bargobeaivve dahje biilamátkkošteaddjis sáhttá leat buorre vejolašvuohta vuodjut guldalit rádiosisdoalu, goas das lea maid mearkkašupmi olbmui. Dávjá dákkár guldalandiliin lea goit jearaldat báldalas aktivitehtas, goas guldaleaddji vuodju vurrolágaid rádioguldaleapmái ja eará aktivitehtii, ovdamearkka dihte ruovttus ruoktobargguide, bargobáikkis bargguide ja biilavuodjimis eará johtolahkii. Sámerádio guldaleapmi sáhttá goit lunddolaččat leat maiddái sekundára aktivitehta, goas guldaleaddji ii gidde olláge fuopmášumi rádiosisdollui. Dalle sámerádio doaibmá duogášjietnan. (Ruohomaa 2003: 229; Åberg 1999: 77.)</p>
<p>Dat, ahte sápmelaččat guldalit Yle Sámi rádio dávjá aiddo fal jođedettiin báikkis nubbái, muitala, ahte dat lea šaddan oassin olbmuid beaivválaš eallimis. Dat sáhttá dárkkuhit maiddái dan, ahte olbmot namalassii vudjot sámerádio guldaleapmái.</p>
<p>Dutkamušain lea gávnnahuvvon, ahte johtti guldaleapmi iešalddes bisseha rádioguldaleami. (Ruohomaa 2003: 231.)</p>
<p>Yle Sámi rádio guldalanbáikkiide ii leat giddejuvvon erenoamáš fuopmášumi árat dutkamušain, nu ahte veardidanvejolašvuohta historjái ii jur leat dákko buohta. Dása lea gal čielga sivva: máilbmi lea rievdan nu sakka. Go 1950-logus sápmelaččat čoahkkanedje dihto olbmuid ruovttuide daid hárve rádiorusttegiid gurrii guldalit sámerádio sáddagiid, ii dat šat dán áigge leat dáhpin earret eará juohkedilásaš johtti rádio dihte (Lehtola 2001: 13). 4.1.1.3 Mainna?</p>
<p>Gažadanskovis jerrojuvvui, mainna rusttegiin olmmoš guldala Yle Sámi rádioprográmmaid. Fállen vástideaddjiide vihtta gárvves vástádusmolssaeavttu: 1)</p>
<p>Beavderádioin, 2) Dihtoriin, 3) Telefovnnain, 4) Biilarádioin ja 5) Mainnanu eará rusttegiin. Vástideaddjis lei vejolašvuohta válljet máŋga molssaeavttu, ja dan dihte vástádusaid oktiirehkenastojuvvon proseantalohku lea stuorát go čuohte proseantta.</p>
<p>Vástideaddji sáhtii maiddái čállit lasi guldalanrusttegiid rabas kássii.</p>
<p>Dego jo ovddit gažaldaga bohtosa vuođul sáhtii vuordit, stuorra oassi vástideaddjiin guldala Yle Sámi rádioprográmmaid biilarádioin, olles 67 proseantta. Nubbin eanemus olbmot guldalit Yle Sámi rádiofálaldaga dihtoriin ja beavderádioin, maiguin guktuiguin lagabui bealli vástideaddjiin guldala sámerádio. Telefovnnainge Yle Sámi rádioprográmmaid guldala badjel goalmmádas vástideaddjiin.</p>
<p>Lagabui logátoasse olbmuin muitalii, ahte guldala Yle Sámi rádiofálaldaga mainnanu eará rusttegiin. Dát vástideaddjit muitaledje čálalaččat, ahte guldalit sámerádio earret eará rádiobealljesujiiguin, tableahtain, televišuvnnain ja beavdestereoiguin neahttarádio bokte.</p>
<p><em type="italic">Govus 4. </em>Yle Sámi rádioprográmmaid guldalanrusttegat. </p>
<p>Sápmelaččat guldalit sámerádio oalle earálágan rusttegiiguin go suopmelaččat rádiosisdoaluid oppalohkái. Suopmelaččain 80–90 proseantta (vuollel–badjel 45-jahkásaččat) guldala rádiosisdoaluid buot eanemus FM-rádiorusttegiid bokte. Mu gažadeamis analoga rádiorusttegat ledje sirrejuvvon earret eará biila- ja beavderádion, nu ahte logu ii sáhte njuolga veardidit, muhto daid oassi lea 44–67 proseantta sulaid.</p>
<p>Suopmelaččain 10–30 proseantta (badjel–vuollel 46-jahkásaččat) guldala rádio mátketelefovnnaid bokte, go fas sápmelaččat guldalit sámerádio telefovnnain binná eanet, lagabui 40 proseantta muitalii ná. Suopmelaččain dušše 10–20 proseantta (badjel-–vuollel 46-jahkásaččat) guldala rádio dihtoriin, go fas sápmelaččain čielgasit stuorát oassi, lagabui bealli, guldala sámerádio dihtoriin. Tableahtaiguin rádio guldala sullii vihtta proseantta suopmelaččain ja sámerádio sullii guokte proseantta vástideaddjiin. (Finnpanel Oy / KRT 2019a.)</p>
<p>Erohusain vuhtto čielgasit sámerádio FM-dávjodaga gullon. Árbevirolaš FM-rádiorusttegiiguin ii sáhte guldalit sámerádio sáddagiid Roavvenjárgga máttabealde (Yle</p>
<p>Sápmi 2018b). Dat oidno bohtosiin: sápmelaččat guldalit sámerádio eanet dakkár rusttegiiguin, maiguin lea vejolaš guldalit neahttarádio. Dát lea stuorra nuppástus 1970-logu ektui, goas sápmelaččain olles 95 proseantta oamastii FM-rádiorusttega (Rantanen 67% 46% 44% 37% 9% 0% 10% 20% 30% 40% 50% 60% 70% 80% 90% 100%</p>
<p>Biilarádio</p>
<p>Dihtor</p>
<p>Beavderádio</p>
<p>Telefovdna</p>
<p>Miinu eará 1971: 8). Miellagiddevaš iešvuohta, mii vástádusain loktanii ovdan, lea maiddái dat, ahte Yle Sámi rádio guldaleaddjit guldalit sáddagiid máŋggalágan diliin, ovdamearkka dihte meahcis rádiobealljesujiid bokte. 4.1.1.4 Goas?</p>
<p>Gažadeamis jerrojuvvui, maid beivviid vástideaddji guldala Yle Sámi rádioprográmmaid buot millosamosit. Gárvves vástádusmolssaeavttuin ledje válljenmunnin buot vahkkobeaivvit, main olmmoš sáhtii válljet máŋga molssaeavttu.</p>
<p>Dan dihte vástádusaid oktiirehkenastojuvvon proseantalohku lea stuorát go čuohte proseantta. Yle Sápmi ii dán dilis sádde radiosisdoaluid vahkuloahpaid. Ulbmilin lei nuppiid sániiguin diđoštallat, mii livččii olbmuide niehkodilis buot millosamos beaivi guldalit sámegielat radiosáddagiid.</p>
<p>Buot árgabeaivvit ledje oalle dássálágaid vástideaddjiid miela miel, muhto buot millosamos beaivi guldalit Yle Sámi rádiofálaldagaid lei duorastat, 65 proseantta vástideaddjiin namuhii dan millosaš beaivin. Nubbin millosamos beaivi guldalit sámerádio lei vástideaddjiide bearjadat ja goalmmádin vuossárga.</p>
<p>Miellagiddevaš lea dat, ahte 16–18 proseantta vástideaddjiin muitalii, ahte guldalivččii</p>
<p>Yle Sámi rádioprográmmaid mielas maiddái lávvardaga ja sotnabeaivve, goas Yle</p>
<p>Sápmi ii sádde rádioprográmma.</p>
<p><em type="italic">Govus 5. </em>Yle Sámi rádioprográmmaid millosamos guldalanbeaivvit. </p>
<p>Duorastaga bivnnutvuođa sáhttá čilget duorastateahkediid nuorra ollesolbmuid rádioprográmma Sohkaršohkka, mii maŋŋelabbos bohtosiin čájehuvvo Yle Sámi guldaleaddjiid oktan jiellatprográmman. Miellagiddevaš erohus historjái lea dat, ahte go</p>
<p>Rantanen (1971) dutkamušas 1970-logus sápmelaččaid mielas buot buoremus vahkkobeaivi sámegielat rádio guldaleapmái lei sotnabeaivi ja nubbin lávvardat, leat dát guokte beaivvi dán dutkamuša vástideaddjiide eahpemillosamos beaivvit guldalit sámerádio – vaikkoge oassi guldalivččii dallege mielas sámegielat rádioprográmmaid. 1970-logus dahkkojuvvon dutkamušas goalmmádin millosamos beaivi guldalit sámerádio lei olbmuide vuossárga, ja dat orru doallamin sajis ain dánge beaivve.</p>
<p>Vuossárga lei maiddái dán dutkamuša vástideaddjiide goalmmádin millosamos beaivi guldalit sámegielat rádiosisdoaluid. (Rantanen 1971: 16–17.)</p>
<p>Vahkkobeivviid lassin diđoštallen dutkamušastan, mii lea olbmuide buot millosamos áigi jándoris guldalit Yle Sámi rádioprográmmaid. Fállen gávcci gárvves vástádusmolssaeavttu: 1) Árraiđit 5–7, 2) Iđit 7–9, 3) Iđitbeaivi 9–11, 4) Beaivi 11–14, 5) Eahketbeaivi 14–17, 6) Eahket 17–21, 7) Maŋŋiteahket 21–24 ja 8) Idja/iđitidja 24–5. Vástideaddjis lei vejolašvuohta válljet máŋga molssaeavttu, ja dan dihte vástádusaid oktiirehkenastojuvvon proseantalohku lea stuorát go čuohte proseantta. Yle Sápmi ii 56% 50% 53% 65% 60% 18% 16% 0% 10% 20% 30% 40% 50% 60% 70% 80% 90% 100% sádde buot dáid áiggiid prográmma, nu ahte ulbmilin lei maiddái dákko buohta čielggadit, mii livččii olbmuide niehkodilis buot millosamos áigi guldalit Yle Sámi rádio.</p>
<p>Buot millosamos áigi guldalit Yle Sámi rádioprográmmaid lei vástideaddjiide iđit diibmu 7–9, man bealli anii miela miel áigin. Nubbin millosamos áigi lei eahket diibmu 17–21 ja goalmmádin eahketbeaivi diibmu 14–17, goas lagabui bealli vástideaddjiin guldala mielas sámerádio. Olles goalmmádas guldalivččii sámegielat rádiosisdoaluid mielas maiddái iđitbeaivve diibmu 9–11 ja beaivet diibmu 11–14. Miellagiddevaš lea, ahte juohke logát atná maiddái maŋŋiteahkediid diibmu 21–24 ja árraiđidiid diibmu 5–7 vuogas áigin guldalit Yle Sámi rádio.</p>
<p><em type="italic">Govus 6. </em>Yle Sámi rádioprográmmaid millosamos guldalanáiggit. </p>
<p>Yle Sápmi sádde dán dilis vástideaddjiid millosamos áiggis diibmu 7–9 sihke iežas Yle</p>
<p>Sámi iđit -sáddaga ja maiddái davviriikkalaš Buorre iđit Sápmi -sáddaga. Nubbin millosamos áiggis, eahkes diibmu 17 ja 21 gaskkas, Yle Sámi kanálas gullojit SR</p>
<p>Sameradion ja NRK Sámi sáddagat diibmu 18.30 rádjai, earret duorastaga ja bearjadaga, goas Yle Sápmi sádde nuorra ollesolbmuid Sohkaršohkka-prográmma 9% 50% 34% 35% 45% 46% 12% 3% 0% 10% 20% 30% 40% 50% 60% 70% 80% 90% 100% diibmu 18–20 ja 18.30–20.30. Goalmmádin millosamos áiggis diibmu 14–17 Yle Sápmi sádde earret eará iežas Dearvva! Tiõrv! Tiervâ! -veaigesáddaga diibmu 14.30–16.</p>
<p>Goalmmádas vástideaddjiin anii miela miel guldalanáigin maiddái beaivvi diibmu 11–14 ja iđitbeaivvi diibmu 9–11. Yle Sámi kanálas lea dán dilis sáttaboatkka gaskabeaivve, nu ahte dalle rádioprográmmaid ii beasa guldalit, vaikko goalmmádas nu mielas barggašii. Maiddái mielas maŋŋiteahkediid diibmu 21–24 ja árraiđidiid diibmu 5–7 sámerádio guldaleaddji vástideaddjiide ii dán dilis leat fállun prográmma dáid áiggiid.</p>
<p>Rantanen (1971) fuopmášumi 1970-logus giddii dat, ahte badjel bealli su dutkamuša vástideaddjiin ii lean oppanassiige beroštuvvan vástidit guldalanáiggi guoskevaš gažaldahkii. Dat, geat vástidedje gažaldahkii, oaivvildedje heivvolamos diibmoáigin sámegielat rádioprográmma sáddemii diibmu 18–20, man goalmmádas vástideaddjiin anii buot buoremus áigin. Nubbin heivvolamos áigin adnojuvvui diibmu 12–18.</p>
<p>Länsman (1987) dutkamuš lagabui 20 jagi maŋŋá čájehii seammá, sápmelaččat livčče guldalan sámerádio millosamosit diibmu 18–20. (Länsman 1987: 18; Rantanen 1971: 16–17.) Lea miellagiddevaš, ahte 1990-logu rádjai sápmelaččat eai atnán iđida nu vuogas áigin sámerádio guldaleapmái. Dilli lei goit rievdan jo moadde jagi dan maŋŋá, go jagi 1992 sullii 40 proseantta olbmuin guldalii Yle Sámi Rádio sáddagiid árgaiđidiid.</p>
<p>Deaddu lei liikká eahketbeivviin, goas bealli guldaleaddjiin guldalii sáddagiid. (Ruohomaa 1992: 14–18.)</p>
<p>Dat, ahte mu dutkamuša vástideaddjiide millosamos áigi guldalit Yle Sámi rádiosáddagiid lea iđđes diibmu 7 ja 9 gaskkas, speadjalastá váldoservodaga dili.</p>
<p>Suomas olbmot guldalit rádio buot eanemus árgaiđidiid diibmu 8. Váldoálbmoga dutkamuš čájeha, ahte vaikko rádios leat guldaleaddjit miehtá beaivvi, lea suopmelaččaid rádioguldaleamis deaddu beaivet (Finnpanel Oy / KRT 2019a). Mu dutkamuša vástádusat goit čájehit, ahte jos sápmelaččat oaččošedje válljet, livččii sámegielat rádio guldaleamis deaddu iđidis ja eahkedis.</p>
<p>Vaikko iđitdiimmut orrotge vuoitimin millosamos sáddenáiggiid gilvvu, lea eahketdiimmuin čađa áiggiid leamaš mearkkašahtti rolla sámerádio guldaleamis. Sihke árat ja dát dutkamuš čájehit, ahte sápmelaččat atnet eahkediid hui heivvolaš ja miela miel áigin guldalit sámegielat rádioprográmmaid. 4.1.2 Miela miel sisdoallu</p>
<p>Dán dilis Yle Sápmi sádde rádioprográmmaid juohke árgabeaivve. Sámegielat rádiobeaivi álgá diibmu 7 doaimmahusa iežas Yle Sámi iđit -iđitsáddagiin. Diibmu 8–10 gullo čakčat 2016 álggahuvvon davviriikkalaš Buorre iđit Sápmi -sátta, mas leat Yle</p>
<p>Sámi lassin mielde SR Sameradion ja NRK Sápmi. Yle Sámi iežas Dearvva! Tiõrv!</p>
<p>Tiervâ! -eahketbeaisátta boahtá juohke árgabeaivve diibmu 14.30–16. Fásta beaivválaš prográmma lassin Yle Sápmi sádde earret eará arkiiva-, musihkka-, rohkos- ja mánáid- ja nuoraidprográmmaid, ja NRK Sámi ja SR Sameradion sisdoaluid. (Yle Sápmi 2018a.)</p>
<p>Gažadeamis jerrojuvvui, maid rádioprográmmaid vástideaddjit guldalit buot millosamosit. Fállen prográmmaid gárvves vástádusmolssaektun ja vástideaddjis lei vejolašvuohta válljet eanet go ovtta molssaeavttu, man dihte vástádusaid oktiirehkenastojuvvon proseantalohku lea stuorát go čuohte proseantta.</p>
<p>Olles 56 proseantta muitalii, ahte guldala mielas nuorra ollesolbmuid Sohkaršohkka-prográmma. Badjel bealli vástideaddjiin guldala mielas rádioođđasiid. Vehá vuollái bealli vástideaddjiin guldala mielas maiddái Yle Sámi iežas veaigesáddaga, arkiivaprográmmaid ja davviriikkalaš iđitsáddaga. Masá 40 proseantta buot vástideaddjiin atná miela miel prográmman maiddái Yle Sámi iežas iđitsáddaga ja musihkkaprográmmaid. Lagabui goalmmádas vástideaddjiin guldala mielas SR</p>
<p>Sameradion ja NRK Sámi sáddagiid Yle Sámi kanálas álgoeahkediid ja eahkediid.</p>
<p>Mánáidprográmma Binna Bánna atná miela miel prográmman badjelaš logi proseantta vástideaddjiin ja rohkosprográmmaid gávcci proseantta vástideaddjiin.</p>
<p><em type="italic">Govus 7. </em>Yle Sámi millosamos rádioprográmmat. </p>
<p>Gažadanskovis jerrojuvvui maiddái, maid rádioprográmmaid olbmot eai leat beroštuvvan guldalit. Golbma njealjátoase vástideaddjiin muitalii, ahte ii beroš guldalit rohkosprográmmaid. Masá bealli olbmuin namuhii maiddái Binna Bánna prográmman, mii ii geasut. Njealjádas vástideaddjiin ii beroš guldalit NRK Sámi ja SR Sameradion prográmmaid Yle Sámi kanálas. Sullii 16 proseantta almmuhii, ahte ii beroš guldalit</p>
<p>Sohkaršohka. Musihkkaprográmmat ja rádioođđasat ožžo buot unnimus jienaid ii-berošteaddji prográmman. 56% 53% 46% 44% 43% 38% 38% 29% 13% 8% 0% 10% 20% 30% 40% 50% 60% 70% 80% 90% 100%</p>
<p><em type="italic">Govus 8. </em>Yle Sámi ii-beroštahtti rádioprográmmat. </p>
<p>Ođđasiin leamaš álo mearkkašahtti rolla Yle Sámi Rádio sisdoaluin. Áibbas vuosttas jagiid rájes ja máŋgalot jagi das ovddosguvlui sámerádio guovddáš sisdoallun ledje ođđasat ja vuoiŋŋalaš sáddagat. Rádioođđasat leamašge árat dutkamušain sámerádio guldaleaddjiid millosamos prográmma. 1970-logus dahkkojuvvon dutkamušaid mielde sápmelaččat guldaledje sámegielat rádioprográmmain millosamosit ođđasiid ja diehtoprográmmaid. (Rantanen 1971: 18–20; Vehviläinen 1974: 77.) Rádioođđasat beroštahttet ain buot eanemus sámerádio guldaleaddjiid. Guovtti bajábeale gažaldaga vástádusaid vuođul sáhttá dulkot, ahte rádioođđasat leat vástideaddjiide dat buot dehálamos fálaldat: badjel bealli vástideaddjiin guldala daid mielas ja dušše 1,5 proseantta olbmuin ii beroš dain.</p>
<p>Dat, ahte ođđasat leat leamašan álo nu nana oassi Yle Sámi rádiofálaldagas, lea dahkan daid maiddái mearkkašahttin guldaleaddjiide. Máŋga vástideaddji govvidedje dutkamuša rabas vástádusain, ahte sámi rádioođđasat leat ceaggán sin millii jo mánnávuođas.</p>
<p><em type="italic">In muitte eará go ođđasiid. Ođđasiid guldaleimmet ruovttus, olu ja dárkket </em>. 75% 43% 25% 16% 13% 13% 10% 8% 6% 2% 0% 10% 20% 30% 40% 50% 60% 70% 80% 90% 100% </p>
<p>Vástideaddjit čálle maiddái, ahte Yle Sámi rádioođđasiin lea ain dán beaivve stuorra mearkkašupmi sin eallimis.</p>
<p><em type="italic">Hui dehálaš gullat ođđasiid </em>. </p>
<p>Nuorra ollesolbmuid Sohkaršohkka-prográmma lea njunnošis buot millosamos prográmmain, muhto maiddái njealjádin ii-beroštahtti prográmmaid joavkkus. Sullii 16 proseantta vástideaddjiin almmuhii, ahte ii beroš guldalit Sohkaršohka. Dát lea miellagiddevaš, daningo eanetlohku, 56 proseantta olbmuin muitalii, ahte Sohkaršohkka lea okta buot millosamos prográmmain sin mielas. Dát nuorra ollesolbmuide jurddašuvvon prográmma orruge juohkimin Yle Sámi rádioprográmmaid guldaleaddjiid buot eanemus.</p>
<p>Maiddái ovdamearkka dihte musihkkaprográmmat leat olbmuid miela mielde. Lagabui 40 proseantta vástideaddjiin muitalii, ahte guldala daid mielas ja dušše guhtta proseantta ii ane daid beroštahtti fálaldahkan. Musihkkaprográmmat leamaš bivnnuhat sámerádio guldaleaddjiid gaskkas ovdalge. Sámerádio guldaleaddjit muitaledje maiddái Ruohomaa (1995) dutkamušas 1990-logus, ahte buot eanemus sin ilosmahttet musihkkaprográmmat (Ruohomaa 1995: 20).</p>
<p>Miela miel ja beroštahtti prográmmat bajábeale guovtti gažaldaga vuođul leat vástideaddjiide maiddái Yle Sámi Dearvva! Tiõrv! Tiervâ! -veaigesátta, arkiivaprográmmat ja davviriikkalaš Buorre iđit Sápmi -sátta. Lea miellagiddevaš, ahte</p>
<p>Yle Sámi veaigesátta geasuha olbmuid binná eanet go iđitsáddagat, mat sáddejuvvojit buot bivnnuhamos sáddenáigge.</p>
<p>Ođđasiid maŋŋá sápmelaččat leat guldalan árat dutkamušaid mielde mielas erenoamážit vuoiŋŋalaš prográmmaid, vaikko daid publihkka leamašge váldooasis boarrásot buolva.</p>
<p>Rantanen (1971) gávnnahii dutkamušastis 1970-logus, ahte dušše gávcci proseantta sámerádio guldaleaddjiin ii goassige guldalan rohkosprográmmaid (Rantanen 1971: 38).</p>
<p>Dás orru dáhpáhuvvan stuorra nuppástus dán beaivái, go dušše gávcci proseantta dán dutkamuša vástideaddjiin guldala rohkosprográmmaid mielas. Vástádusat čájehit, ahte vuoiŋŋalaš prográmmain lea gal ain guldaleaddjijoavku, muhto stuorra oassi ii ane daid beroštahtti prográmman. Sullii 75 proseantta vástidii, ahte ii beroš guldalit daid olláge.</p>
<p>Rohkosiid maŋŋá buot uhcimus berošteaddjijoavkkut leat mánáidprográmma Binna</p>
<p>Bánnas ja NRK Sámi ja SR Sameradion prográmmain, maid Yle Sápmi sádde kanálastis. 4.1.3 Guldaleami sivat ja mearkkašumit</p>
<p>Ohcen sámegielat rádio guldaleami mearkkašumiid dutkamušastan earret eará jearramiin olbmuin, manin sii guldalit Yle Sámi rádiofálaldaga. Fállen vástideaddjiide njeallje gárvves vástádusmolssaeavttu: 1) Hálidan gullat sámi ságaid, 2) Hálidan gullat sámegiela, 3) Hálidan gullat sámemusihka ja 4) Mannu eará siva dihte. Vástideaddjis lei vejolašvuohta válljet máŋga molssaeavttu, ja dan dihte vástádusaid oktiirehkenastojuvvon proseantalohku lea stuorát go čuohte proseantta. Vástideaddji sáhtii maiddái čálalaččat dievasmahttit vástádusas dahje čilget, mat leat eará sivat guldalit sámerádio.</p>
<p>Masá buohkat, 86 proseantta vástideaddjiin, muitaledje, ahte guldalit Yle Sámi rádioprográmmaid sámi ságaid dihte. Golbma njealjátoase olbmuin, 76 proseantta, guldala maiddái sámegiela dihte. Masá 70 proseantta vástideaddjiin guldala prográmmaid sámemusihka dihte. Sullii 14 proseantta vástideaddjiin muitalii, ahte guldala Yle Sámi rádioprográmmaid maiddái mannu eará siva dihte.</p>
<p><em type="italic">Govus 9. </em>Sivat guldalit Yle Sámi rádioprográmmaid. 4.1.3.1 Sámi ságat </p>
<p>Čielgasit stuorámus oassi vástideaddjiin, 86 proseantta, guldala Yle Sámi rádioprográmmaid gullandihte sámi ságaid. Dat lea dábálaš vehádatmediaid buohta, mat leat dávjá áidna mediat, mat gieđahallet vehádaga áššiid. Vehádagat ožžot unnán, jos oppa ollenge saji váldoservodaga diehtojuohkingaskaomiin. Jos váldomedia fas gieđahallá etnalaš vehádagaid áššiid, dahkkojuvvo dat dávjá ovttabealagit ja gažaldatvuloš temáiguin, ovdamearkka dihte dušše váttisvuođaid geahččanguovllus. (Alia &amp; Bull 2005: 91; Pietikäinen 2006: 220–221.) Maiddái sápmelaš doaimmaheaddjit oaivvildit, ahte váldomedia gieđahallá sámeáššiid dávjá váilevaččat, ovttabealagit ja negatiiva vuoiŋŋas. (Pietikäinen 2008b: 204–205). Dat ovttas váldomedia jaskatvuođain sámiid áššiin sáhttá čuohcat erenoamážit sámeguovllu olggobealde ássi sápmelaččaide, geaid árgabeaivvis sámeáššit, -giella ja -kultuvra sáhttet muđuige gullot ja oidnot unnán. Dán okta vástideaddji namuhiige rabas vástádusastis sivvan guldalit sámerádio. 86% 76% 69% 14% 0% 10% 20% 30% 40% 50% 60% 70% 80% 90% 100%</p>
<p>Sámi ságat</p>
<p>Sámegiella</p>
<p>Sámemusihkka</p>
<p>Miinu eará</p>
<p><em type="italic">Orron máddin ja in gullan sámegiela olus eará sajiin go rádioprográmmain. Sohkaršohkka šattai hui dehálaš. Dan bokte bessen gullat sámegiela, sámemusihka ja ságaid das, mii Sámis dáhpáhuvvá. </em></p>
<p>Rádios leamašan čađa áiggiid dehálaš rolla sámi ságaid muitaleaddjin. Erenoamáš dehálaš rolla rádios lei sápmelaččaid eallimis 1970-logus, go ceaggánii sámelihkadus, mii váikkuhii sápmelaččaid identitehtaáddejupmái. Rádio nákcii beaktilit juohkit dieđuid áššis ja fállat ságastallanlávddi sámeálbmogii. Sámerádio čuovui servodaga dáhpáhusaid ja muitalii dain sámeálbmogii dan iežas geahččanguovllus. (Lehtola 2001: 48.) Rantanen (1971) dutkamuša mielde sápmelaččat atne daid áiggiid buot buoremus diehtogáldun rádio. Dutkamuša vástideaddjiin badjel bealli lei dan oaivilis. (Rantanen 1971: 31.) Maiddái Sara (2007) buvttii ovdan badjelaš logi jagi dassái, ahte Yle Sámi journalisttaid mielas rádio lea áidna kanála, mii bastá muitalit sápmelaččaid áššiin buorre vuoiŋŋas (Sara 2007: 74). Sivva dasa, manin aiddo rádios buot eará mediaid ektui lea sápmelaččaide ain dán beaivve nu stuorra mearkkašupmi sin iežaset guoski ságaid gieđahallin, ii čielgan dán dutkamušas.</p>
<p>Dutkamuša rabas gažaldagain vástideaddjit bukte ovdan, ahte sidjiide lea dehálaš beassat gullat sámerádios sámi olbmuid, ovdamearkka dihte dábálaš, oahpes olbmuid muitalusaid ja oainnuid áššiin. Diehtojuohkingaskaomiid okta buorre beliin leage daid vejolašvuohta ovdanbuktit ođđa fáttáid, oaiviliid ja hálliid – ja dat orru erenoamáš dehálaš Yle Sámi rádio guldaleaddjiide (Pietikäinen 2002: 253). Dat, ahte olbmuide lea nu dehálaš gullat sámi ságaid aiddo fal sápmelaččaid njálmmis, sáhttá leat čuovvumuš maiddái das, go váldomediat jearahallet etnalaš vehádagaid guoski áššiin dávjá vuosttamužžan earáid go vehádagaid. Pietikäinen nákkosgirjedutkamuš (2002) čájehii, ahte Helsingin Sanomat -aviisa siterii sámefáttát ođđasiin váldoálbmoga ovddasteaddjiid sániid guovtte geardde eanet go sápmelaččaid. Dákkár láhttemiin media muitala, ahte eiseválddit leat sápmelaččaid áššiid luohttehahtti áššedovdit go fas sápmelaččat eai dohkke kommenteret iežaset áššiid. (Pietikäinen 2002: 246.)</p>
<p>Dat, ahte masá buot vástideaddjiide okta sivva guldalit Yle Sámi rádio leat sámi ságat, muitala sápmelaččaid iežas media dárbbašlašvuođas. Iežas media bokte vehádat sáhttá loktet ovdan áššiid, mat dasa leat dehálaččat ja fállat positiiva mediagovaid álbmogis dan iežas eavttuiguin, vugiiguin ja sániiguin (Matsaganis ja earát 2011: 76–77;</p>
<p>Pietikäinen 2006: 220–221.) Dasa Yle Sápmi maiddái viggá, leahan doaimmahusa dovdocealkkage <span type="quote">”Sámi jietna”</span> (Yle Sápmi 2018a). Dat, ahte Yle Sápmi gieđahallá rádioprográmmainis sámi ságaid namalassii sámi jienain, orru leamen olbmuide okta buot dehálamos sivain guldalit daid.</p>
<p><em type="italic">Dehálaš </em><em type="italic">iežas </em><em type="italic">servodaga </em><em type="italic">dieđihankanála, </em><em type="italic">iežas </em><em type="italic">servodaga </em><em type="italic">geahččanguovllus </em>. 4.1.3.2 Sámegiella </p>
<p>Stuorra oassi vástideaddjiin, 76 proseantta, muitalii, ahte guldala Yle Sámi rádioprográmmaid sámegiela dihte. Lea dábálaš, ahte etnalaš mediat dahket journalisttalaš sisdoaluid lassin maiddái giellabarggu (Skön &amp; Torkkola 1997: 153). Yle</p>
<p>Sámi doaimmahus ieš oaidná, ahte dán barggus rádios lea áibbas erenoamáš rolla: dat lea sámemedia dehálamos giellaealáskahttinbargoneavvu. Rádio lea dehálaš erenoamážit njálmmálaš giela ja suopmaniid gáhtten- ja ealáskahttinbarggus. </p>
<p>Árbevirolaš giela seailluheami lassin Yle Sápmi viggá goittotge maiddái dievasmahttit sámegiela dálá beaivvi dárbbuide. (Yle Sápmi 2018a.) Vehádatmediat leatge dávjá servodahkii dehálaš kultuvrralaš resursa, mat sihke gáhttejit giela, oahpahit dan ođđa buolvvaide ja viiddidit dan ođđa geavahanoktavuođaide (Dufva &amp; Pietikäinen 2005: 18). </p>
<p>Sámeeatnamis, gos sámeálbmot ássá bieđgguid viiddis guovllus, iežasgielat medias lea erenoamáš stuorra mearkkašupmi (Dufva &amp; Pietikäinen 2005: 18). Daningo sámegiella gullo unnán ovdamearkka dihte davviriikkalaš tv-fálaldagain, lea rádios stuorra mearkkašupmi Sámi mediagiettis (Länsman 1987: 4). Dasa lassin, ahte sámerádio lea okta daid hárve njálmmálaš dieđihangaskaomiin, sáhttá dat leat erenoamážit máŋgga sámeguovllu olggobealde ássi sápmelažžii maiddái okta daid hárve vejolašvuođain oppalohkái gullat sámegiela. Yle Sámi rádios leage dutkamuša rabas vástádusaid vuođul erenoamáš mearkkašupmi sámegielat birrasa huksejeaddjin.</p>
<p><em type="italic">Háliidan lasihit ruovttu sámegielat birrasa. Háliidan deavdit ruovttu sámegielain. Áidna kanála, gos gulai sámegiela, go ledjen studereme. Sámerádio lei golli, ii lean oktage geainna sámástit </em>. <em type="italic">Sámeguovllu olggobealde mearkkašupmi lea sturron, go in šat muđuid gula sámegiela iežan árgabeivviid. </em></p>
<p>Stáhtaid assimilerenpolitihka dihte sámegiella ii leat sirdašuvvan eatnigiellan buot sápmelaččaide – ja sámegielat media okta dehálamos bargguin leage ealáskahttit sámegiela sin gaskkas (Sara 2007: 67). Máŋggat vástideaddjit muitaledje rabas vástádusain, ahte guldalit sámerádio aiddo fal dan siva dihte.</p>
<p><em type="italic">Guldalan vuoi oahpan giela. Hui dehálaš reaidu, go oahpahallen sámegiela </em>. <em type="italic">Giela oahppamis ja giellamáhtu doalaheames leamaš ávki </em>. </p>
<p>Sámemedia bastá buoremus dilis gáhttet ja ovddidit maiddái sámemánáid ja -nuoraid giela (Sara 2007: 68). Dasa guorrasit maiddái mu dutkamuša vástideaddjit.</p>
<p><em type="italic">Hálidivččen, ahte mánát gulašedje juobe vehá sámegiela gávpotbirrasis. Giellalávggodan mánáidan. </em></p>
<p>Sámerádios lea goittotge giellabarggus maiddái stuorra ovddasvástádus. Jos rádios geavahuvvo heajos sámegiella, njoammu dat ovddosguvlui seammaláhkai go buorrege giella (Sara 2007: 60). Sámerádio guldaleaddjit leatge árat dutkamušain cuiggodan sámegiela dási. Ruohomaa (1995) dutkamušas 1990-logus muhtun guldaleaddjit muitaledje hárdašuvvat sámerádio doaimmaheaddjiid eahpečielga hállangielas ja earálágan suopmaniin (Ruohomaa 1995: 20). Logi jagi dan maŋŋá Sara (2007) goittotge gávnnahii, ahte sámerádio lea njeaidán áiddiid sámegielaid ja -suopmaniid gaskkas, go lea muitalan dain ja addán daidda jiena (Sara 2007: 55). Dán seammá, áiddiid njeaidášuvvama iešguđetlágan giella- ja suopmanrájáid gaskkas, čájehit maiddái mu dutkamuša vástádusat. Máŋggat vástideaddjit bukte rabas vástádusaineaset ovdan, ahte leat iešguđet sámegielat rádioprográmmaid ánssus oahppan nuppi sámegiela dahje suopmana.</p>
<p><em type="italic">Ohppen áddet anárašgiela ja nuortalašgiela </em>. <em type="italic">Mu mielas lea giela ja suopmaniid dihte dehálaš guldalit sámerádio. Go guldalin rádio de ohppen vehážiid mielde áddet maiddái davvisámegiela eanet, ja mađi eanet áddejin de dađi eanet hálidin guldalit maiddái davvisámegielat prográmmaid. </em></p>
<p>Yle Sámi rádios lea giellamáhtu lassin váikkuhus maiddái olbmuid gielladoaladumiide.</p>
<p>Sara (2007) oaidná Yle Sámi Rádio lokten erenoamážit davvisámegiela stáhtusa riikkaid assemilerenpolitihka maŋŋá. Go sámegiella gullogođii maiddái virggálaš oktavuođain, šattai dat vuot vehážiid mielde dohkálaš giellan sápmelaččaid čalmmiin. (Sara 2007: 63.) Dása guorrasit maiddái máŋggat mu dutkamuša vástideaddjit.</p>
<p>Máŋgasat bukte vástádusaineaset ovdan, ahte sámegiela gullon rádios lea lokten dan árvvu sin čalmmiin eallima áigge.</p>
<p><em type="italic">Dovdu, ahte sámegiella lea maid albma giella, go gullo rádios maid. Sámegiela gullomis rádios lea mearkkašupmi giela árvui </em>. </p>
<p>Sámemedia fálaldagat čájehit sámeálbmogii, ahte dan unna ja áitatvuloš sámegielat leat ealli árgagielat, eai dušše beare matnu dološ kulturárbbit (Skön &amp; Torkkola 1997: 11).</p>
<p>Dás orru leamen stuorra mearkkašupmi erenoamážit dán áigge sámemánáide ja -nuoraide, geaidda lea unnán sámegielat fálaldat. Lea dehálaš, ahte sámemánát ja -nuorat besset gullat sámegiela aiddo fal seammalágan oktavuođain go váldoálbmoga mánát ja nuorat gullet iežaset giela. Sámegiela gullan rádios sáhttá čájehit mánáide ja nuoraide, ahte sii eai leat okto gielain ja ná nanosmahttit sin sámeidentitehta (Sara 2007: 67–68.)</p>
<p>Nuorra vástideaddjit giitalitge sámeradio hárvenaš eatnigielat fálaldagas.</p>
<p><em type="italic">Sohkaršohkka lea fállan iežasgielat nuoraidkultuvrra. </em>4.1.3.3 Sámemusihkka </p>
<p>Lagabui 70 proseantta vástideaddjiin guldala Yle Sámi rádioprográmmaid sámemusihka dihte. Dát lea stuorra proseantalohku dan ektui, ahte dušše sullii 40 proseantta anii musihkkaprográmmaid miela miel prográmman árat gažaldaga buohta. Dat, ahte erenoamáš musihkkaprográmmat, main čuojahuvvo dušše beare musihkka, eai leat vástideaddjiide dat millosamos fálaldat, ii oro dárkkuheamen, ahte guldaleaddjit eai anášii musihka dehálaš oassin Yle Sámi rádiofálaldagas. Dilli lea justa nuppe gežiid.</p>
<p>Máŋggat vástideaddjit muitaledje rabas vástádusaineaset, ahte Yle Sámi rádiomusihkas leamašan stuorra rolla sin mánná- ja nuorravuođas, goas sámemusihka ii beassan jur eará sajiin gullat.</p>
<p><em type="italic">Musihkka gullui doppe, ii dan gávdnan gávppiin. Muittán, go mii láviimet riŋget ja sávvat musihka, dat lei hui suohtas ja aniimet dan hui alla árvvus. Rádios ohppen gullat sámemusihka ja liikot dasa. </em></p>
<p>Dán beaivve, go sámemusihka lea vejolaš guldalit máŋgga earáge sajis go rádios, sáhtášii dili gáddit rievdan. Dat, ahte sullii 70 proseantta vástideaddjiin hálida ain guldalit Yle Sámi rádio aiddo fal sámemusihka dihte, muitala dan dehálaš sajis rádiosisdoaluin. Dasa eai leat bastán dálá áiggi ođđa musihkkabálvalusatge váikkuhit.</p>
<p>Historjjás dušše Ruohomaa (1992) leamaš beroštuvvan dutkat rádiomusihka mearkkašumi sápmelaš guldaleaddjiide, daningo lea oaivvildan, ahte rádiomusihka lea dehálaš ovddidit sápmelaččaid oainnuid vuođul. Jagi 1992 dutkamuša mielde badjelaš bealli vástideaddjiin lei duđavaš Yle Sámi Rádio musihkkasisdollui. Árbevirolaš juigosiid oassi goit ságastahtii olbmuid. Lagabui bealli vástideaddjiin lei duđavaš luđiid oassái musihkkafálaldagas, muhto eandalitge boarrásot guldaleaddjit eai livčče suovvan luođi čuodjat rádios. (Ruohomaa 1992: 22.) Áiggit orrot goitge dánge ektui rievdan, eaige guldaleaddjit oainne luođi čuojaheami rádios šat váttisvuohtan – goittotge oktage mu dutkamuša vástideaddjiin ii lokten dan vástádusain ovdan. Dan sajis máŋgasat muitaledje rabas vástádusaineaset, ahte luohti oassin Yle Sámi rádio musihkkafálaldagas lea sin mielas dušše beare buorre ášši.</p>
<p><em type="italic">Somá gullat boares luđiid. Mun lean álo guldalan rádio ruovttus, dan bakte lean oahppan luđiid ja lávlagiid. </em>4.1.3.4 Identitehta ja oktiigullevašvuohta </p>
<p>Dutkamušan vástideaddjit loktejedje ovddabealde máinnašuvvon guldalansivaid lassin rabas vástádusaineaset ovdan maiddái fámolaš dovdduid, maid sámerádio guldaleapmi sis bohciidahttá, ja mat leat okta sivva guldalit sámerádio.</p>
<p>Sámemedia sáhttá fámuidahttit sihke ovttaskas sápmelačča, muhto maiddái olles sámeálbmoga. Vehádatmedia sáhttá láhčit saji vehádaga iežas oainnuide, mat eai vealttakeahttá muđui beasašii gullosii. Maiddái dat, ahte vehádatmedia oppalohkái lea, sáhttá fámuidahttit, daningo dat lea mearka maiddái das, ahte searvvuš lea. (Pietikäinen 2006: 215–216, 232.) Sátni <em type="italic">fámuidahtti </em>loktaniige ovdan máŋgga vástideaddji rabas vástádusain. Oktage vástideaddji ii čilgen, mas fámuidahtti ja identitehta nannejeaddji dovdu sámerádio sáddagiid guldalettiin dárkilit boahtá, muhto dat orru leamen máŋgasii dehálaš ášši sámi identitehta dáfus. </p>
<p><em type="italic">Stuorra mearkkašupmi identitehtii, fámuidahtti. Dehálaš iežan gillii ja identitehtii gávpogis ásadettiin. </em></p>
<p>Yle Sámi Rádios leamaš čađa áiggiid dehálaš rolla sámeservoša huksemis ja nanosmahttimis. Sámerádio lea sihke nannen ja lasihan sápmelaččaid áddejumi oktiigullevašvuođas, das, ahte sápmelaččat njealji riikkas leat okta álbmot. Seammás dat lea deattuhan sápmelaččaid ja máilmmi eará álgoálbmogiid seammaláganvuođa ja earuhan <em type="italic">min earáin </em>. (Reiniharju 2015: 53, 65; Sara 2007: 56.) Dutkamušat leat čájehan, ahte jo datge, ahte vehádatguldaleaddjit dihtet maiddái eará vehádahkii gullevaš olbmuid guldalit seamma rádiosáddaga, sáhttá nanosmahttit daid olbmuid identifikašuvnna nuppiidasaset (Matsaganis ja earát 2011: 78). Sámegielat rádiosáddaga guldaleapmi sáhttá nannet guldaleaddjiin dovddu iežas joavkkus, <em type="italic">mis </em>(Skön &amp; Torkkola 1997: 153.) Máŋggat vástideaddjit atnege dán oktiigullevašvuođa dovddu lihkkama oktan dehálaš áššin sámerádio guldaleamis. Okta vástideaddji govvida sámerádio mearkkašumi alcces guvttiin sániin. </p>
<p><em type="italic">Sámevuoigŋa ja oktiigullevašvuohta. </em>4.1.4 Guldalmeahttunvuohta </p>
<p>Dutkamuša vástideaddjiin njeallje proseantta muitalii, ahte ii guldal Yle Sámi rádioprográmmaid goassige. Gažadeamis jerrojuvvuige, mii dasa lea sivvan. Fállen gávcci vástádusmolssaeavttu: 1) In beroš gullat sámi ságaid, 2) In beroš gullat sámegiela, 3) In beroš gullat sámemusihka, 4) Doaimmaheaddjiid dihte, 5)</p>
<p>Prográmmagiela dihte, 6) Prográmmafálaldaga dihte, 7) Musihkkafálaldaga dihte ja 8)</p>
<p>Mannu eará siva dihte. Vástideaddjis lei vejolašvuohta válljet máŋga molssaeavttu, ja juohke molssaeavttu buohta sus lei vel vejolašvuohta čilget čálalaččat, manin nu lea.</p>
<p>Lagabui 60 proseantta vástideaddjiin muitalii, ahte sivva sin guldalmeahttunvuhtii lea miinu eará go gárvves vástádusmolssaeavttuin logahallojuvvon áššit. Lagabui goalmmádas vástideaddjiin muitalii, ahte ii guldal Yle Sámi rádioprográmmaid váilevaš sámegielmáhtu dihte. Sullii 14 proseantta vástideaddjiin ii guldal sámerádio, go ii leat beroštuvvan sámi ságain. Čielggai, ahte Yle Sámi rádioprográmmaid sisdoallu ii lean ovttage dáhpáhusas sivvan leat guldalkeahttá sámerádio.</p>
<p><em type="italic">Govus 10. </em>Sivat leat guldalkeahttá Yle Sámi rádioprográmmaid. </p>
<p>Dan 57 proseanttas, geat vástidedje, ahte eai guldal Yle Sámi rádioprográmmaid mannu eará siva dihte, namuhedje buohkat sivvan teknihkalaš áššiid: Yle Sápmi ii gullo FM-rádion Roavvenjárgga máttabealde. Vástideaddjit atne rádio guldaleami ovdamearkka dihte telefovnna dahje neahttarádio bokte hástaleaddjin, eaige dan dihte gártta guldalit</p>
<p>Yle Sámi rádioprográmmaid dálá dilis.</p>
<p><em type="italic">Munnje ii leat nu oahpis guldalit rádio telefovnna bokte, inge dan dihte guldal </em>. <em type="italic">Mus ii leat rusttet, mainna guldalit rádio. Guldalan daid, mat Oulus gullojit biillas </em>. </p>
<p>Dasa lassin vástideaddjit bukte ovdan, ahte sis ii leat dálá eallindilis áigi ja sadji sámerádioi. Dát dieđut sulastahttet Erja Ruohomaa (2003) dutkamuša dieđuid 2000-logu álggus. Berošmeahttun guldaleaddjit, geain ii leat jur makkárge gaskavuohta rádioin, muitaledje Ruohomaa dutkamušas, ahte sii leat gal láven guldalit rádio eanet, muhto máŋggalágan sivaid geažil rádios ii leat sadji sin eallimis justa dál. (Ruohomaa 2003: 230.) Dán hástalusa govve maiddái okta mu dutkamuša vástideaddjiin rabas vástádusastis. 57% 29% 14% 0% 0% 0% 0% 0% 0% 10% 20% 30% 40% 50% 60% 70% 80% 90% 100%</p>
<p><em type="italic">Otná beaivve rusttegiiguin livččii hui álki guldalit eanet, muhto dat diibmu </em><em type="italic">ii atte árpmu </em>. 4.1.5 Duđavašvuohta ja sávaldagat </p>
<p>Gažadeamis jerrojuvvui, leatgo vástideaddjit duđavaččat Yle Sámi rádioprográmmaide.</p>
<p>Fállen golbma gárvves vástádusmolssaeavttu: 1) Lean, 2) In leat ja 3) In máhte dadjat.</p>
<p>Badjelaš 40 proseantta olbmuin vástidii, ahte ii máhte dadjat, leago duđavaš prográmmaide. Yle Sámi rádiofálaldahkii leat duđavaččat 40 proseantta ja duhtameahttumat lagabui 20 proseantta vástideaddjiin.</p>
<p><em type="italic">Govus 11. </em>Duđavašvuohta Yle Sámi rádioprográmmaide. </p>
<p>Seammasullasaš bohtosat leat oččojuvvon Yle Sámi rádioguldaleaddjiid duđavasvuođas áratge. Länsman gávnnahii 1980-logus, ahte sámerádio prográmmat ledje miellagiddevaččat badjelaš 40 proseantta mielas ja unnit miellagiddevaččat nuppi 40 prosentii (Länsman 1987: 15–17). Dat seamma 40 proseantta lea duđavaš sámerádio 40% 19% 41% 0% 10% 20% 30% 40% 50% 60% 70% 80% 90% 100%</p>
<p>Duđavaš</p>
<p>Duhtameahttun</p>
<p>Eahpesihkkar fálaldagaide dálge, muhto duhtameahttumiid oassi lea unnon beliin, go stuorra oassi vástideaddjiin ii riekta máhte meroštallat duđavašvuođas.</p>
<p>Duđavaš vástideaddjiin stuorra oassi lea duđavaš rádioprográmmaid ságaid sisdollui, dat ledje sin mielas earret eará buorit, máŋggabealagat, miellagiddevaččat ja áigeguovdilat. Duđavaš vástideaddjit muitaledje rabas vástádusaineaset leat duđavaččat maiddái earret eará Sohkaršohkkii, rádioođđasiidda, arkiivaprográmmaide, sámegiela mearrái ja dássái, musihkkafálaldahkii, rádiobargiide, máŋggasámegielat sáddagiidda ja dasa, ahte buot golbma sámegiela vuoruhuvvojit dássálágaid. </p>
<p>Duhtameahttun vástideaddjiinges stuorra oassi loktii rabas vástádusain ovdan duhtameahttunvuođa máŋggasámegielat sáddagiidda.</p>
<p>Nubbin stuorámus duhtameahttunvuohta vástideaddjiid gaskkas lei sámerádio journalismma dássái.</p>
<p>Ovttaskas duhtameahttun vástideaddjit oaivvildedje maiddái earret eará, ahte sámerádios lea heajos sámegiella, váldogielat gullojit menddo olu, anáraš- ja nuortalašgiella gullojit menddo unnán, rohkosbottut leat menddo olu, ášše- ja nuoraidprográmmat leat menddo unnán, rádioođđasat ja davviriikkalaš sáddagat eai leat buorit ja ságat eai leat dássidit guovlluid mielde.</p>
<p>Vástideaddjiid duhtameahttunvuohta dihto áššiide speadjalastá maiddái njuolga sin sávaldagaide. Gažadeamis jerrojuvvui rabas gažaldagain, makkár sávaldagat vástideaddjiin leat Yle Sámi rádiofálaldagaid ektui, ovdamearkka dihte sáddenáiggiid, giela, musihka ja fálaldagaid sisdoaluid dáfus. Juohke fáttás ii nuppiid sániiguin jerrojuvvon sierra, muhto vástideaddji beasai baicce čállit iežas sániiguin sávaldagaid áššiin, mat sus ledje bajimužžan mielas.</p>
<p>Sisdoalu ektui čielgasit stuorámus vástideaddjimearri váillahii Yle Sámi rádios eanet áššeprográmmaid ja iešguđetlágan fáttáid čiekŋalis gieđahallamiid (17 vástádusa).</p>
<p>Nubbin eanemus olbmot váillahedje sámerádios nuoraidfálaldaga (6), eanet boares arkiivaságaid (5), kultur- (4), musihkka- (4) ja ságastallanprográmmaid (3) ja mánáidfálaldaga (3). Guovlluid ektui máŋga vástideaddji loktejedje ovdan, ahte ságat galggašedje leat dássebealádabbot miehtá Sámi (6) ja eanet maiddái gávpotguovlluin (3).</p>
<p>Sáddenáiggiid ektui máŋga vástideaddji sávve sámerádios eanet prográmma eahkedii (9 vástádusa), muhto oasáš maiddái sávai, ahte sáddagat álggašedje árabut iđđes (4).</p>
<p>Moadde vástideaddji sávve, ahte Yle Sámi iežas guhkes iđitsátta máhcahuvvošii davviriikkalaš sáddaga sadjái (2). Máŋga vástideaddji sávve sámegielat rádioprográmma olles beaivái (4).</p>
<p>Maiddái sámerádio sáddagiid giellapolitihkka loktanii ovdan sávaldagain. Máŋga vástideaddji gáibidedje sámerádios juohke sámegillii eanet iežas ovttagielat sáddagiid (9 vástádusa), muhto oassi vuot váillahii máŋggasámegielat rádioprográmmaid (4). Oassi vástideaddjiin loktii sávaldagaid jearadettiin ovdan sámerádios gullojeaddji giela dási.</p>
<p>Sii sávve gullat Yle Sámi rádios buoret sámegiela (3). 4.2 Agi, sohkabeali, eatnigiela ja ruoktoguovllu váikkuhus guldaleapmái</p>
<p>Gieđahalan dán logus vástideaddji agi, sohkabeali, eatnigiela ja ruoktoguovllu váikkuhusa dasa, man ollu son guldala Yle Sámi rádioprográmmaid, maid prográmmaide son berošta ja mii lea stuorámus sivva guldaleapmái.</p>
<p>Sohkabeliin veardádalan dán logus dušše nissoniid ja albmáid gaskasaš erohusaid eará sohkabeliid unna vástideaddjimeari dihte. Ahkeluohkáin veardádalan 20–29-, 40–49- ja 70–79-jahkásaččaid vástádusaid. Giellajoavkkuin veardádalan suomagielagiid, davvisámegielagiid/davvisáme-suomagielagiid, nuortalašgielagiid/nuortalaš-suomagielagiid ja anárašgielagiid/anáraš-suomagielagiid. Ruoktoguovlluin veardádalan</p>
<p>Anára, Eanodaga, Ohcejoga, Soađegili, Roavvenjárgga ja Roavvenjárgga máttabeale guovllu. Lean válljen joavkkuid veardádallamii nu, ahte dat ovddastit viidát iešguđetlágan vástideaddjiid, muhto maiddái vástideaddjimeari vuođul vuoi bohtosiid sáhttá jurddašit vástidit stuorát joavkku oainnuid. 4.2.1 Guldalanmearit</p>
<p>Gažadeamis jerrojuvvui, guldalitgo vástideaddjit Yle Sámi rádioprográmmaid dálá dilis.</p>
<p>Vástádusmolssaeavttut ledje: 1) Guldalan álo, 2) Guldalan dávjá, 3) Guldalan duollet dálle, 4) Guldalan hárve ja 5) In guldal goassige.</p>
<p>Ahkeluohkáid ektui čalbmái čuohcá dat, ahte álo Yle Sámi rádioprográmmaid muitaledje guldalit dušše 70–79-jahkásaš vástideaddjit. Dávjá rádio guldaledje čielgasit eanemus 70–79-jahkásaččat, de 20–29-jahkásaččat ja goalmmádin 40–49-jahkásaččat.</p>
<p>Duollet dálle rádio guldaledje eanemus 20–29-jahkásaččat, de 40–49-jahkásaččat ja goalmmádin 70–79-jahkásaččat. Hárve rádio muitaledje guldalit čielgasit eanemus 40–49-jahkásaččat, de 20–29-jahkásaččat ja dušše oasáš 70–79-jahkásaččain. 20–29-jahkásaččat ledje dán golmmas áidna joavku, man vástideaddjiin oassi ii guldal sámerádio goassige.</p>
<p>Berošteaddji guldaleaddjit, geat guldalit sámerádio jogo álo dahje dávjá, leat dáid ahkeluohkáin čielgasit eanemus 70–79-jahkásaččain, geain sullii bealli guldala rádio viššalit ja jeavddalaččat. Nubbin eanemus berošteaddji guldaleaddjit leat 20–29-jahkásaččain ja goalmmádin 40–49-jahkásaččain. Válljejeaddji guldaleaddjit leat buot eanemus 20–29-jahkásaččain, geain badjel bealli guldala rádio dušše duollet dálle. Masá seamma stuorra oassi válljejeaddji guldaleaddjit leat 40–49-jahkásaččain ja unnimus 70-–79-jahkásaččain. Berošmeahttun guldaleaddjit, geat guldalit rádio jogo hárve dahje eai goassige, leat čielgasit eanemus 40–49-jahkásaččain, geain sullii 40 proseantta vástidii guldalit sámerádio hárve. Nubbin eanemus berošmeahttun guldaleaddjit leat 20–29-jahkásaččain ja unnimus 70–79-jahkásaččain.</p>
<p>Vuorrasot olbmot orrot leamen čielgasit stuorát sámerádioberošteaddjit go nuorra ollesolbmot, muhto nuorra ollesolbmot guldalit sámerádio viššalabbot go gaskaagi olbmot.</p>
<p><em type="italic">Govus 12. </em>Yle Sámi rádioprográmmaid guldalanmearit ahkeluohkáid mielde. </p>
<p>Guldaleaddji sohkabealis dan sadjái ii oro leamen stuorra váikkuhus guldaleami mearrái. Almmáiolbmot guldalit sámerádio muhtun veardde eanet álo go nissonolbmot, muhto nissonolbmuin fas stuorát oassi guldala rádio dávjá. Nissonolbmuin leat eanet rádioberošteaddjit ja almmáiolbmuinges eanet berošmeahttun guldaleaddjit.</p>
<p>Guldalanmearit goit juohkašuvvet oalle dássálágaid.</p>
<p><em type="italic">Govus 13. </em>Yle Sámi rádioprográmmaid guldalanmearit sohkabeliid mielde. 0% 10% 20% 30% 40% 50% 60% 70% 80% 90% 100% </p>
<p>Álo</p>
<p>Dávjá</p>
<p>Duollet dálle</p>
<p>Hárve</p>
<p>Ii goassige 20–29-jahkásaččat 40–49-jahkásaččat 70–79-jahkásaččat 0% 10% 20% 30% 40% 50% 60% 70% 80% 90% 100%</p>
<p>Álo</p>
<p>Dávjá</p>
<p>Duollet dálle</p>
<p>Hárve</p>
<p>Ii goassige</p>
<p>Almmáiolbmot</p>
<p>Nissonolbmot</p>
<p>Vástideaddji eatnigielas lea čielga váikkuhus guldalanmearrái. Buot veardádallamii válljejuvvon giellajoavkkuin sullii njealjádas guldala Yle Sámi rádioprográmmaid dávjá, das eai leat čielga erohusat. Dan sadjái álo sámerádio guldala dušše oasášdavvisáme- ja suomagielat vástideaddjiin. Oppalohkái berošteaddji guldaleaddjiid mearri lea goit sullii seamma dáid giellajoavkkuin.</p>
<p>Berošmeahttun guldaleaddjit, geat guldalit sámerádio jogo hárve dahje eai goassige, leat eanemus nuortalašgielagiin, de suomagielagiin ja goalmmádin davvisámegielagiin, muhto erohusat dáid giellajoavkkuid gaskkas leat hui unnit. Dan sadjái anárašgielagiin lea čielgasit unnimus berošmeahttun guldaleaddjiid joavku. Anárašgielat vástideaddjiid ektui lea miellagiddevaš gávnnus maiddái dat, ahte sis stuorámus oassi, lagabui 70 proseantta, leat válljejeaddji guldaleaddjit, go eará giellajoavkkuin válljejeaddji guldaleaddjit gokčet vuollái beali vástideaddjiin. Sámerádio juksá goit mannu muddui buot anáraš- ja nuortalašgielat vástideaddjiid, go fas davvisáme- ja suomagielagiin leat olbmot, geaid sámerádio ii olat goassige.</p>
<p><em type="italic">Govus 14. </em>Yle Sámi rádioprográmmaid guldalanmearit giellajoavkkuid mielde. </p>
<p>Maiddái ruoktoguovlluid ektui guldalanmearit leat oalle seammaláganat, muhto erohusatge gávdnojit. Sámerádio viššalamos guldaleaddjit, geat guldalit dan álo, 0% 10% 20% 30% 40% 50% 60% 70% 80% 90% 100%</p>
<p>Álo</p>
<p>Dávjá</p>
<p>Duollet dálle</p>
<p>Hárve</p>
<p>Ii goassige</p>
<p>Davvisámegiella/davvisáme- ja suomagiella</p>
<p>Suomagiella</p>
<p>Nuortalašgiella/nuortalaš- ja suomagiella</p>
<p>Anárašgiella/anáraš- ja suomagiella gávdnojedje dán dutkamušas dušše Anáris ja Ohcejogas. Rádioberošteaddjit, geat guldalit sámerádio jogo dávjá dahje álo, leat goittotge čielgasit eanemus</p>
<p>Roavvenjárggas, nubbin Ohcejogas, goalmmádin Anáris, njealjádin Soađegilis, viđádin</p>
<p>Roavvenjárgga máttabealde ja guđádin Eanodagas. Válljejeaddji guldaleaddjit leat čielgasit eanemus Eanodagas, ja dan maŋŋá Roavvenjárggas, Soađegilis, Anáris,</p>
<p>Roavvenjárgga máttabealde ja Ohcejogas. Berošmeahttun guldaleaddjit, geat guldalit sámerádio jogo hárve dahje eai goassige, leat eanemus Roavvenjárgga máttabealde, de</p>
<p>Soađegilis, Anáris, Ohcejogas ja Eanodagas. Roavvenjárggas ii lean oktage berošmeahttun vástideaddji. Sámerádio juksá goit mannu muddui buot ohcejohkalaš, soađegililaš ja roavvenjárgalaš vástideaddjiid, go fas Anáris, Eanodagas ja</p>
<p>Roavvenjárgga máttabealde leat olbmot, geaid sámerádio ii olat goassige.</p>
<p>Dáid dieđuid vuođul sáhttá dulkot, ahte čielgasit viššalamosit sámerádio guldaluvvo</p>
<p>Roavvenjárggas ja unnimus Roavvenjárgga máttabealde. Sámeguovllu siste erohusat leat unnit, muhto Ohcejohka lea njunnošis viššalamos guldaleaddjiid ektui.</p>
<p><em type="italic">Govus 15. </em>Yle Sámi rádioprográmmaid guldalanmearit ruoktoguovlluid mielde. 0% 10% 20% 30% 40% 50% 60% 70% 80% 90% 100% </p>
<p>Álo</p>
<p>Dávjá</p>
<p>Duollet dálle</p>
<p>Hárve Ii goassige</p>
<p>Anár</p>
<p>Eanodat</p>
<p>Ohcejohka</p>
<p>Soađegilli</p>
<p>Roavvenjárga</p>
<p>Roavvenjárgga máttabealli 4.2.2 Miela miel prográmmat</p>
<p>Gažadeamis jerrojuvvui, maid rádioprográmmaid vástideaddjit guldalit buot millosamosit. Vástideaddjis lei vejolašvuohta válljet eanet go ovtta molssaeavttu, man dihte vástádusaid oktiirehkenastojuvvon proseantalohku lea stuorát go čuohte proseantta.</p>
<p>Ahkeluohkáid ektui oasi bohtosiin sáhtii masá árvidit: dihto ahkeluohkáide jurddašuvvon prográmmat olahit eanet aiddo daid ahkejoavkkuid guldaleaddjiid.</p>
<p>Ovdamearkka dihte nuorra ollesolbmuide oaivvilduvvon Sohkaršohkka-prográmma juksá čielgasit buoremusat 20–29-jahkásaččaid, de 40–49-jahkásaččaid, muhto maiddái oasáža 70–79-jahkásaččain.</p>
<p>Nuorra ollesolbmot guldalitge buot millosamosit Sohkaršohka, nubbin millosamosit</p>
<p>Dearvva! Tiõrv! Tiervâ! -veaigeprográmma ja goalmmádin rádioođđasiid.</p>
<p>Eahpemillosamos prográmmat nuorra ollesolbmuide leat Binna Bánna ja rohkosprográmmat. 40–49-jahkásaččatges guldalit buot millosamosit rádioođđasiid, nubbin davviriikkalaš Buorre iđit Sápmi -sáddaga ja goalmmádin dássálágaid Yle Sámi iđit -sáddaga, Dearvva! Tiõrv! Tiervâ! -veaigeprográmma ja Sohkaršohka. 40–49-jahkásaččat guldalit ahkeluohkáid veardádallamis eanemus Binna Bánna, man jáhkkimis čilge mánnabearrašiid mearri dán ahkeluohkás. 70–79-jahkásaččaide buot millosamos prográmmat leat rádioođđasat ja arkiivaprográmmat. Sii beroštit buot unnimus guldalit Binna Bánna, rohkosprográmmaid ja Sohkaršohka.</p>
<p>Sohkaršohkka juohká čielgasit eanemus guldaleaddjiid agi mielde. Rádioođđasat geasuhit guldaleaddjiid buot ahkeluohkáin, muhto eanemus 40–49-jahkásaččaid, nubbin 70–79-jahkásaččaid ja goalmmádin 20–29-jahkásaččaid. Yle Sámi iđitprográmmain lea stuorámus guldaleaddjijoavku 40–49-jahkásaš vástideaddjiin ja veaigeprográmmain 20–29-jahkásaččain. Mađi boarrásot vástideaddjijoavku, dađi eanet geasuhit arkiivaprográmmat. Dat doaladupmi, ahte rohkosprográmmaid guldala eanet vuorrasot geardi, orru doallamin deaivasa, vaikko dušše oasáš sisge namuha daid miela miel prográmman.</p>
<p><em type="italic">Govus 16. </em>Yle Sámi millosamos prográmmat ahkeluohkáid mielde. </p>
<p>Guldaleaddji sohkabealli váikkuha muhtun muddui dasa, mat prográmmat adnojuvvojit millosažžan. Almmáiolbmot leat beroštuvvan earret eará rádioođđasiin, davviriikkalaš</p>
<p>Buorre iđit Sápmi -sáddagis ja Sohkaršohkas eanet go nissonolbmot, ja nissonolbmotges leat eanet go almmáiolbmot beroštuvvan ovdamearkka dihte Yle Sámi iđit -sáddagis, Dearvva! Tiõrv! Tiervâ! -veaigesáddagis ja musihkkaprográmmain.</p>
<p>Vástádusat goit sulastahttet nuppiideaset.</p>
<p><em type="italic">Govus 17. </em>Yle Sámi millosamos prográmmat sohkabeliid mielde. 0% 10% 20% 30% 40% 50% 60% 70% 80% 90% 100% 20–29-jahkásaččat 40–49-jahkásaččat 70–79-jahkásaččat 0% 10% 20% 30% 40% 50% 60% 70% 80% 90% 100% </p>
<p>Almmáiolbmot</p>
<p>Nissonolbmot</p>
<p>Guldaleaddji eatnigielas lea čielga váikkuhus dasa, makkár prográmmaid olmmoš atná millosažžan. Ovdamearkka dihte Yle Sámi iđit -prográmma beroštahttá buot eanemus davvisámegielagiid ja unnimus nuortalašgielagiid. Maiddái davviriikkalaš Buorre iđit</p>
<p>Sápmi -iđitsátta lea čielgasit millosut prográmma davvisámegielagiidda go suomagielagiidda, nuortalašgielagiidda ja anárašgielagiidda. Davviriikkalaš sáddagat orrot muđuige leamen eanet miela miel davvisámegielagiidda go suomagielagiidda, ja buot uhcimus dain beroštit anárašgielagat. NRK Sámi ja SR Sameradion sáddagiid Yle</p>
<p>Sámi kanálas álgoeahkediid ja eahkediid guldalit čielgasit millosamosit davvisámegielagat, de suomagielagat ja oasaš nuortalašgielagiin. Anárašgielat vástideaddjiin ii oktage atnán dáid prográmmaid millosažžan alcces.</p>
<p>Yle Sámi iežas Dearvva! Tiõrv! Tiervâ! -veaigesátta lea millosamos prográmma anárašgielagiidda, de nuortalašgielagiidda, goalmmádin suomagielagiidda ja buot unnimus dat beroštahttá davvisámegielagiid.</p>
<p>Rádioođđasat beroštahttet buot eanemus davvisámegielagiid, nubbin anárašgielagiid, goalmmádin nuortalašgielagiid ja unnimus suomagielagiid. Arkiivaprográmmat leat millosat erenoamážit nuortalašgielagiidda, de suomagielagiidda, goalmmádin davvisámegielagiidda ja njealjádin anárašgielagiidda. Rohkosprográmmat beroštahttet dušše oasáža davvisáme- ja suomagielat vástideaddjiin.</p>
<p>Musihkkaprográmmat geasuhit eanemus davvisámegielagiid, oalle dássálágaid anáraš- ja suomagielagiid ja čielgasit unnimus nuortalašgielagiid. Sohkaršohkka lea eanemus miela mielde anárašgielagiidda, de suomagielagiidda, davvisámegielagiidda ja čielgasit unnimus das beroštit nuortalašgielagat. Čalbmái čuohcá maiddái dat, ahte Binna Bánna lea čielgasit millosut prográmma anárašgielagiidda go earáide.</p>
<p><em type="italic">Govus 18. </em>Yle Sámi millosamos prográmmat giellajoavkkuid mielde. </p>
<p>Maiddái guldaleaddji ruoktoguovlu váikkuha oaiviliidda iešguđet prográmmaid beroštahttivuođas. Ovdamearkka dihte rádioođđasiin beroštit buot eanemus eanodatlaččat, nubbin roavvenjárgalaččat, goalmmádin anárlaččat, njealjádin</p>
<p>Roavvenjárgga máttabealde ássit, viđádin ohcejohkalaččat ja unnimus soađegililaččat.</p>
<p>Rádio iđitprográmmaid ektui eai leat nu stuorra erohusat, muhto Yle Sámi iđit -prográmma beroštahttá eanemus soađegililaččaid ja unnimus eanodatlaččaid.</p>
<p>Davviriikkalaš Buorre iđit Sápmi -sátta dan sadjái geasuha eanemus ohcejohkalaččaid ja masá seamma veardde soađegililaččaid, ja unnimus Roavvenjárgga máttabealde ássiid.</p>
<p>Dearvva! Tiõrv! Tiervâ! -veaigesátta beroštahttá eanemus Anáris ja unnimus</p>
<p>Ohcejogas. NRK Sámi ja SR Sameradion prográmmaid Yle Sámi kanálas álgoeahkediid ja eahkediid guldalit buot millosamosit eanodatlaččat ja unnimus Roavvenjárgga máttabealde ássit.</p>
<p>Arkiivaprográmmaide lea stuorámus beroštupmi Anáris ja Soađegilis ja unnimus</p>
<p>Roavvenjárggas. Rohkosprográmmat leat millosamosat roavvenjárgalaččaide ja</p>
<p>Roavvenjárgga máttabealde ássiide ja eahpemillosamosat soađegililaččaide, geain oktage ii atnán daid miela miel prográmman. Sohkaršohkka beroštahttá juohke guovllus, muhto eanemus Anáris ja unnimus Ohcejogas. Musihkkaprográmmat geasuhit 0% 10% 20% 30% 40% 50% 60% 70% 80% 90% 100%</p>
<p>Davvisámegiella/davvisáme- ja suomagiella</p>
<p>Suomagiella</p>
<p>Nuortalašgiella/nuortalaš- ja suomagiella</p>
<p>Anárašgiella/anáraš- ja suomagiella eanemus soađegililaččaid ja unnimus roavvenjárgalaččaid. Binna Bánna ektui čalbmái čuohcá dat, ahte oktage ohcejohkalaš ii ane dan miela miel prográmman. Binna Bánna lea millosamos eanodatlaččaide.</p>
<p><em type="italic">Govus 19. </em>Yle Sámi millosamos prográmmat ruoktoguovlluid mielde. 4.2.3 Guldalansivat </p>
<p>Gažadeamis jerrojuvvui maiddái, manin vástideaddjit guldalit Yle Sámi rádiofálaldaga.</p>
<p>Fállen vástideaddjiide njeallje gárvves vástádusmolssaeavttu: 1) Hálidan gullat sámi ságaid, 2) Hálidan gullat sámegiela, 3) Hálidan gullat sámemusihka ja 4) Mannu eará siva dihte. Vástideaddjis lei vejolašvuohta válljet máŋga molssaeavttu ja dan dihte vástádusaid oktiirehkenastojuvvon proseantalohku lea stuorát go čuohte proseantta.</p>
<p>Vástideaddji sáhtii maiddái čilget vástádusaidis dárkkilabbot rabas kássii. In goit gieđahala rabas vástádusaid dán logus, daningo dat leat dušše ovttaskasat ja juohkásit eahpedássidit olmmošjoavkkuid gaskkas.</p>
<p>Sámi ságaid gullan lea buot dehálamos sámerádio guldalansivva juohke veardádallamii válljejuvvon golmma ahkeluohkkái. Čielgasit eanemus sámi ságaid dihte guldalit 40–0% 10% 20% 30% 40% 50% 60% 70% 80% 90% 100%</p>
<p>Anár</p>
<p>Eanodat</p>
<p>Ohcejohka</p>
<p>Soađegilli</p>
<p>Roavvenjárga</p>
<p>Roavvenjárgga máttabealli 49-jahkásaš vástideaddjit, de 20–29-jahkásaččat ja goalmmádin 70–79-jahkásaččat.</p>
<p>Sámegiela dihte guldaleaddjit leat eanemus 20–29-jahkásaččain, de 40–49-jahkásaččain ja unnimus 70–79-jahkásaččain. Sámemusihkka dan sadjái lea sivva guldalit sámerádio dávjjimusat 40–49-jahkásaččain, de 20–29-jahkásaččain ja čielgasit uhcimus musihka dihte guldalit 70–79-jahkásaččat.</p>
<p>Oppalohkái sihke 20–29- ja 40–49-jahkásaš guldaleaddjiide ságaid, giela ja musihka gullan leat buot oalle dásseveardásaš sivat guldalit Yle Sámi rádio sáddagiid, go 70–79-jahkásaččat fas guldalit sámerádio buot ovddemustá ságaid, muhtun veardde giela ja unnán musihka dihte.</p>
<p><em type="italic">Govus 20. </em>Sivat guldalit Yle Sámi rádioprográmmaid ahkeluohkáid mielde. </p>
<p>Sohkabeliid erohusaid geahčadettiin oaidná, ahte nissonolbmot guldalit Yle Sámi rádio dássálágaid sihke sámi ságaid ja sámegiela dihte, muhto maiddái sámemusihka gullan lea sidjiide okta guoddáš guldalansivain. Sámi ságaid gullan lea dehálamos sivva guldalit sámerádio maiddái almmáiolbmuide, muhto sidjiide sámegiela ja -musihka gullamis lea čielgasit unnit mearkkašupmi go nissonvástideaddjiide. 0% 10% 20% 30% 40% 50% 60% 70% 80% 90% 100%</p>
<p>Sámi ságat</p>
<p>Sámegiella Sámemusihkka Miinu eará 20–29-jahkásaččat 40–49-jahkásaččat 70–79-jahkásaččat</p>
<p><em type="italic">Govus 21. </em>Sivat guldalit Yle Sámi rádioprográmmaid sohkabeliid mielde. </p>
<p>Maiddái vástideaddji eatnigiella váikkuha dasa, manin olmmoš guldala Yle Sámi rádioprográmmaid. Sámi ságaid gullan lea dehálamos sivva guldalit sámerádio buot giellajoavkkuide earret suomagielagiidda, geaidda buot dehálamos lea gullat sámegiela.</p>
<p>Sámi ságaid gullan lea buot dehálamos nuortalašgielagiidda, nubbin davvisámegielagiidda, goalmmádin anárašgielagiidda ja njealjádin suomagielagiidda.</p>
<p>Sámegiela gullan lea buot dehálamos suomagielagiidda, de anárašgielagiidda, goalmmádin davvisámegielagiidda ja njealjádin nuortalašgielagiidda. Sámemusihkka lea sivvan guldaleapmái dávjjimusat davvisámegielagiin, nubbin anárašgielagiin, goalmmádin suomagielagiin ja buot unnimus mearkkašupmi musihkas lea nuortalašgielat guldaleaddjiide. 0% 10% 20% 30% 40% 50% 60% 70% 80% 90% 100%</p>
<p>Sámi ságat</p>
<p>Sámegiella</p>
<p>Sámemusihkka</p>
<p>Miinu eará</p>
<p>Almmáiolbmot</p>
<p>Nissonolbmot</p>
<p><em type="italic">Govus 22. </em>Sivat guldalit Yle Sámi rádioprográmmaid giellajoavkkuid mielde. </p>
<p>Maiddái guldaleaddji ruoktoguovlu váikkuha dasa, manin olmmoš guldala Yle Sámi rádioprográmmaid. Roavvenjárgalaččaide, ohcejohkalaččaide, anárlaččaide ja</p>
<p>Roavvenjárgga máttabealde ássiide dehálamos sivva guldalit sámerádio leat sámi ságat.</p>
<p>Eanodatlaččat dan sadjái guldalit sámerádio dássálágaid sihke ságaid, giela ja musihka dihte ja soađegililaččat eanemus giela, ja masá seamma veardde musihka dihte.</p>
<p>Sámi ságaid gullan lea buot dehálamos roavvenjárgalaččaide, de ohcejohkalaččaide, anárlaččaide, Roavvenjárgga máttabealde ássiide, eanodatlaččaide ja soađegililaččaide.</p>
<p>Erohusat leat goit oalle stuorrát: go roavvenjárgalaš vástideaddjiin buohkat guldalit sámerádio earret eará sámi ságaid dihte, bargá soađegililaččain dušše guokte goalmmátoase ná. Sámegiela gullan lea dehálaš sivva guldalit Yle Sámi rádio buot guovlluin. Čielgasit stuorámus mearkkašupmi sámegiela gullamis lea goit soađegililaččaide ja unnimus Roavvenjárgga máttabealde ássiide. Sámemusihka dihte sámerádio guldalit eanemus soađegililaččat ja roavvenjárgalaččat ja unnimus anárlaččat ja ohcejohkalaččat. 0% 10% 20% 30% 40% 50% 60% 70% 80% 90% 100%</p>
<p>Davvisámegiella/davvisáme- ja suomagiella</p>
<p>Suomagiella</p>
<p>Nuortalašgiella/nuortalaš- ja suomagiella</p>
<p>Anárašgiella/anáraš- ja suomagiella</p>
<p><em type="italic">Govus 23. </em>Sivat guldalit Yle Sámi rádioprográmmaid ruoktoguovlluid mielde. 4.3 Sámeguovllus ja -guvlui fárrema váikkuhus guldaleapmái </p>
<p>Gažadeamis jerrojuvvui, leago vástideaddji goasnu fárren eret sámeguovllus dahje sámeguvlui, ja mo dat lea váikkuhan Yle Sámi rádioprográmmaid guldaleapmái.</p>
<p>Jerren vuos vástideaddjiin ”Leatgo goasnu orron sámeguovllus (Anár, Eanodat,</p>
<p>Ohcejohka ja Soađegili Lappi bálggus) ja fárren doppe eret?”. Fállen vástideaddjiide vejolašvuođa vástidit gažaldahkii jogo 1) Lean dahje 2) In leat. Olles 70 proseantta olbmuin muitalii, ahte lea goasnu orron sámiid ruoktoguovllus ja fárren doppe eret.</p>
<p>Daid olbmuin, geat vástidedje, ahte leat goasnu orron sámeguovllus ja fárren doppe eret, jerren joatkkagažaldaga: ”Váikkuhiigo sámeguovllus eretfárren du Yle Sámi rádioprográmmaid guldaleapmái?”. Fállen golbma gárvves vástádusmolssaaeavttu: 1)</p>
<p>Guldališgohten eanet, 2) Guldališgohten unnit ja 3) Ii váikkuhan. Vuosttas guovtti vástádusmolssaeaktui olbmos lei vejolašvuohta vel dárkkálmahttit vástádusas čálalaččat. 0% 10% 20% 30% 40% 50% 60% 70% 80% 90% 100%</p>
<p>Anár</p>
<p>Eanodat</p>
<p>Ohcejohka</p>
<p>Soađegilli</p>
<p>Roavvenjárga</p>
<p>Roavvenjárgga máttabealli</p>
<p>Čielggai, ahte badjel bealli sámeguovllus eretfárren olbmuin guldališgođii Yle Sámi rádioprográmmaid unnit go ásadettiin sámeguovllus. Yle Sámi rádiofálaldagaid guldaleapmi lassánii eretfárrema oktavuođas dušše viđátosiin olbmuin. Njealjátoasse árvalii, ahte eretfárremis ii lean makkárge váikkuhus sin Yle Sámi rádioprográmmaid guldaleapmái.</p>
<p><em type="italic">Govus 24. </em>Sámeguovllus eretfárrema váikkuhus Yle Sámi rádioprográmmaid guldaleapmái. </p>
<p>Badjel bealli sámeguovllus eretfárren olbmuin vásiha sin Yle Sámi rádioprográmmaid guldaleami geahppánan fárredettiin eret sámeguovllus. Dasa lei goittotge okta čielga sivva: Yle Sápmi ii šat gullon FM-rádion. 96 proseanttas rabas vástádusain guldaleaddjit bukte ovdan dán ášši.</p>
<p><em type="italic">Davvin reahkká, ahte deaddila power-boalu dahje stárte biilla, de álgá gullot sámerádio. Gávpogis dat láve leat viđa minuhta brošedyra ja dallege muhtimin álgá čuodjat Lapin Radio. In gille álo leat laktimin ja beaivideamen áppaid jna. Álkit guldalit Ylex. </em></p>
<p><em type="italic">Daningo Yle Sámi rádio ii gullo FM-rádios. Guldalivččen mielas álo sámerádio biillas, jos dat gullošii máddin. Biila lea munnje dehalamos rádioguldaleami use case ja dan váillahan olu máddin. </em>20% 54% 26% 0% 10% 20% 30% 40% 50% 60% 70% 80% 90% 100% </p>
<p>Guldaleapmi lassánii</p>
<p>Guldaleapmi geahppánii</p>
<p>Ii váikkuhus</p>
<p><em type="italic">Ii gullo dábálaš rádioin, man dábálaččat liikon guldalit. </em></p>
<p><em type="italic">Dán áigge rádio galgá sierra ohcalit guldalit, ovdal Yle Sámi šattai guldalit, jos dat fal lei ruovttus vállejuvvon rádios. Prográmmat eai gullo Oulu guovllus rádios, de in sáhte dušše spoahkkalit dan ala. Lea eanet bargu rahpat dihtoris sáddagiid. </em></p>
<p>Viđátoassi olbmuin goittotge muitalii, ahte guldališgođii Yle Sámi rádioprográmmaid eanet, go fárrii eret sámeguovllus. Stuorámus sivva dasa lei dat, go sihke sámeságaid ja -giela illá gulai šat eará sajis.</p>
<p><em type="italic">Šattai hui dehálaš diehtit sámi ságaid. Álkimus vuohki gullat daid. Miella gullat, mii Sámeguvlui gullo. Dat lei áidna liŋka sámegillii, go muđui gávpogis ii gullo sámegiella. </em></p>
<p>Jerren maiddái, leago vástideaddji goasnu orron sámeguovllu olggobealde ja fárren doppe sámeguvlui. Olles 61 proseantta olbmuin muitalii, ahte lea goasnu fárren sámeguovllu gielddaide.</p>
<p>Daid olbmuin, geat vástidedje fárren goasnu sámeguvlui, jerren joatkkagažaldaga: ”Váikkuhiigo sámeguvlui fárren du Yle Sámi rádioprográmmaid guldaleapmái?”. Fállen golbma gárvves vástádusmolssaeavttu: 1) Guldališgohten eanet, 2) Guldališgohten unnit ja 3) Ii váikkuhan. Vuosttas guovtti vástádusmolssaeaktui olbmos lei vejolašvuohta vel dárkkálmahttit vástádusas čálalaččat.</p>
<p>Čielggai, ahte guokte goalmmátoase olbmuin, geat ledje goasnu fárren sámeguvlui, ledje dan maŋŋá guldališgoahtán eanet Yle Sámi rádio. Njealjátoassái sámeguvlui fárremis ii lean váikkuhus rádioguldaleapmái. Dušše vuollái logátoassi olbmuin guldališgođii Yle Sámi rádioprográmmaid unnit sámeguvlui fárrema maŋŋá.</p>
<p><em type="italic">Govus 25. </em>Sámeguvlui fárrema váikkuhus Yle Sámi rádioprográmmaid guldaleapmái. </p>
<p>Guldaleami lassáneapmái lei okta čielga sivva: dál Yle Sámi rádioprográmmaid sáhtii guldalit FM-rádio bokte, dat bođii ovdan 63 proseanttas rabas vástádusain.</p>
<p><em type="italic">Sámis lea álki biilla vuojedettiin guldalit ja muđuige sámeáššit leat eanet mielas. FM-rádio, mas gullo Yle Sámi rádio kanála, lei álkit olamuttus biillas ja gievkkanis. Rádio lei maid rabas bargosajis, restoráŋŋain ja kafeain dahje fulkkiid ja ustibiid luhtte. </em></p>
<p>Maiddái beroštupmi sámeáššiid guovdu lassánii oasis vástideaddjiin sámeguvlui fárredettiin, daningo servodat lei lagabuš eallima go sámeguovllu olggobealde. Dat lei sivvan 25 proseanttas rabas vástádusain.</p>
<p><em type="italic">Bissu buorebut áiggi dásis sápmelaččaid áigeguovdilis áššiin. </em></p>
<p>Okta sivva guldaleami lassáneapmái lei gávcci prosentii maiddái dat, go Yle Sámi rádiosátta gullui eanet iešguđet báikkiin.</p>
<p><em type="italic">Álo goasnu dahje geasnu lei Yle Sámi rádiosátta rabas. </em>66% 8% 26% 0% 10% 20% 30% 40% 50% 60% 70% 80% 90% 100% </p>
<p>Guldaleapmi lassánii</p>
<p>Guldaleapmi geahppánii</p>
<p>Ii váikkuhus</p>
<p>Miellagiddevaš lea, ahte masá logátoassi vástideaddjiin guldališgođii Yle Sámi rádioprográmmaid unnit, go fárrii sámeguvlui. Dasage vástideaddjit namuhedje ovtta čielga siva: sámerádio ii šat dárbbašan guldalit giela ja ságaid dihte, go daid gulai muđuige eallinbirrasis.</p>
<p><em type="italic">Bissu buorebut áiggi dásis sápmelaččaid áigeguovdilis áššiin. Dalle diehtá eambbo mii dáhpáhuvvá, nu ii nu ollu de guldal šat giela dihte. </em>5 Loahpahus </p>
<p>Dutken Yle Sámi rádio guldaleami, dan sivaid ja mearkkašumiid sápmelaččaide jagi 2018. Dutkamušastan ledje guokte váldodutkangažaldaga. Vuosttas mihttomearri lei dutkat, mo sápmelaččat guldalit sámegielat rádio jagi 2018. Dasa lassin lei ulbmil čielggadit, makkár sivat ja mearkkašumit rádioguldaleapmái laktásit. Ožžon vástádusaid guktuid gažaldagaide. Dutkamušan vuosttas váldogávnnus lea, ahte sápmelaččain leat áibbas iežaslágan dábit guldalit sámerádio iige daid sáhte buohtastahttit suopmelaš váldoálbmoga rádioguldalandábiide. Nubbi váldogávnnus lea, ahte sámegielat rádios leat sápmelaččaide aiddo dakkár mearkkašumit go vehádatmedian leat gávnnahan leat vehádagaide birra máilmmi.</p>
<p>Jearahallen dutkamuššii čakčat 2018 gažadanskoviiguin 160 badjel 15-jahkásaš sápmelačča. Gažadeapmi lei rabas buohkaide. Stuorámus oassi vástideaddjiin devddii skovi digitálalaččat neahtas, muhto oasáš oassálasttii dutkamuššii maiddái báberskoviin.</p>
<p>Vástideaddjit ovddastedje viidát iešguđet sohkabealle-, ahke- ja giellajoavkkuid ja ruoktoguovlluid. Gieđahallen ja analyserejin vástádusaid olles vástideaddjijoavkku dásis, muhto ohcen maiddái erohusaid iešguđetlágan olmmošjoavkkuid gaskkas.</p>
<p>Stuorra oassi, lagabui bealli dutkamuša vástideaddjiin, muitalii guldalit Yle Sámi rádioprográmmaid duollet dálle. Badjelaš njealjádas muitalii guldalit prográmmaid jogo álo dahje dávjá, ja badjelaš njealjádas jogo hárve dahje ii goassige. Boares dutkamušaide veardidettiin fuomášin, ahte sápmelaččat eai guldal sámerádio šat seamma dávjá go ovdal. Go ovdamearkka dihte 1970-logus sámerádio guldalii álo dahje dávjá sullii bealli vástideaddjiin ja duollet dálle sullii njealjádas vástideaddjiin, leat logut dán beaivve nuppe gežiid. Aktiivvalaš guldaleaddjiid mearri lea áiggiid mielde njiedjan njealjátosiin, go fas duollet dálle guldaleaddjiid mearri lea sturron seamma veardde. Das fuolakeahttá, ahte sápmelaččat eai guldal sámerádio seamma viššalit go ovdal, čájeha dutkamušan, ahte sámerádio lea ain oassi eanaš sápmelaččaid eallimis.</p>
<p>Čađa áiggiid Yle Sámi rádiosáddagiid hárve dahje ii goassige guldaleaddji sápmelaččaid mearri lea molsašuddan sullii 25–30 proseantta gaskkas, ja proseantalohku lei seamma stuoris maiddái mu dutkamušas. Vaikko áigi lea gollan, máilbmi rievdan ja guldaleaddjibuolvvatge molsašuvvan, orru sámerádio goit juoganu muddui olaheamen ain seamma stuorra oasi sápmelaččain.</p>
<p>Dutkamušan vástideaddjit guldaledje Yle Sámi rádio jagi 2018 buot eanemus biillas ja ruovttus. Sámerádio bivnnuhamos guldalanrusttegat ledje biilarádio, dihtor ja beavderádio. Vástideaddjit guldaledje sámerádio buot millosamosit duorastagaid, de bearjadagaid ja goalmmádin vuossárggaid. Millosamosit sii guldaledje Yle Sámi rádioprográmmaid iđđes diibmu 7–9, de eahkes diibmu 17–21 ja goalmmádin eahketbeaivve diibmu 14–17. Buot millosamosit vástideaddjit guldaledje sámerádios ođđasiid ja Sohkaršohkka-nuoraidprográmma, ja buot unnimus sin geasuhedje rohkosprográmmat ja Binna Bánna -mánáidprográmma.</p>
<p>Sámerádio guldalandábit sulastahtte suopmelaš servodaga rádioguldalandábiid, muhto dain ledje maiddái čielga iežas iešvuođat. Dutkamuša vástideaddjit guldaledje sámerádio biillas ja ruovttus čielgasit eanet go suopmelaččat guldalit rádio. Erohusat ledje maiddái guldalanrusttegiin. Vástideaddjit guldaledje sámerádio čielgasit eanet digitála rusttegiiguin go suopmelaččat, geat fas guldalit rádio olu árbevirolaš FM-rádiorusttegiid bokte. Dása lea okta čielga sivva: sámerádio ii gullo Roavvenjárgga máttabealde FM-dávjodagain, man dihte sápmelaččat guldalit sámerádio dakkár rusttegiiguin, main doaibmá neahttarádio. Dát lea stuorra nuppástus maiddái historjjá ektui, go čađa áiggiid sápmelaččat leat guldalan sámerádio eanaš analoga rádiorusttegiid bokte.</p>
<p>Guldalanáiggiid ektui sámerádio guldaleamis orrot dáhpáhuvvan stuorra nuppástusat historjjás dán beaivái. Go ovdamearkka dihte 1970-logus sápmelaččaid mielas buot buoremus vahkkobeaivi guldalit sámegielat rádio lei sotnabeaivi ja nubbin lávvardat, ledje dát guokte beaivvi mu dutkamuša vástideaddjiide buot eahpemillosamos beaivvit guldalit sámerádio. 1970-logus dahkkojuvvon dutkamušas goalmmádin millosamos beaivi guldalit sámerádio lei vuossárga, ja dat doallá sajis ain dánge beaivve. Dat, ahte dutkamuša vástideaddjit guldaledje jagi 2018 sámerádio mielas iđđes, lea oalle ođđa albmanupmi historjjá ektui. 1990-logu rádjai iđit ii lean sápmelaččaide okta daid millosamos áiggiin guldalit sámerádio, muhto dan rájes gitta dán beaivái sámegielat rádio guldaleamis leamaš oalle dássálágaid deaddu eahketbeivviid lassin maiddái iđidiin. Dat, ahte vástideaddjit guldalit Yle Sámi rádiosáddagiid buot millosamosit iđđes diibmu 7–9, vástida váldoservodaga dili, go Suomas buot bivnnuhamos rádioguldalanáigi lea árgaiđit diibmu 8. Eará áiggiid ektui leat goit stuorra erohusat. Go váldoálbmoga dutkamuš čájeha, ahte suopmelaččaid rádioguldaleamis lea deaddu beaivet, orru sápmelaččaid rádioguldaleamis leamen deaddu iđidis ja eahkedis.</p>
<p>Sápmelaččat leat čađa áiggiid atnán eahkediid erenoamáš heivvolaš áigin guldalit Yle</p>
<p>Sámi rádioprográmmaid, ja dilli orru leamen seamma ain dán beaivve.</p>
<p>Ođđasiin leamaš álo mearkkašahtti rolla Yle Sámi rádiosisdoaluin – ja nu lei ain jagi 2018. Badjel bealli vástideaddjiin muitalii guldalit mielas rádioođđasiid ja masá buohkat atne dan beroštahtti fálaldahkan. Dán ja árat dutkamušaid vuođul sáhttáge dadjat, ahte áibbas vuosttas jagiid rájes gitta dán beaivái, badjel 70 jagi áigge, ođđasat leat leamaš Yle Sámi rádio guldaleaddjiide dat buot dehálamos rádiofálaldat. Nubbin millosamos prográmma dutkamuša vástideaddjiide lei nuorra ollesolbmuid</p>
<p>Sohkaršohkka-prográmma, mii lei goittotge oalle njunnošis maiddái ii-beroštahtti prográmmaid joavkkus. Dan sáhttáge atnit prográmman, mii buot eanemus juohká vástideaddjiid oainnuid. Buot eahpemillosamos sámerádio sisdoallu dutkamuša vástideaddjiide ledje rohkosprográmmat.</p>
<p>Dutkamušan bohtosat dorjot teoriijalogus ovdanbuktojuvvon čuoččuhusaid vehádatmediaid mearkkašumiin vehádagaide. Sámerádio mearkkašupmi sápmelaččaide leamaš álo máŋggadását ja mearkkašumit leat bisson sullii seamman čađa áiggiid. Go álgoáiggiid 1950-logus sámerádio čohkkii bearrašiid, sogaid ja giliid ovtta beavddi gurrii ja doaimmai sápmelaččaid áidna diehtojuohkinkanálan, lea dilli rievdan oalle olu dán beaivái, muhto maiddái sulastahttá vuorddekeahtes olu otnáža: sámerádio lea ain okta sámeálbmoga dieđiheaddjiin ja oktiibuktiin. Sámerádio lei mu dutkamuša vástideaddjiide sihke iežas dieđihangaskaoapmi, vuostemedia, giellabargi ja sámi identitehta ja oktiigullevašvuođa huksejeaddji.</p>
<p>Čielgasit stuorámus oassi vástideaddjiin, badjel 85 proseantta, muitalii guldalit Yle</p>
<p>Sámi rádioprográmmaid sámi ságaid dihte. Dat ii leat imaš, daningo vehádatmediat leat dávjá áidna mediat, mat gieđahallet vehádaga áššiid – ja sin iežaset geahččanguovllus.</p>
<p>Dat duohtavuohta, ahte Yle Sápmi lea Suoma áidna sámemedia, láhčá dasa stuorra ovddasvástádusa muitalit sámeálbmogii áššiin, mat gusket dan. Go váldá vuhtii, ahte stuorámus oassi Suoma sámeálbmogis orru sámeguovllu olggobealde iige vealttakeahttá fidne sámeáššiin dieđu mange earáge gáldu bokte, lea Yle Sámi ovddasvástádus doallat sin áiggi dásis sámeservodaga áššiin ain stuorát. Dat, ahte masá buot vástideaddjiide okta sivva guldalit Yle Sámi rádio leat sámi ságat, muitala sápmelaččaid iežas media dárbbašlašvuođas. Sivva dasa, manin aiddo rádios lea sápmelaččaide ain dán beaivve nu stuorra mearkkašupmi diehtojuohkinkanálan, ii čielgan dán dutkamušas. Dutkamušastan ovdanboahtán áššiid vuođul sáhttá jurddašit, ahte dasa sáhttá leat váikkuhan ovdamearkka dihte sámerádio guhkesáiggi árbevieruid váikkuhus dahje dat, ahte váldomediat ja vehádatmedia eará lávddit eai bastte seamma vugiin juohkit ságaid dahje dat, ahte sámerádio lihkostuvvá olbmuid mielas muitalit sápmelaččaid áššiin. Leš sivva rádio stuorra mearkkašupmái sápmelaččaid diehtojuohkingaskaoapmin mii beare, čájeha dutkamušan, ahte sápmelaččain lea ain dán beaivve stuorra goiku gullat sámi ságaid, sámi jienain.</p>
<p>Stuorra oassi vástideaddjiin, badjel 70 proseantta, muitalii guldalit Yle Sámi rádioprográmmaid maiddái sámegiela dihte. Datge ii leat imaš, daningo etnalaš mediat barget dávjá maiddái gielaid gáhtten- ja ealáskahttinbarggu. Yle Sápmi gohčoda rádio dan dehálamos giellaealáskahttinbargoneavvun – iige duššiid dihte. Dutkamušan čájeha, ahte erenoamážit sámegiela oahpahallan sápmelaččaide sámerádio leamaš dehálaš reaidu giela oahppamis. Sámerádios lea giellabargin stuorra ovddasvástádus: nuppe dáfus dat galgá doalahit ja gáhttet sámi girjás giellaárbbi ja nuppe dáfus ođasmahttit ja dievasmahttit sámegiela dálá áiggi dárbbuide. Giela oahpaheami ja gáhttema lassin sámerádio goit doaibmá sápmelaččaide maiddái erenoamáš giellabirasin. Dat lea stuorra oassái sápmelaččaide áidna dilálašvuohta beassat gullat sámegiela árgabeaivvis ja dutkamušan čájehage, ahte máŋgasat huksejit sámerádioin ruktoseaset ja mánáidasaset sámegielat birrasa. Dasa lassin vástideaddjit vásihedje, ahte sámerádios lea dehálaš rolla áiddiid njeaidimis sámegielaid ja -suopmaniid gaskkas. Vaikko máŋggasámegielat sáddagat juhket olbmuid oaiviliid, muitaledje ollusat sámerádio ánssus oahppan áddet ja dohkkehit nuppi sámegiela dahje suopmana. Sámeradio lea dehálaš maiddái mánáid ja nuoraid giela ja identitehta dáfus. Go sámegiella lea gullon ovdamearkka dihte nuorra ollesolbmuid Sohkaršohkka-prográmmas, lea dat nannen sámegielaid normálavuođa nuorra vástideaddjiid čalmmiin.</p>
<p>Lagabui 70 proseantta vástideaddjiin muitalii guldalit Yle Sámi rádioprográmmaid sámemusihka dihte. Máŋggat vástideaddjit muitaledje, ahte Yle Sámi rádiomusihkkafálaldagas leamašan stuorra mearkkašupmi sin mánná- ja nuorravuođas, goas sámemusihka ii beassan jur eará sajiin gullat. Dán beaivve, go sámemusihkka lea olamuttus viidát earáge sajiin go rádios, sáhtášii rádiočuojaheami mearkkašumi gáddit unnon, muhto nu ii leat. Dat, ahte lagabui 70 proseantta vástideaddjiin muitalii guldalit</p>
<p>Yle Sámi rádio ain sámemusihka dihte, duođašta dan leat dehálaš oassi sámegielat rádiosisdoaluid. Historjjás árbevirolaš luođit leat juohkán guldaleaddjiid oainnuid, muhto dan ektui orrot áiggit rievdan. Oktage vástideaddji ii máinnašan, ahte anášii juigosiid čuodjama rádios váttisvuohtan, muhto máŋgasat baicce giitaledje, ahte leat sámerádio ánssus oahppan boares luđiid.</p>
<p>Vástideaddjit atne Yle Sámi rádio oktan dehálamos mearkkašupmin maiddái sámi identitehta ja oktiigullevašvuođa dovdduid nanosmahttima. Yle Sámis leamaš gitta álgoáiggiid rájes erenoamáš rolla sámeservoša huksemis ja nanosmahttimis. Sámerádio lea historjjás váikkuhan dasa, ahte sápmelaččat leat šaddan eanet diđolažžan iežaset gullamis sihke sámi álbmogii ja máilmmi álgoálbmotservošii. Vaikko dán áigge oktavuođaid doallan miehtá máilmmi lea álkkit go goassige ovdal, čájeha dutkamušan, ahte sámerádio lea bisuhan erenoamáš rollas sámeálbmoga oktiibuktin ja ovttasdoallin.</p>
<p>Sullii 40 proseantta vástideaddjiin lei jagi 2018 čielgasit duđavaš sámerádio fálaldahkii, 20 proseantta duhtameahttun ja 40 proseantta eahpesihkkar oainnustis. Dilli ii leat olus rievdan historjjá ektui. 1980-logus badjelaš 40 proseantta sápmelaččain anii sámerádio prográmmaid miellagiddevažžan ja badjelaš 40 proseantta ii nu miellagiddevažžan.</p>
<p>Duđavaš guldaleaddjiid mearri orru bison sullii seamman, muhto duhtameahttumiid oassi lea unnon beliin, go stuorra oassi vástideaddjiin ii máhte meroštallat duđavašvuođas. In čielggadan dán dutkamušas, man stuorra mearkkašupmi Yle Sámi rádios lea iešguđetlágan guldaleaddjiide, muhto árat dutkamušat leat čájehan, ahte maiddái duhtameahttun guldaleaddjit atnet sámerádio mearkkašahtti áššin iežaset eallimis. Dutkamušastan eai loktanan ovdan ovttaskas áššit, maidda guldaleaddjijoavku livččii leamašan čielgasit duđavaš dahje duhtameahttun, muhto seamma áššit máinnašuvvojedje baicce guktuid vástádusain. Ovdamearkka dihte máŋggasámegielat sáddagat, prográmmaid sisdoallu ja sámegiela dássi gávdnojedje sihke duđavaš ja duhtameahttun guldaleaddjiid vástádusain. Aiddo dat, go Yle Sámi rádio guldaleaddjijoavku lea nu girjái – okta olles álbmot unnoraččain gitta boarrásiidda – oidno hui máŋggalágan oaidnun ja jurddan fálaldaga ektui. Vástideaddjit váillahedje</p>
<p>Yle Sámi rádios goit buot eanemus eanet čiekŋalis áššeprográmmaid, eahketprográmmaid, nuoraidprográmmaid, ovttagielat sáddagiid ja sisdoalu dássebealádabbot miehtá Sámi.</p>
<p>Ovdanbukten láidehusastan áimmuin leamašan jurdaga das, ahte sámerádio guldalit váldoáššis sámeguovllu boarrásot buolvva sápmelaččat, geat fas guldalit mielas ođđasiid ja vuoiŋŋalaš prográmmaid. Dat orru gal doallamin oassái deaivása, muhto ii eisige leat olles duohtavuohta. Dutkamušan čájeha, ahte vuorrasot olbmot guldalit Yle</p>
<p>Sámi radio viššalabbot go earát. Sii guldalit sámerádio eanet go nuorra ollesolbmot, muhto nuorra ollesolbmot leat liikká viššalabbot guldalit sámerádio go gaskaagi olbmot.</p>
<p>Guldaleaddjit goit gávdnojit buot ahkeluohkáin, giellajoavkkuin ja ruoktoguovlluin.</p>
<p>Rohkosprográmmaidges ektui dilli lea dat, ahte dat heaŋgájit mu dutkamušas maŋimuš sajis miela miel prográmmaid joavkkus ja ceaggájit vuosttas sajis ii-beroštahtti prográmmaid joavkkus.</p>
<p>Vuorrasot vástideaddjit gal muitaledje guldalit rohkosprográmmaid eanet go earát, muhto dušše unna oasáš sisge guldala daid.</p>
<p>Iešguđetlágan olmmošjoavkkuid sámerádio guldalandábit sulastahtte olu nuppiideaset, muhto lokten ovdan muhtun erohusaid earálágan guldaleaddjiid gaskkas. Aktiivvalaš guldaleaddjit, geat guldalit sámerádio jogo álo dahje dávjá, ledje veardádallamii válljejuvvon ahkeluohkáin eanemus 70–79-jahkásaččain, sohkabeliin eanemus nissonolbmuin, eatnigielaid beales eanemus davvisámegielagiin ja ruoktoguovlluid ektui eanemus roavvenjárgalaččain. Vástideaddjit, geat muitaledje guldalit sámerádio jogo hárve dahje eai goassige, ledje eanemus 40–49-jahkásaččain, almmáiolbmuin, nuortalašgielagiin ja Roavvenjárgga máttabealde ássiin.</p>
<p>Yle Sámi rádio bivnnuhamos sisdoalu, radioođđasiid, guldaledje veardádallamii válljejuvvon joavkkuin millosamosit 40–49-jahkásaš, almmáiolmmoš, davvisámegielat ja eanodatlaš vástideaddjit. Sohkaršohkkages geasuhii eanemus 20–29-jahkásaččaid, almmáiolbmuid, anárašgielagiid ja anárlaččaid. Yle Sámi iđit -prográmmas lei stuorámus guldaleaddjijoavku 40–49-jahkásaččain, nissonolbmuin, davvisámegielagiin ja soađegililaččain. Davviriikkalaš Buorre iđit Sápmi -prográmmages geasuhii eanemus 40–49-jahkásaččaid, almmáiolbmuid, davvisámegielagiid ja ohcejohkalaččaid.</p>
<p>Dearvva! Tiõrv! Tiervâ! -eahketbeaisátta lei buot millosamos 20–29-jahkásaččaide, nissonolbmuide, anárašgielagiidda ja anárlaččaide.</p>
<p>Ovdamearkka dihte arkiivaprográmmat ledje eanemus miel miel 70–79-jahkásaččaide, nissonolbmuide, nuortalašgielagiidda, anárlaččaide ja soađegililaččaide.</p>
<p>Stuorámus oassi vástideaddjiin muitalii guldalit Yle Sámi rádioprográmmaid buot ovddemustá sámi ságaid, muhto maiddái giela, musihka ja eará sivaid dihte. Čalbmái čuzii goittotge dat, ahte go sihke 20–29- ja 40–49-jahkásaš vástideaddjit guldaledje sámerádio oalle dássálágaid sihke ságaid, giela ja musihka dihte, guldaledje 70–79-jahkásaččat sámerádio buot ovddemustá ságaid, dušše muhtun veardde giela ja unnán musihka dihte. Nissonvástideaddjit guldaledje Yle Sámi rádio oalle dássálágaid sihke sámi ságaid ja giela, muhto maiddái musihka dihte – go fas almmáiolbmuide sámegiela ja -musihka gullamis lei čielgasit unnit mearkkašupmi. Iešguđet giellajoavkkuid veardádallamis čielggai, ahte sámi ságaid gullan lei buot dehálamos sivva guldalit sámerádio buot giellajoavkkuide earret suomagielagiidda, geaidda buot dehálamos lei gullat sámegiela.</p>
<p>Sámemusihkages dihte sámeradio guldaledje eanemus davvisámegielat vástideaddjit. Ruoktoguovlluid geahčadettiin fuomášin, ahte sámi ságat ledje dehálamos sivva guldalit sámerádio roavvenjárgalaččaide, ohcejohkalaččaide, anárlaččaide ja Roavvenjárgga máttabealde ássiide – go eanodatlaččat fas guldaledje sámerádio dássálágaid sihke ságaid, giela ja musihka dihte, ja soađegililaččat eanemus giela dihte.</p>
<p>Dat vástideaddjit, geat eai guldal Yle Sámi rádio ollenge, máinnašedje dasa sivvan jogo teknihkalaš váttisvuođaid dahje eará hoahpuid. Buot eanemus Yle Sámi guldaleami oruige jagi 2018 goahcamin nuge dábálaš ášši go teknihkka, nuppiid sániiguin FM-dávjodaga rájálašvuohta. Yle Sápmi ii gullo Roavvenjárggga máttabealde FM-dávjodahkan, mii váikkuha stuorrát guldaleapmái, daningo dego bajábealde lea buktojuvvon ovdan, guldalit sápmelaččat sámerádio váldoáššis biila- ja beavderádioid bokte.</p>
<p>Árvalin láidehusastan, ahte earret eará ođđa áiggi mediafáláldagat, digitála teknologiija ja váldogielat media leat sáhttán čuohcat sápmelaččaid rádioguldaleapmái. Ášši birra ii lean vejolaš dađi eanet árvádallat, daningo varrasamos dutkandieđut ledje badjel 20 jagi duohken. Dutkamušan čájehii, ahte sámerádio mearkkašumit sápmelaččaid eallimis leat ain dán beaivve hui girjái. Sámerádio sihke doallá sápmelaččaid áiggi dásis sin iežaset áššiin, oahpaha ja gáhtte sámegielaid, ja čatná bieđgguid ássi sámeálbmoga nannosabbot oktii. Sápmelaččat atnet sámerádio ain 70 jagi maŋŋáge dehálaš iežas dieđihangaskaoapmin, vuostemedian, giellabargin ja sámi identitehta ja oktiigullevašvuođa huksejeaddjin. Yle Sámi rádio stáđásmuvvan rollat sisttisdollet čiekŋalis mearkkašumiid, maid eai ođđa hutkosat ja eará mediat oro bastán doaimmaideasetguin buhttet. Ođđa áiggi mediafálaldagat, digitála teknologiija ja váldogielat mediat eai leat rivven sápmelaččaid beljiid Sámi jienas.</p>
<p>Vaikko dutkamuš attiige vástádusaid guovtti váldodutkangažaldahkii, váivvida mu dutkin dat, ahte in bastán čohkket vástideaddjijoavkun sámeálbmoga ovddasteaddji čoggosa. Deaivilis čoakkus livččii dahkan vejolažžan generaliseret bohtosiid olles sámeálbmogii. Oainnán goit, ahte dutkamuša stuorra vástideaddjiid mearri ja vástideaddjiid duogážiid girjáivuohta dáhkidit bohtosiid luohtehahttivuođa ja generaliserema vejolašvuođaid goit juoganu muddui. Čájehan dutkamušastan, makkár sámerádio guldalandábit sápmelaččain leat jagi 2018, manin sii guldalit sámegielat rádio ja maid dat sidjiide mearkkaša. Dutkamuš buktá boarásmuvvan dahje oalát váilon dieđuid áiggi dássái, ovddida áddejumi dálá dilis ja láhčá buorre vuođu joatkkadutkamušaide.</p>
<p>Daningo sápmelaččaid ja sámegielat rádio gaskavuohta lea dutkkojuvvon nu unnán, báhce dán vuođđodutkamuša olggobeallái olu áššit, maid livččii ain dárbu dutkat vuoi sámegielat rádio sajádagas dálá máilmmis šattašii čiekŋalis govva. Nákcejin gal rahpat dutkamušastan ovdamearkka dihte sámerádio mearkkašumi sápmelaččaide, muhto hui geahppasit: in beassan dán dutkamuša viidodaga ráddjehusaid dihte čázeoaivvi vuolábeallái. Dutkamuša galggašiige joatkit ovdamearkka dihte guorahallamiin, mo sámerádio lea konkrehtalaččat váikkuhan olbmuid giellamáhttui dahje áddejupmái áššiin, ja mii dan potentiála lea dan dahkat. Oainnán, ahte dutkamuša livččii dárbu dahkat maiddái davviriikkalaččat, sihke sierra Yle Sámi ja maiddái buot sámerádioid guldaleaddjijoavkkuid ektui. Mu dutkamuššii vástidedje maiddái Norgga ja Ruoŧa beale guldaleaddjit, muhto sin oassi vástideaddjiin lei nu unni, ahte in sáhttán analyseret bohtosiid sierra sin vuođul. Dutkamušan addá goit buorre vuođu boahttevuođa dutkamušaid váras.</p>
</body></document>
