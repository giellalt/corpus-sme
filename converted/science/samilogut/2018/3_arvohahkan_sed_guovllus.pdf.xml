<document xml:lang="sme" id="no_id">
  <header>
    <title>Árvoháhkan SED-guovllus</title>
    <genre code="science"/>
    <author>
      <person firstname="Per" lastname="Tovmo" sex="m" born="" nationality=""/>
    </author>
    <year>2018</year>
    <wordcount>2635</wordcount>
    <conversion_status type="standard"/>
    <availability>
      <license type="standard"/>
    </availability>
    <origFileName>http://samilogutmuitalit.no/sites/default/files/3.arvohahkan_sed-guovllus.pdf</origFileName>
    <parallel_text xml:lang="nob" location="3_verdiskapning_i_stn_omradet.pdf"/>
    <metadata>
      <uncomplete/>
    </metadata>
    <version>XSLtemplate $Revision: 161400 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">3 Árvoháhkan SED-guovllus </em>
    </p>
    <p><em type="bold">Per Tovmo</em>, Norgga teknihkalaš-luonddudieđalaš universitehta/Norges Teknisk Naturvitenskapelige Universitet  </p>
    <p><em type="italic">Čoahkkáigeassu</em> <em type="italic">Dán artihkkalis lean árvalan vuogi movt sáhttá meroštallat ollislaš árvoháhkama dan guovllus Finnmárkkus  ja  Romssas  gos  Sámedikki  ealáhusovddideami  doarjjaortnet  (SED)  lea doaimmas, nationálarehketdoallologuid ja barggolašvuođastatistihka vuođul. Mainna lágiin meroštallanvuogi  sáhttá  atnit  lea  govviduvvon  árvoháhkama  árvvu  rehkenastimiin  jagiide 2013 ja 2016. Meroštallamat čájehit ahte árvoháhkan rehkenastojuvvon juohke ássi nammii lea mealgat vuollelis SED-guovllus Romssa ja Finnmárkku gaskameari ektui. Čilgehus dása lea vuollegeappot fidnooassálastin SED-guovllu álbmoga siskkobealde. Muhtin muddui sáhttá dán  sivvan  atnit  ahte  doppe  lea  stuora  oassi  vuorrasit  olbmot,  muhto  deháleamos čilgehusbuvttadahkki lea vuollegeappot fidnooassálastin ahkejoavkkus mii dábálaš dilis dahká bargoveaga, go buohtastahttá Finnmárkku ja Romssa gaskameriin. Jus fidnooassálastin SEDguovllus  livččii  lassánan  dan  dássái  mas  dán  guovtti  fylkka  gaskamearri  lea,  de  livččii árvoháhkan juohke olbmo nammii maiddái leamašan fylkkaid gaskameari dási rájes.  </em></p>
    <p>
      <em type="bold">3.1 Álggahus </em>
    </p>
    <p>Dán  artihkkala  fáddá  lea  ealáhusovdáneapmi  sámi  guovlluin,  dás  definerejuvvon  guovlun Finnmárkkus  ja  Romssas  gos  Sámedikki  ealáhusovddideami  doarjjaortnet  (SED)  lea doaimmas. Iešguđetlágán oasit dás leat ovdal guorahallojuvvon earet eará moanat <em type="italic">Sámi logut muitalit  </em>gáhppálagain.  Claus  (2014)  lea  guorahallan  barggolašvuođa  SED-guovllus  ja geahčadan sihke barggolašvuođa ovdáneami ja bargiid iešvuođaid, buohtastahttojuvvon eará guovlluiguin. Skålnes (2014) lea guorahallan ealáhusovdáneami SED-guovllus dainna vugiin ahte  lea  geahččan  barggolašvuođaminstara  iešvuođaid  guovllu  iešguđet  osiin,  ja barggolašvuođaminstara rievdamiid áiggi badjel. Telemarksforskning, Sámedikki gohččuma olis, lea máŋgga raporttas geahčadan ealáhusovdáneami, innovašuvnna ja man geasuheaddji lea álggahit fitnodaga SED-guovllus, geahča omd. Vareide ja Roncossek (2016). Eará barggut </p>
    <p>leat geahčadan ovttaskasealáhusaid ovdáneami, nugo ovdamearkka dihte Andersen (2017), gii lea geahčadan eanandoalu sámi ássanguovlluin, Broderstad ja Eythòrsson (2014) geat leaba geahčadan  mearrasámi  vuonaid  guolásteami,  Riseth  (2014)  lea  geahčadan  boazodoalu  ja Andersen (2009) lea guorahallan vuođđoealáhusaid ovdáneami.</p>
    <p>Oktasaš eanaš ealáhusovdánahttima guorahallamiin lea ahte dat guorahallet ovdáneami dainna lágiin  ahte  geahčadit  barggolašvuođaminstara,  mas  bargiidčoahkkádus  SED-guovllus, juhkkojuvvon  ealáhusaide,  buohtastahttojuvvo  eará  guovlluiguin  dahje  gehččet  ovdáneami áiggi badjel.</p>
    <p>Riika  ekonomalaš  ovdáneami  meroštallet  dávjá  dainna  go  gehččet  rievdamiid  brutto nationálabuktaga  (BNB),  mii  lea  mihttu  riika  obbalaš  árvoháhkamis  ja  rehkenasto nationálarehketdoalu  vuođul.  Dát  leage  eanemus  geavahuvvon  mihttu  go  buohtastahttet iešguđetge riikkaid ekonomiija. BNB loguid cuvkejit maiddái fylkadássái, vai sáhttit geahčadit árvoháhkama  juohke  ovttaskas  fylkkas.  Dán  rehkenastet  dávjá  brutto  regiovdnabuvttan. Statistihkalaš guovddášdoaimmahat (SGD) almmuha nationálarehketdoalus dáhtaid fylkkaid mielde juhkkojuvvon.</p>
    <p>Buktu dán artihkkalis lea ráhkadit SED-guovllu árvoháhkamii mihtu man vuođđun leat SGD:a nationálarehketdoalu  logut.  Nationálarehketdoallu  ja  BNB:a  meroštallan  ja  árvoháhkan, mihttun  servodaga  ekonomalaš  doaimmaide,  fátmmasta  buot  buktagiid  ja  bálvalusaid buvttadeami  sihke  priváhta  ja  almmolaš  doaimmain.  Vareide  ja  Roncossek  (2016) ovdanbuktima  maiddái  mihtu  SED-guovllu  árvoháhkamii,  man  vuođđun  leat  fitnodagaid rehketdoallodieđut. Okta váivvádus sudno mihtus lea ahte soai duššo njámasteaba fitnodagaid main  lea  rehketdoallogeatnegasvuohta,  ja  ahte  árvoháhkan  almmolaš  sektoris  báhcá.   Erenoamážit  duot  maŋit  mearkkaša  ahte  manahit  ollu  árvoháhkama,  daningo  stuora  oassi barggolašvuođas  SED-guovllus  lea  almmolaš  sektoris.  Ovdamearkka  dihte  lei  41  proseanta barggolašvuođas  jagis  2012  oahpaheamis,  almmolaš  hálddahusas  dahje  dearvvašvuođas  ja fuolahusbálvalusain (Claus 2012). Ovdamunni mihtus maid dás hábmet lea ahte dat fátmmasta árvoháhkama sihke priváhta ja almmolaš  sektoriin, ja dainna lágiin addá eanet  ollislaš gova ekonomalaš doaimmain, dan vuogi ektui mas vuođđun leat rehketdoallodieđut. Nuppe dáfus ferte dás dahkat muhtin navdduid árvoháhkama hárrái muhtin osiin ekonomiijas, mat  sáhttet dahkat  ahte  mihttu  ii  leat  áibbas  dárkil.  Dát  čilgejuvvo  vuolleleappos.  Artihkkalis  lean rehkenastán árvoháhkama guovtti jahkái, muhto jurdda lea ahte dát galgá leat mihttu maid álkit sáhttá  ođasmáhttit  go  ođđa  dáhtat  leat  sajis,  ja  dan  sáhttá  maiddái  rehkenastit  vássán áigodagaide anne vai ovdáneami beassá geahčadit áiggi badjel.   Dát artihkal guovdilastá duššo árvoháhkama mii lea BNB bokte mihtiduvvon. Dás eat oainne ekonomalaš doaimmaid mat eai šatta oassin BNB:ii, nugo dállodoalu barggut ja eaktodáhtolaš barggut  main  ii  leat  bálká.  Go  dát  doaimmat  eai  leat  fátmmastuvvon,  de  BNB  duolbmá servodaga árvoháhkama (Brunvoll ja Kolshus (red.) 2011). Buktagiid buvttadeapmi bivddus ja guolásteamis iežas atnui, ja eará lágan meahcástallamat leat fátmmastuvvon, muhto mu dieđu mielde  dát  juhkkojuvvojit  fylkkaide  seamma  vugiin  go  márkanii  oaivvilduvvon  ealáhusat. Davviguovlluin lea nanu vierru alcceseaset buvttadit bivddu, guolásteami, boazodoalu ja ollu eará meahcástallamiid bokte (Sámediggi 2016, Holen je. 2017). Boazodoallu lea bearašealáhus mas buot agát bearašlahtut leat fárus buvttadeamis, ja nissonolbmot ovddidit ollu árvoháhkamis mii  ii  čálihuvvo  BNB:ii.  Sáhttá  danin  jurddašit  ahte  seamma  juogustusdeattut,  go  márkanii oaivvilduvvon  ealáhusdoaimmain,  mielddisbuktet  ahte  dán  árvu  dulbmojuvvo  fylkkaide juhkkojuvvon  nationálarehketdoalus  ja  ahte  árvoháhkan  SED-guovllus  dasto  maiddái dulbmojuvvo.</p>
    <p>
      <em type="bold">3.2 Árvoháhkamii mihttu </em>
    </p>
    <p>Dán teakstaoasis válddahuvvo movt SED-guovllu árvoháhkama mihttu lea huksejuvvon.</p>
    <p>Dan maid dávjjimusat gohčodit árvoháhkamin min regiovnnas lea bruttobuvtta. Bruttobuvtta lea  árvu  mii  boahtá  buot  regiovnna  buvttadeamis,  mas  leat  geassán  gálvobiju,  namalassii álgoávdnasiid dahje válmmasbuktagiid maid atnet buvttadeamis. Dan ferte váillidit, vai hehtte duppallohkama. Rehkenastimiid  vuođđun atná dáhtat barggolašvuođas ja danin  oažžu eanet dieđuid go deattuha bruttobuktaga  juohke bargi nammii:</p>
    <p><em type="italic">(1) Bruttobuvtta = Juohke bargi bruttobuvtta x bargiidlohku</em> </p>
    <p>Ii leat vejolaš atnit árvoháhkama dieđuid  juohke bargi nammii, nu ahte geavatlaččat SGD:s dahket meroštallamiid ealáhusdásis</p>
    <p><em type="italic">(2)  Ealáhusa  bruttobuvtta  =  Juohke  bargi  bruttobuvtta  ealáhusas    x bargiidlohku ealáhusas</em> </p>
    <p>Árvoháhkan  regiovnnas,  mihtiduvvon  bruttobuktaga  bokte,  lea  dasto  buot  regiovnna ealáhusaid bruttobuktagiid submi, rehkenaston (2.) bokte.     Relašuvnnas (2) ovdanboahtá ahte deaivvadit guvttiin hástalusain go galgat meroštallat SEDguovllu bruttobuktaga. Fertet gávnnahit (gaskamearálaš) bruttobuktaga juohke bargi nammii dain iešguđetlágán ealáhusain ja fertet gávnnahit man gallis leat barggus guovllu iešguđetlágán ealáhusain. Mainna lágiin dan gieđahallá lea čilgejuvvon vuollelis.  Vuosttaš hástalus lea ahte mii eat dieđe mii árvoháhkan (bruttobuvtta) lea juohke bargi nammii dain  iešguđetlágán  ealáhusain  SED-guovllus,  daningo  das  ii  almmuhuvvo  makkárge statistihkka.  Ferte dasto navdit ollu árvoháhkan juohke bargi nammii lea. Anán dás seamma bargovuogi  go  Nyhus  ja  Tovmo  (2013),  geat  leaba  rehkenastán  árvoháhkama Troandinregiovdnii.  Troandinregiovdnii  gullet  obba  lohkui  ovcci  suohkana  Troandima guovllus. Nyhus ja Tovmo navdiba ahte árvoháhkan juohke bargu nammii Troandinregiovnnas lea seamma go Lulli-Trøndelag fylkkas. SED-guovllu árvoháhkama mihtu dáfus sisttisdoallá dát navddu ahte árvoháhkan juohke bargi nammii dain iešguđetlágán ealáhusain mat leat dain osiin SED-guovllus mat gullet Romssa fylkii, lea seamma go árvoháhkan juohke bargi nammii olles  Romssa  fylkkas  seamma  ealáhusain.    Dan  oassái  SED-guovllus  mii  lea  Finnmárkkus adnojit  logut  árvoháhkamis  juohke  bargi  nammii  olles  Finnmárkku  fylkka  ovddas.  Jus árvoháhkan  juohke  bargi  nammii  duođas  lea  vuollegeappos  SED-guovlluin  go  fylkkain,  de árvoháhkan SED-guovlluin badjelmeari estimerejuvvo. Dás aŋkke lea unnit mearkkašupmi go guorahallá ovdáneami áiggi badjel, nu guhká go spiehkasteapmi dás lea oalle stáđis.   SGD:a  statistihkain  fylkkaid  bruttobuktagiin  juhkkojuvvon  ealáhusaide  leat  ollu  ealáhusat bidjon oktii. Dáhtat mat lea olahan muttus barggolašvuođas leat eanet  bienalaččat, dan dihte go  daid  almmuhit  ealáhusaid  váldojoavkkuid  vuođul,  namalassii  dan  guokte  vuosttaš  logu vuođul mat leat fitnodagaid kodain ealáhusluohkkájuoguid standárddain  (NACE-koda). Dát dagaha  dárbbašlažžan  oktii  náitit  muhtin  ealáhusaid  sihke  bruttobuktaga  ja  barggolašvuođa hárrái  go  galgá  meroštallat  regiovnna  árvoháhkama.  Tabealla  A1  appendiksas  addá oppalašgeahčastaga dan 31 ealáhusas mat regiovnna árvoháhkama navddu vuođđun leat.  Lassin  ealáhusaid  bruttobuktaga  meroštallamii,  de  SGD  rehkenastá  bruttobuktaga viessobálvalusaide mat eai čadno barggolašvuhtii. Ágga das lea ahte viessokapitála dahká dan mađe  stuora  oassemeari  ollislaš  kapitáladuvssas ahte  lea  dehálaš  ahte  nationálarehketdoallu njámasta dán kapitála oasi buvttuid. Rehkenastimiin dás guođán daid, danin go guovdilastán ealáhusovdáneami.  Go  bohtosat  ovdanbuktojit  vuollelis,  de  SED-guovlluid  árvoháhkan buohtastahttojuvvo  vástideaddji  mahtodagaiguin  Romssas  ja  Finnmárkkus.  Viessobálvalusat leat danin doppe maiddái guđđojuvvon.  Nubbi hástalus lea ahte eat dieđe vissásit bargiid logu SED-guovllus. Vuollegeamos dásis mas SGD almmuha barggolašvuođastatistihkaid leat suohkanat, mii mearkkaša ovdamearkka dihte ahte  eat  sáhte  fátmmastit  muhtin  oasi  suohkaniin.  Jagis  2006  fátmmastii  SED-guovlu  21 suohkana ja 10  gielddaoasseguovlluid (Slaastad 2016). Dan 31 suohkanis ledje 13 suohkana Finnmárkkus,  14  Romssas  ja  njealje  Nordlánddas.  Čuovvolan  Skålnesa  (2014)  ja  guođán gávpotsuohkaniid Álaheaju, Mátta-Várjjaga ja Romssa. Dasa lassin dagan vel ovtta ráddjejumi go váillidan dan njealji suohkana Nordlándda fylkkas mat leat oassin SED-guovllus. Dát álkida rehkenastimiid  árvoháhkamis  ja  dasa  lassin  lea  duššo  okta  dan  njealji  suohkanis (Divttasvuotna) gos sámi álbmot dahká eanetlogu álbmogis, nu ahte olles suohkan lea oassin SED-guovllus. Dan dihte go oasit suohkaniin eai sáhte leat oassin, lean válljen fátmmastit buot suohkaniid Romssas ja Finnmárkkus, main oasit suohkanis gullet SED-guvlui. Suohkanat mat leat fátmmastuvvon leat vuosihuvvon tabeallas 3.1.: Bargovuohki maid badjelis lean čilgen galgá nappo mihtidit obbalaš árvoháhkama tabealla 1 suohkaniin, nu ahte sáhttit mihtidit árvoháhkama suohkaniin Romssa ja Finnmárkku fylkkain main olles dahje oasit suohkanis leat SED-guovllu siskkobealde.</p>
    <p>
      <em type="bold">3.3 Meroštallojuvvon árvoháhkan </em>
    </p>
    <p>Dán oasis ovdanbuvttán meroštallojuvvon árvvuid mat gullet árvoháhkamii SED-guovllus, mat leat rehkenaston daid mihtuid vuođul maid badjelis lean válddahan. Meroštallamiid vuođđun leat  dáhtat  jagi  2016  rájes,  dan  dihte  go  dát  leat  ođđaseamos  nationálarehketdoallodáhtat fylkadásis  mat  leat  almmuhuvvon.  Dasa  lassin  lean  dahkan  sullasaš  rehkenastimiid  dáhtaid vuođul jagis 2013 govvidan dihte movt mihtu sáhttá atnit guorahallat árvoháhkama ovdáneami áiggi  badjel.  Buot  dáhtat  leat  vižžon  SGD:a  Statistihkkabáŋkkus.  Árvoháhkama  logut  leat vižžon  nationálarehketdoallostatistihkas.  Dáhtat  barggolašvuođas  leat  registtardieđut  vižžon bargomárkanstatistihkas.  Lađastallamis  vuolleleappos  anán  maiddái  dáhtaid  olmmošlogus, ahkečoahkkádusas ja álbmoga eará iešvuođain. Daid dáhtaid lean viežžan SGD:a KOSTRA:s (Suohkan-Stáhta-Raporteren).</p>
    <p>Árvoháhkama logut  iešalddis muitalit dávjá unnán ja lea danin  ávkkálaš buohtastahttit eará guovllu loguiguin. Dás lean válljen atnit Romssa ja Finnmárkku bruttobuktaga čoahkkehámis buohtastahttinvuođđun.  Dát  leat  seamma  go  dat  duohta  logut  maid  SGD  almmuha nationálarehketdoallostatistihkas,  earetgo  ahte  viessobálvalusaid  árvvut  leat  váilliduvvon. Váivvádus fylkkain buohtastahttit lea ahte árvoháhkan SED-guovllus fátmmastuvvo maiddái buohtastahttinvuođus,  ja  ovdamunni  lea  fas  ahte  buohtastahttit  guovlluid  mat  leat  oba ovttalágánat  ealáhusčoahkkádusa  ja  ássanmálle  dáfus.  Tabealla  3.2.  ovdanbuktá meroštallamiid.   Bohtosat  čájehit  ahte  jagis  2016    lei  bruttobuvtta,  dahje  ollislaš  árvoháhkan,  SED-guovllus roahkka  19  miljárdda  ruvnno.  Vareide  ja  Roncossek  (2016)  rehkenasttiiga  ollislaš árvoháhkama,  duššo  rehketdoallodieđuid  vuođul,  leat  4,5  miljárdda  ruvdnon  jagis  2015.  Meroštallamiid  gaskkas  stuora  erohusa  sivvan  lea  ahte  árvoháhkama  mihttu,  maid  dás  leat hábmen,  fátmmasta  buot  buvttadeami,  maiddái  almmolaš  sektoris.  Seahtit  maiddái  namuhit ahte oassi erohusas sáhttá boahtit das go dán artihkkala mihttu sáhttá veaháš liiggás veardidit árvoháhkama,  daningo  árvoháhkan  juohke  bargi  nammii  SED-guovllu  iešguđetlágán ealáhusain lea navdon leat seamma go fylkkaid gaskamearri.</p>
    <p>Vuolitravdadiehtu  tabellii:  Bruttobuvtta  viessobálvalusaid  hárrái  lea  guđđojuvvon,  SEDguovlluin ja fylkkain</p>
    <p>Jagis  2013  lei  bruttobuvtta  SED-guovllus  15,7  miljárda  ruvnno,  mii  mearkkaša  ahte  lei lassánan 21,4 proseanttain golmma jagis 2013 rájes 2016 rádjái. Rehkenastojuvvon jahkásaš  goargŋumii lea dat seammgo 6,7 proseantasaš gaskamearálaš jahkásaš lassáneapmi. Buot logut leat  rievddadeaddji  hattit,  namalassii  nominealla  mahtodagat,  mii  mearkkaša  ahte haddegoargŋun seamma áigodagas ii leat vuhtiiváldon. Jus navdit ahte haddegoargŋun árvvuin mat  leat  buvttaduvvon  SED-guovllus  lea  seamma  go  haddegoargŋun  visot  dain  mat  leat buvttaduvvon  Nannan-Norggas  seamma  áigodagas,  de  lea  reálagoargŋun  12,5  proseanta. Reála-  dahje  hivvodatgoargŋuma  oažžut  go  váillidit  dan  oasi  goargŋumis  mii  lea  šaddan inflašuvnna  dihte  gaskal  2013  ja  2016,  ja  ii  leat  šaddan  hivvodat  buvttadeami  dihte.  Dát mearkkaša  ahte  jus  jurddašit  ahte  visot  mii  buvttaduvvo  guovllus  sáhttá  oktiičaskkit  oktan buvttan, de livčče jagis 2016 buvttaduvvon 12,5 proseanta eanet gáhppálagat dán buktagis go jagis 2013, nappo lea lassáneapmi fuopmášahtti.</p>
    <p>Go  galgá buohtastahttit árvoháhkama  geográfalaš guovlluid  gaskkas,  mat leat  iešguđetlágán mahtosaččat, nugo riikkaid dahje regiovnnaid, de dávjá heivehit  bruttobuktaga (regiovnnaid) ja  brutto  nationálabuktaga  (riikkaid)  áššáigullevaš  guovlluid  ássiidloguide.  SED-guovllus dagai  bruttobuvtta,  dahje  árvoháhkan,  334  567  ruvnno  juohke  ássi  nammii  jagis  2016. Olmmošlohku áigodagas lei oalle stáđis, nu ahte lassáneapmi, mii lei 21,7 proseanta, lei sullii seamma mahtosaš go obbalaš árvoháhkama lassáneapmi. Tabeallas 2 ovdanbuvttán maiddái Romssa ja Finnmárkku loguid  čoahkkehámis. Okta buohtastahttin  mii  lea dahkkon vuosiha ahte árvoháhkan juohke ássi nammii SED-guovllus jagis 2016 lei goit 84 proseanta Romssa ja Finnmárkku vástideaddji árvvus. Jagis 2013 lei árvoháhkan juohke ássi nammii duššo birrasiid 80  proseanta  Romssa  ja  Finnmárkku  árvvus,  nu  ahte  erohus  lea  unnon  SED-guovllu  garra lassáneami dihte. Áibbas vuolemusas tabeallas 2 oaidnit loguid mat leat Norgii obbalaččat. Dát lea  submi  bruttobuktagiin  mat  leat  rehkenaston  juohke  fylkkas  ja  mat  danin  spiehkastit almmolaš  loguin  čadnon  olles  riikka  brutto  nationálabuktaga  (BNB)  lassáneapmái. Ovdanboahtá  ahte  árvoháhkan  juohke  ássi  nammii  sihke  SED-guovllus  ja  Romssas  ja Finnmárkkus  lea  mealgat  vuolleleappos  go  riikagaskamearri,  nugo  dutkamat  ovdal  maiddái leat vuosihan. Seammás lea garra lassáneapmi sihke Romssas ja Finnmárkkus obbalaččat ja SED-guovllus, nu ahte erohusat leat unnon áigodagas.</p>
    <p>Mii lea čilgehus dasa ahte árvoháhkan juohke ássi nammii lea vuollegeappos SED-guovllus go Romssas  ja  Finnmárkkus  obbalaččat?  Árvoháhkan  juohke  bargi  nammii  dain  iešguđetlágan ealáhusain navdit leat seamma, nu ahte dat ii dohkke čilgehussan. Muhto ealáhusčoahkkádus ii leat ovttalágán ja jus lea nu ahte SED-guovllus lea  <span type="quote">«gánnáhahtekeahtes»</span> ealáhusčoahkkádus, daningo stuorimus oassi bargiin barget ealáhusain main lea unnán árvoháhkan, de dát sáhttá dagahit vuollegeappot árvoháhkama. Dán sáhttá iskkat go čatná bruttobuktaga bargiid lohkui, baiccago olmmošlohkui. Tabeallas 3.3. lea nu dahkkon.</p>
    <p>Logut tabeallas 3.3 čájehit ahte jagis 2013 lei árvoháhkan juohke bargi nammii SED-guovllus 98 proseanta vástideaddji mahtodagas Romssas ja Finnmárkkus obba hámis. Dat mearkkaša ahte  oasáš  spiehkasteamis  gaskal  SED-guovllu  ja  Romssa  ja  Finnmárkku  sáhttá  čilget ealáhusčoahkkádusain. Jagis 2016 lei aŋkke árvoháhkan juohke bargi nammii badjelis SEDguovllus, nu ahte ealáhusčoahkkádus akto buktá eanet árvoháhkama go Romsa ja Finnmárku čoahkkehámis. Dát nuppástuvvan lea maiddái oassi čilgehusas dasa ahte árvoháhkan juohke ássi nammii SED-guovllus eanet sulastahttá Romssa ja Finnmárkku jagis 2016, go jagis 2013.</p>
    <p>Daningo  erohusat  ealáhusčoahkkádusas,  maid  mii  dán  oktavuođas  ipmirdit  erohussan árvoháhkamis juohke bargi nammii, eai nagot čilget manin árvoháhkan juohke ássi nammii lea unnánit  SED-guovllus  go  fylkkain  obba  hámis,  de  ferte  dat  áibbas  čielgasit  leat  čadnon álbmoga  bargiidoassemearrái.  Barggolašvuođaoassemeari  logut,  sihke  mihtiduvvon  obbalaš ássiidlogu dáfus ja loguid dáfus ássiin mat ledje gaskal 16-66 jagi, lea vuosihuvvon tabeallas 4.</p>
    <p>Logut  tabeallas  4  čájehit  barggolašvuođaoassemeari  meroštallojuvvon  ássiidlogu  ektui,  mii SED-guovllus  lea  birrasiid  10  proseantapoeaŋŋa  vuollelis  go  Romssa  ja  Finnmárkku gaskamearri,  goappaš  jagiide,  ja  das  lea  mihtilmas  erohus.  Erohus  lassána  vel  eanet  go oassemearri  meroštallojuvvo  ássiidlogu  ektui  ássiin  mat  leat  gaskal  16-66  jagi.  Man  ollu mearkkašupmi  das  lea,  sáhttá  govvidit  jurddaeksperimeanttain  mas  jurddašit  ahte  bargiid oassemearri SED-guovlluin lassánii Romssa ja Finnmárkku gaskameari rádjái. Dát livččii jagis 2016 addán birrasiid 4 000 eanet  bargi. Jus jurddašit ahte dát  ođđa bargit  livčče juohkásan ealáhusaide  dego  2016:s  ,  nu  ahte  livččii  gártan  seamma  proseantasaš  stuoru bargguiduhttinlassáneapmi buot ealáhusain, de livččii dagahan ahte bruttobuvtta lei šaddat 393 000  juohke  ássi  nammii.  Dalle  livččii  árvoháhkan  leamašan  99,1%  Romssa  ja  Finnmárkku gaskamearis,  mii  máksá  ahte  goasii  olles  erohusa  árvoháhkamis  juohke  ássi  nammii  sáhttá čilget dainna ahte barggolašvuođaoassemeari lea vuollegeappot SED-guovllus.   Nagoditgo  čilget  manin  barggolašvuođaoassemearri  lea  vuollegeappot?  Álbmoga ahkečoahkkádus lea dehálaš  buvttadahkki. Go ássiid, mat leat dan agis goas dábálaččat leat bargoárjjalaččat, oassemearri   lea unni, de dat addá vuollegeappot barggolašvuođaoassemeari. Iskkan dihte dán lean mun buohtastahttán oassemeari ássiin gaskal 16-66 jagi. Vaikko oallugat dain  nuoramusain  vázzet  skuvllaid,  de  lea  aŋkke  dát  ahkejoavku  maid  dábálaččat  navdet bargoveahkan. Tabealla 4 logut vuosihit ahte SED-guovllus lea oassemearri gaskal 16-66 jagi veaháš vuollegeappos go Romssa ja Finnmárkku gaskamearri, ja ágga dása lea vuosttažettiin ahte vuorrasit olbmuid oassemearri lea alladeappot. Ferte danin vuordit ahte fidnooassálastin guovllus  lea  vuollegeappot.  Vai  sáhttá  dadjat  juoidá  ovdáneamis  ovddasguvlui,  de ovdanbuktojuvvo  maiddái  oassemearri  álbmogis  geat  ledje  vuollel  17  jagi  2016:s.  Dat  lea maiddái  vuollegeappot  SED-guovllus  ja  čujuha  ahte  hástalus  das  ahte  oalle  vuollegis oassemearri álbmogis leat bargoveagas, dat lassána jagiin mat bohtet.</p>
    <p>Eará dilálašvuohta mii sáhttá čilget erohusa lea molsašuvvan oassemearis sis geat dábálaččat leat  bargoveagas,  muhto  geat  eai  leat  barggus,  ovdamearkka  dihte  daningo  sis  ii  leat  bargu dahje  eará  ákkaid  dihte  leat  gártan  bargoveaga  olggobeallái.  Lean  guorahallan  dán  go  lean geahččan dáhtaid mat vuosihit loguid sis geat leat čálihuvvon bargonávccahisvuođapensionistan  dahje  geat  leat  bargguhisvuođas,  goappaš  mahtodagat meroštallojuvvon logu ektui ássiin geat leat gaskal 16-66 jagi. Loguid lean raporteren tabeallas 4 ja dat čájehit ahte bargonávccahisvuođaoassemearri lea stuoribut SED-guovllus. Jagis 2016 lei bargonávccahisvuođapensionisttaid lohku, logu ektui ássiin gaskal 16-66 jagi, badjelaš 13 proseanta ja birrasiid čieža proseantapoeaŋŋa badjelis go Romssa ja Finnmárkku gaskamearri. Joatkevaččat lea sin oassemearri, geat leat bargguhisvuođas, veaháš vel badjelis. Dan guovtti jagis, go meroštallamat leat dahkkon, lea bargguhisvuohta birrasiid bealle proseantapoeaŋŋa badjelis SED-guovllus go Romssa ja Finnmárkku gaskamearri. Dát lea vuollelis go maid NAV raportere, muhto  dat lea dan dihtego dás lea bargguhisvuohta mihtiduvvon logu ektui olbmuin geat ledje ahkejoavkkus 16-66 jagi, ja ii bargoveaga ektui, mii lea vuollegeappot.</p>
    <p>
      <em type="bold">3.4 Oktiigeassu </em>
    </p>
    <p>Dán artihkkalis lean árvalan vuogi movt sáhttá meroštallat SED-guovllu obbalaš árvoháhkama. Mainna  lágiin  meroštallanvuogi  sáhttá  atnit  lea  govviduvvon  meari  rehkenastimiin  jagiide 2013 ja 2016. Meroštallamat čájehit ahte árvoháhkan meroštallojuvvon juohke ássi nammii lea mealgat  vuollelis  SED-guovllus,  dan  ektui  mii  dahká  Romssa  ja  Finnmárkku  gaskameari. Čilgehussan  dasa  lea  vuollegeappot  fidnooassálastin  SED-guovllu  álbmoga  siskkobealde. Muhtin oassi sivas manin ná lea, guoddá dat ahte doppe lea stuorra oassi álbmogis vuorrasit olbmot, muhto deháleamos čilgehusbuvttadahkki lea ahte fidnooassálastin lea vuollegeappos ahkejoavkkus  mii  dábálaš  dilis  dahká  bargoveaga,  go  buohtastahttá  Finnmárkku  ja  Romssa gaskameriin. Jus  fidnooassálastin SED-guovllus  livččii lassánan dan dássái  mas dán  guovtti fylkka gaskamearri lea, de livččii árvoháhkan juohke ássi nammii maiddái leamašan fylkkaid gaskameari  dási  rájes.  Dát  muitala  ahte  guovllus  leat  nanu  vejolašvuođat  lassánahttit ealáhusovdáneami ovddas guvlui.</p>
  </body>
</document>
