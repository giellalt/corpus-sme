<document xml:lang="sme" id="no_id"><header><title>Sámi mediat - beroštupmi, mahtodat ja rámmaeavttut</title><genre code="science"/><author><person firstname="Johan Ailo" lastname="Kalstad" sex="m" born="" nationality="NO"/></author><translator><unknown/></translator><translated_from xml:lang="nob"/><year>2010</year><wordcount>5955</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/2.sami_mediat.pdf</origFileName><parallel_text xml:lang="nob" location="2.samiske_medier.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">2  Sámi mediat - beroštupmi, mahtodat ja rámmaeavttut  </em></p>
<p><em type="bold">Johan Ailo Kalstad, </em>Siviilekonoma <em type="bold">  </em></p>
<p><em type="italic">Čoahkkáigeassu </em></p>
<p><em type="italic">Sámi  mediain  lea  leamaš  positiivvalaš  ovdáneapmi  jahkeduhátmolsašumi maŋŋel  fálaldaga,  beroštumi  ja rámmaeavttuid ektui.  Dán áigodagas lea  NRK Sámi  Radio  nannen  sajádagas  Sámedikki  jienastuslogu  respondeanttaid vuoruhuvvon  mediaválljejupmin.  Guđas  logis  oaivvildedje  2009  ahte  kanála addá buoremus dieđuid sámi dilálašvuođain, golmma logi olbmo vuostá 2005. Erenoamážit  boktet  tv-sáddagat  beroštumi,  sihke  sámi  álbmogis  ja  muđui álbmogis.  </em></p>
<p><em type="italic">Seammás  lea  beroštupmi  njiedjan  dárogielat  báikkálašmediaide  diehtooarrin sámi  áššiide.  Oassi  álbmogis  mii  vástida  ahte  báikkálaš  áviissat  dahje  NRK báikkálašsáddagat  leat  sin  deháleamos  diehtogáldut  sámi  áššiide,  lea  beliin unnon 2005  rájes.  Dát  muitala ahte  NRK  Sámi  Radio ovdáneapmi  lea  leamaš goasttádussan mediafálaldagaide mat eai leat sámi.    </em></p>
<p><em type="italic">Áviissain lea Ságat áviisa deaddilanlohku lassánan 14,7 % 2000 rájes, seammás go ollislaš áviisajohtu Norggas lea mannan maŋos. Nuppe geažis lea sámegielat áviisafálaldagaid  deaddilanlohku  goasii  beliin  unnon  maŋŋel  go  Min  Áiggi  ja Áššu ovttastuhtte Ávvirin. Ávvira deaddilanlohku ii lean 2009 bálljo badjelis go dan logu maid Min Áigi akto dagai ovdal ovttastumi Áššuin.   </em></p>
<p><em type="italic">Interneahta  geavaheapmi  lea  lassánan  sápmelaččaid  gaskkas.  Ovcci  logi olbmos vástidit ahte sis lea vejolašvuohta atnit interneahta, 2005 ektui go ledje golbma  olbmo  njealji  olbmos.  Sámi  interneahttamediaidatnu  lea  maiddái ovdáneame, erenoamážit nuorabuid gaskkas.  </em></p>
<p><em type="bold">2.1  Álggahus </em></p>
<p>Sorjjasmeahttun  mediain  lea  guovddáš  rolla  arenan  oaivillonohallamiidda, dehálaš  áššiid  čuvgejupmái,  moaitinveara  fápmodilálašvuođaid  guorahallamii, kulturgaskkusteapmái ja nu ain.   Sámi  mediaid  ovdánahttin  lea  danin  leamaš  guovddážis  barggus  bealuštit  ja ovddidit sámi kultuvrra, gitta nu guhkas maŋás go vuosttaš sámi áviissa rádjái <em type="italic">Muittalægje  čuvgetusa  sami  gaskat</em>    mii  almmuhuvvui  áigodagas  1873-1875. Sámi bealis leat juolludan ollu beroštumi sierra sámi mediaid ásaheapmái, man bargu lea dagahan ahte odne leat sámi  mediafálaldagat radios, tv:s, áviissain ja interneahtas. Dát artihkal ohcala addit kvantitatiiva gova sámi mediaid otná dilálašvuođas go deattuha  anu  ja  rámmaeavttuid.  Artihkal  čuovvu  <em type="italic">Sámi  statistihkka  fágalaš lađastallan  joavkku  </em>mandáhta,  ja  addá  čoahkkáigeasu  statistihkas  mii  lea áimmuin, ja ulbmil dasto ii leat buktit ođđa dieđuid. Dan muddui go lea leamaš vejolaš, leat baicca atnán diehtogálduid maid geažosáiggi ođasmahttet. Artihkal geahččá mediatrendaid jahkeduhátmolsašumis otnážii, ráddjejuvvon eanaš aivve dainna man nanus duohken ođasmahttojuvvon dieđut leat.     </p>
<p>Eli  Skogerbø  (2000)  vuođđudallá  dárbbu  sierra  sámi  ja  álgoálbmotmediaide earet  eará  dainna  go  lea  dárbu  arenaide  politihkalaš  oaivilávnnasteapmái  sámi servvodaga  siskkobealde,  siskkáldas  sámi  digaštallamiidda  giela,  kultuvrra  ja identitehta ovdáneamis, ja maiddái vai sámi álbmogis lea jietnaguoddi mii olaha guovddáš  mearrádusdahkkiid  sihke  sámi  servvodagas  ja  stuora  servvodagas. Sámi mediain lea dasto duppal dimenšuvdna danin go leat minoritehtagaskaoamit. Ovtta geažis galget loktet áššiid maid sámi servvodaga siskkobealde  háliidit digaštallat,  ja leat  arenan giela  ja kultuvrra ovdáneapmái. Nuppe geažis galget vel dasa lassin čuvgehit mearkkašahtti dilálašvuođaid sámi servvodagas norgga majoritehtaálbmogii.</p>
<p>Dat lea mealgadaš doaibma. Árbevirolaš sámi ássanguovlu Norggas fatná Elgå rájes  Hedmarkas  gitta  Finnmárkui  davvin,  ja  dan  álbmot  lea  heterogena  ja bieđggus. UNESCO lea moanat sámi giela defineren áitojuvvon giellan, ja ollu sápmelaččat eai odne hálddaš sámegiela.    Nuppe  dáfus  lea  sámi  servvodagas  Norggas  leamaš  garra  ovdáneapmi  ollu beliin.  Ollu  sámi  kulturdoaimmaheaddjit  ja  –arenat  leat  odne  gaskariikkalaččat rámiduvvon, ja ollu báikkiin barget máđoheames barggu ealáskahttit sámi giela ja  kulturhámi.  Seammás  leat  odne  mahttás  digaštallamat  dan  birra  maid sápmelaččaid iešstivrejupmi galgá sisttisdoallat, ja oainnut leat máŋga ja dávjá vuostálaga. Addit áššáigullevaš mediafálaldaga mii vástida dáidda hástalusaide ja vuosiha girjás sámi servvodaga, lea erenoamáš gáibideaddji bargu.</p>
<p>Sámi mediaid vuoruheapmi lea maŋemus logi jagiid leamaš stuoris, ja veahkkin lea leamaš nanu politihkalaš doarjja. NRK Sámi Radios lea odne sajádat sierra divišuvdnan NRK doaimmahagas. Sis lea odne govda fálaldat beaivválaš tv- ja radiosáddagiiguin,  teaksta-tv:in  ja  interneahttasiidduiguin.  Muhto  maiddái deaddiluvvon  mediain  lea  leamaš  positiivvalaš  ovdáneapmi  maŋemus  jagiid. 2008  duohtandagaiba  Ávvir  ja  Ságat  ollu  jagát  mihtu,  šaddat  beaiveáviisan. Buorre veahkkin lei almmolaš  preassadoarjja, go lassánii 13,9 miljovnnas 18,9 miljovdnii  seamma  jagi.  Politihkalaš  doarjja  maid  sámi  mediat  ožžot, vuođustuvvo dáid mediaid rollain, arenan oaivillonohallamii ja giela ja kultuvrra ovdáneapmái.  Danin  lea  dárbbašlaš  guorahallat  man  muddui  mediaid  albma ilmmis  atnet  ja  movt  dat  nákcejit  deavdit  rollaset,  sihke  sámi  álbmoga  ektui  ja stuora servvodaga ektui.</p>
<p><em type="bold">2.1.1 Diehtogáldut, metoda ja ráddjen </em></p>
<p>Dán  artihkkala  vuođđun  lea  statistihkka  mii  jo  gávdno  suorggis, váldonjuolggaduslaččat  jahkásaš  geavaheddjiidiskosiid  ja  raporttaid  hámis. Artihkkala leat ráddjen dieđuid vuođul mat leat oažžumis, nu ahte čuvgeha daid maid  sáhttit  dadjat  leat  árbevirolaš  sámi  mediat  norgga  bealde  radio,  tv  ja áviissaid siskkobealde, lassin daid interneahttasiidduide. Sámi mediaid defineret dán  vuoru  riikkaviidosaš  median  mat  vuostáváldet  erenoamáš  preassadoarjaga sámi fálaldagaideaset dihte (Ávvir ja Ságat), ja kanálat mat njuolggadusaideaset ja  konsešuvnnaideaset  bokte  leat  geatnegahtton  addit  sámi  fálaldaga (váldonjuolggaduslaččat NRK, ja lassin muhtin muddui Radio Norge ja P4).        Lagasradiostašuvnnat, magasiinnat, sosiála mediat, čáppagirjjálašvuohta jna. eai dasto leat oassin das. Mediafálaldat ruoŧa, suoma ja ruošša bealde sámis – maid maiddái  norgga  bealde  sápmelaččat  atnet  –  eaige  leat  oassin.  Viidásit  eat guorahala  oktasaš  norgga  mediaid  nu  stuorrát.  Dát  lea  váilevašvuohta,  go jáhkehahtti  ahte  norgga  riika-  ja  guovllumediain  lea  stuorát  deaddu stuoraservvodagas, ja dasto váikkuha makkár sámi áššit ožžot govda beroštumi.</p>
<p>Áigut  dás  čalmmustahttit  vuosttažettiin  surggiid  main  ráhkadit  jahkásaš statistihka.  Lassin  dasa  bájuhit  Eli  Skogerbøa  raportii  <span type="quote">”Samiske  medier  – Innhold,  bruk  og  rammevilkår”</span>  (2000).  Dát  addá  dássážii  buot  goatnjideamos govva  sámi  mediadilálašvuođas,  go  lea  sáhka  sámi  mediaid  geavaheamis, mediaid  rámmaeavttuin  ja  makkár  áššiid  mediat  almmuhit.  Raporta barggaheaddji lei Sámediggi, ja dat addá vuđolaš válddahusa mediadilálašvuođas  jahkeduhátmolsašumis.  Raporta  ráhkadettiin  čađahedje jearahallaniskosa Sámedikki jienastuslogu vuođul, maid sáddejedje 3500 olbmui geat ledje jienastuslogus. 930 olbmo vástidedje. Iskosa bohtosat adde gova das makkár mediaid ledje olbmuid mielas sámi mediat, ja man muddui daid mediaid geavahedje.  Dasa  lassin  čađahii  Skogerbø  sisdoalloguorahallama  mediain,  mas guorahalai  fáttáid,  gáldugeavaheami  ja  gokčanguovlluid  ráddjejuvvon áigodagas, ja vel mediaid rámmaeavttuid guorahalai.</p>
<p>NRK  Sámi  Radio  čađaha  jahkásaččat  geavaheddjiidguorahallama  mii  addá ođasmáhtton  gova  mediadilálašvuođas.  Iskkus  lea  vuosttažettiin  kanála  iežas fálaldaga birra, ja ii heive nu bures addit ollislaš gova. Goitge lea kanála sajádat dan mađe loaiddasteaddji ahte guorahallan aŋkke lea dehálaš attus. Dasa lassin jerret iskosis guđemuš mediaid respondeanttat atnet iežaset vuosttašválljejupmin go lea sámi áššiin sáhka. Nu čujuhage dárkilit makkár mediat vuoruhuvvojit ja mat eanemusat leat geavahusas navdojuvvon váldomihttojoavkkus.</p>
<p>Iskkus  lea  atnán  Sámedikki  jienastuslogu  vuođđun  válljenmunnái,  earet  jagiin 2007  ja  2008.  Jagis  2009  oassálastte  500  registrerejuvvon  olbmo  miehtá  riika telefovdnajearahallamiidda  maid  TNS  Gallup  čađahii.  2007  ja  2008  ii  addán Sámediggi lobi atnit jienastuslogu, ja iskosa vuođđun atne dalle suohkaniid mat dalle  gulle  sámi  giellalága  hálddašanguovllu  siskkobeallái  (Guovdageaidnu, Kárášjohka,  Deatnu,  Unjárga,  Gáivuotna  ja  Skánit),  ja  lassin  vel  muhtin válljejuvvon suohkanat (Áltá, Evenášši, Divttasvuotna ja Snoase). Jagis 2007 lei iskosis vel eaktun ahte respondeanttat galge hupmat sámegiela. Dán eavttu válde eret 2008. Dáid jagiid leat danin unnit deattuhan čuovvovaš ságaškuššamis.</p>
<p>NRK  Sámi  Radio  lea  suovvan  atnit  iskosa  bohtosiid.  2009  ovddas  leat  dasa lassin beassan atnit iskosis doajáldaga, sosiála ja geográfalaš osiide. Dakkára ii leat leamaš vejolaš gávdnat eará jagiide.</p>
<p>Stuorámus váttisvuohta sihke Skogerbø ja NRK Sámi Radio iskosiin lea ahte sii leat  atnán  vuođđun  Sámedikki  jienastuslogu.  Dat  mielddisbuktá  ahte  lea  dihto vejolašvuohta  ahte  mealgadaš  oassi  sámi  álbmogis  ii  leat  ovddastuvvon.  Dát gullá  ovdamearkka  dihte  vuolleahkahaččaide  ja  sápmelaččaide  geat iešguđetlágán ákkaid dihte eai leat čálihan jienastuslohkui.  Jienastuslohku lea vuosttažettiin registtar mii addá jienastanlobi Sámediggeválggain,  ja  lea  jáhkehahtti  ahte  eai  buohkat  hálit  dahje  vuorut dieđihit iežaset dasa.  Goitge galgá dát addit vuođu buriid mearkkaide das movt muhtin mealgadaš mihttojoavku atná media, go lea jáhkehahtti ahte sii geat leat dieđihuvvon jienastuslohkui soitet veaháš eanet beroštit sámi servvodatdilálašvuođain go eará joavkkut servvodagas.</p>
<p>Skogerbø  ja  NRK  Sámi  Radio  raporttaid  lassin  atnit  maiddái  vuođđun  NRKa jahkeraportta (sáddendiimmuid lohku ja temáhtalaš juogustus), Mediabearráigeahču  jahkásaš  áibmomediaraportta  (Radio  Norge  ja  P4 sáddendiimmuid lohku ja preassadoarjja sámi áviissaide), Sigurd Høsta jahkásaš raportta  <em type="italic">Avisåret  </em>(áviissaid  deaddilanlogut).  Visot  dát  almmuhit  jahkásaš statistihkaid.   </p>
<p><em type="bold">2.2   Mediageavaheapmi </em></p>
<p><em type="bold">2.2.1  NRK Sámi Radio vuosttašválljejupmi sámi dilálašvuođaid birra </em></p>
<p>Sihke Skogerbøa guorahallamat (2000) ja NRK Sámi Radio iskosat čujuhit ahte sápmelaččaid  deháleamos  mediagáldut  sámi  dilálašvuođaid  birra,  leat  sámi mediat  ja  dárogielat  báikkálaš  mediat.  Goappaš  guorahallamat  čájehit  goitge ahte olbmot vuoruhit NRK Sámi radio vuosttažin. Skogerbøa iskosis vuoruhedje aŋkke  báikkálaš-/guovlluáviissat  ja  NRK  Sámi  Radio  ovttadássásaččat,  jus maiddái váldá vuhtii dan oasi jerrojuvvon olbmuin geat vuoruhedje daid nubbin ja goalmmát válljejupmin.</p>
<p>Sámeradio geavaheddjiidiskosa bohtosat leat goitge ollu eanet ovttageardánat go Skogerbø raporta, sámeradio mediafálaldahkii buorrin. Sámeradio guorahallamat  orrot  das  lassin  čájeheame  ahte  sámeradio  sajádat  lea nanusnuvvan  maŋemus  logi  jagis,  ja  dat  orru  leamaš  goarádussan  báikkálaš mediamolssaeavttuide mat eai leat sámi.</p>
<p>Skogerbø  raportas  jagi  2000  vuoruhedje  31  %  sámeradio  iežaset  deháleamos diehtogáldun,  dan  bottu  go  37  %  ja  24  %  vuoruhedje  ovtta  dain  dalá  golmma sámi  áviissain  dahje báikkálaš/regionáviissaid.  Sámeradio  geavaheddjiidiskosis 2009  vuoruhedje  62  %  ovtta  sámeradio  máŋggabealát  mediafálaldagain1   sin deháleamos  diehtogáldun  sámi  gažaldagain,  dan  bottu  go  duššo  6  %  ja  8% vástidedje juogo sámi áviissaid dahje báikkálaš áviissaid.</p>
<p>Maiddái radio, tv, interneahtta ja teaksta-tv gullet dasa.</p>
<p><em type="bold">Govadat 2.1   Skogerbø mediaguorahallan; deháleamos diehtogáldut sámi áššiid birra  (2000) </em></p>
<p><em type="italic">Eanetlohku  (31%)  vuoruhii  NRK  Sámi  Radio  deháleamos  diehtogáldun  sámi dilálašvuođaid birra Skogerbø guorahallamis. Logut proseanttain.  GÁLDU: Skogerbø (2000) </em></p>
<p>Vaikko daid guorahallamiid ii sáhte njuolga buohtastáhttit metodihkkalaš ákkaid geažil  (goabbatlágan  kategoriijat  ja  nyánsaerohusat  jearaldagaid  dadjamis),  de goitge addet dat mearkka das ahte sámeradio sajádat sámi áššiid gaskkusteaddjin lea  nanusnuvvon.  Dát  čielgá  vel  eanet  jus  sámeradio  iežas  guorahallamiid bohtosiin dássádaddá maŋemus viđa jagi ovdáneami. Das oaidná ahte oassi mii vuoruhii sámeradio iešguđetlágan mediafálaldagaid lea lassánan 37 % gitta 62 % áigodagas  2005-2009.  Erenoamážit  lea  oassi  mii  válljii  radio-  ja  tv-fálaldaga lassánan mearkkašahtti olu, 34 gitta 50 % rádjái. Muhto maiddái interneahtas lea leamaš merkenveara lassáneapmi, 3 rájes 8 % rádjái. Oassi mii válljii báikkálaš áviissaid ja sámi áviissaid interneahttafálaldagaid lei, go buohtastahttá, 1 % ja 2 % jagis 2009.</p>
<p>Seammás  lea  oassi  mii  válljii  báikkálaš  áviissaid  deháleamos  diehtogáldun, beliin  unnon,  16  %  gitta  8%,  dan  bottu  go  joavku  mii  válljii  NRK guovllusáddagiid, njiejai  19  %  gitta  5  %.  Oassi  mii  vástidii  sámi  áviissaid,  lea fas  nuppe  vuoru  leamaš  dásset  6  %,  earet  jagiin  2007  ja  2008,  go  dalá jearahallamiid  válljenváriid  ii  sáhte  buohtastahttit  eará  jagiiguin.  Orru  danin čájeheame  ahte  sámeradio  vuosttažettiin  lea  nanusnuvvon  báikkálaš  dárogielat mediaid goasttádusa vuođul.</p>
<p><em type="bold">Govadat 2.2   NRK Sámi Radio geavaheddjiidiskkus; deháleamos diehtogáldut sámi  áššiid birra (2005-2009) </em></p>
<p><em type="italic"> Fuomáš  ahte  2007  ja  2008  iskosiin  eai  leat  atnán  Sámedikki  jienastusloguid </em></p>
<p><em type="italic">válljenmuni  vuođđun,  danin  ii  sáhte  dáid  jagiid  buohtastahttit  eará  jagiiguin. Gáldu: NRK Sámi Radio geavaheddjiidguorahallan 2005-2009. </em> </p>
<p>Sámeradio  tv-  ja  radiofálaldaga  nanu  sajádat  orru  leamen  sorjjasmeahttun sosiála  ja  geográfalaš  čanastemiin.  Sámeradio  2009  iskosis  eai  gávdnan makkárge  statistihkalaš  signifikánta  erohusaid  sohkabeliid,  agi,  oahpu  dahje sámegielalašvuođa  ektui,  go  lea  deasta  dan  vuoruheapmái  ahte  sámeradio  lea deháleamos media.</p>
<p>Dat geat eai hálddašan sámegiela, vástidedje jagi 2009 49 % ahte sámeradio tv- ja  radiosáddagat  addet  buoremus  dieđuid  sámi  áššiin,  juosgo  sámegielagiid lohku  lei  51  %.  Oassi  lei  veaháš  stuorát  Nordlánddas  ja  <span type="quote">“muđui  riikas”</span> (lulábealde  Nordlándda),  gos  60  %  ja  53  %  válljejedje  nu.  Buohtastahttimii oaidnit  ahte  ledje  vástideaddji  oasit  Finnmárkkus  ja  Romssas,  45%  ja  47%. Erohusat goitge eai lean statistihkalaččat signifikánta, NRK dieđuin.</p>
<p>Dát  leat  gelddolaš  bohtosat,  go  čatná  daid  ovtta  Skogerbøa  bohtosiidda,  mii dajai  ahte  sámi  mediain  lea  unnit  ahte  unnit  dehálaš  rolla  mađi  guhkkelii Finnmárkkus  gáidá.  Su  bohtosat  čájehedje  ahte  sámeradio  álgovuolggalaččat geavahit  Sis-Finnmárkkus,  dan  bottu  go  riddoguovlluin  ja  olggobealde Finnmárkku  ledje  mihtilmas  unnán  geat  guldaledje  dahje  gehčče  sámeradio sáddagiid.</p>
<p>Guorahallamiid  mearkkašahtti  erohusat  sáhttet  aŋkke  deaividan  metodalaš erohusaid  geažil,  daningo  NRK  Sámi  Rádio  iskosis  lea  roavvaseappot geográfalaš juogustus go Skogerbøa iskosis. Ovdamearkka dihte eai juoge SisFinnmárkku  sierra  kategoriijan.  Goitge  lea  sámeradio  mearkkašahtti  olu nanusmahttán fálaldaga sidjiide geat eai hálddaš sámegiela jagi 2000 rájes. 2001 čavčča  álge  sáddet  beaivválaš  sámegielat  tv-ođassáddagiid,  Ođđasat,  maid tekstejit  dárogillii.  Dasa  lassin  álggii  sámeradio  2006  almmuhit  ođđasiid dárogillii  neahttasiidduineaset.  Sámeradio  sáhttá  danin  nanusmahttán  sajádaga sin gaskkas geat eai hálddaš sámegiela.</p>
<p>Go čoahkkáigeassá, de čujuhit bohtosat ahte sámeradios lea dehálaš rolla sámi áššiid  gaskkusteamis  sámi  álbmogii,  ja  ahte  dát  rolla  lea  nanusnuvvon jahkeduhátmolsašumi rájes.</p>
<p><em type="bold">2.3   Radio ja tv </em></p>
<p>Radios ja tv:s lea leamaš loaiddasteaddji sajádat sámi servvodagas dan rájes go NRK  ásahii  vuosttaš  sámi  sáddagiid  1946.  Odne  lea  sámi  váldo áibmomediafálaldat NRK Sámi Radio, mii addá govda ja oktilaš mediafálaldaga beaivválaččat.  Dasa  lassin  fállet  Radio  Norge  ja  P4  maiddái  oaneheappot beaivválaš radioođassáddagiid sámegillii.</p>
<p>Dát  kápihttal  addá  oppalašgeahčastaga  NRK  Sámi  Radio  (tv  ja  radio),  Radio Norge ja P4 obbalaš sáddenduovdagiin. Lassin oaidnit vel man ollu NRK Sámi Radio fálaldagain leat geahččit ja guldaleaddjit.</p>
<p><em type="bold">2.3.1   NRK Sámi Radio </em></p>
<p>Norsk Rikskringkasting (NRK) lea nu gohčoduvvon public broadcasting-fálaldat mii galgá addit govda ja oktasaš fálaldaga, mii maiddái duste gáržžes dárbbuid ja  unnitloguálbmogiid.  NRK  njuolggadusain  leat  mearridan  ahte  kanála  galgá addit  beaivválaš  mediafálaldaga  sámi  álbmogii,  ja  maiddái  oktilaš  sámegielat fálaldaga mánáide ja nuoraide (paragráfa 3.5, NRK jahkeraporta 2009). Kanála čoavdá  dán  dávjjimusat  NRK  Sámi  Radio  (dás  atnit  <span type="quote">“sámeradio”</span>  synonyman) sáddagiid bokte. Sámeradio lea sierra divišuvdna NRK:s.</p>
<p>NRK  Sámi  Radio  lea  odne  eahpitkeahttá  stuorámus  sámi  mediaásahus,  go geahččá  fálaldaga,  guldaleddjiid  ja  gehččiid,  ja  resurssaid.  Kanála  fállá beaivválaš  sáddagiid  sihke  radios  ja  tv:s,  lassin  ođđasiidda  ja  áigeguovdilis áššiide  interneahtas  ja  teaksta-tv:s.  Sis  lea  váldokantuvra  Kárášjogas,  ja</p>
<p>báikkálaškantuvrrat  Guovdageainnus,  Gáivuonas,  Deanus,  Romssas,  Skánihis, Divttasvuonas, Snoases ja Oslos.  Sámeradio ásahuvvui 1946, Kathrine Johnsenin vuosttaš prográmmaláidesteaddjin, ja sis lei dalle 20 minuhtta sáddenáigi sámegillii, oktii vahkkus. 1992 šattai sámeradios buoret sajádat, go rievddai báikkálaškantuvrras divišuvdnan,  okta  viđa  eará  divišuvnnas  NRK:s.  2001  álggii  kanála  sáddet beaivválaš  ođassáddagiid  tv:s,  fárrolaga  suoma  YLE:in  ja  ruoŧa  SVT:in.  NRK Sámi Radios ledje jagi 2008 74 bargi (NRK).</p>
<p><em type="italic">2.3.1.1   Tv-fálaldat </em></p>
<p>NRK  Sámi  Radio  bistevaš  tv-fálaldagat  leat  Ođđasat  ja  mánáidprográmma Mánáid-tv,  ja  dasa  lassin  kultuvra  ja  áigeguovdilisáššiid  prográmma  Árdna. Ođđasat  sáddejuvvojit  15  minuhta  beaivválaččat  árgabeivviid,  Mánáid-tv  fas golmma  gearddi  vahkkus  15  minuhta.  Árdna  sáddejuvvo  okte  mánus,  ja  dat maiddái  bistá  15  minuhta.  Dasa  lassin  buvttada  NRK  Sámi  Radio eaŋkilbuktosiid, erenoamážit deattuhit dokumentáraprográmmaid, maid sáddejit duos dás ain.</p>
<p><em type="italic">2.3.1.2   Tv-sáddenduovdda lassánan mihtilmasat   </em></p>
<p>TV-fálaldat lea hirbmadit lassánan 2005 rájes, go sámeradio tv-sáddenduovdda lea eanet go duppalit sturron. NRK jahkeraporta muitala ahte oppalaš tv-fálaldat lea  lassánan  119,5  diimmus  248  diibmui  jagis  áigodagas  2005-2009.  Lea erenoamážit Ođđasiid ja Mánáid-tv dihte lassánan 2007 rájes 2009 rádjái. Dán áigodagas lassánii Ođđasiid jahkásaš sáddenáigi 85 diimmus 142 diibmui, juogo Mánáid-tv  lassánii  38  diimmus  88  diibmui.  Dása  lea  sivvan  lassáneapmi  sihke sáddagiid logus ja guhkkodagas.</p>
<p><em type="bold">Govadat 2.3   NRK Sáme Radio – TV-sáddegat </em></p>
<p><em type="italic">Tv-sáddagiid  sáddendiimmuid  lohku.  Nuppes  čájehuvvon  sáddagat  leat lihccojuvvon. Gáldu: NRK jahkeraporttat 2005-2009  </em></p>
<p>TV-sáddagat  leat  juhkkojuvvon  oaivenjuolggaduslaččat  ođđasiidda  ja  mánáidtv:i,  mat  jagi  2009  dahke  59  %  ja  37  %.  <span type="quote">“Nuorat”</span>  kategoriija,  man nuoraidprográmma  IZÜ-tv  ovddidii,  dagai  2  %  ollislaš  sáddenduovdagis.  Sis ledje  2009:s  oppalaččat  logi  prográmma,  mas  juohke  okta  bisttii  20  minuhta. Kulturkategoriija  sisttisdoallá  oaivenjuolggaduslaččat  mánnosaš  magasiinna Árdna, ja <span type="quote">“fakta”</span> sisdoallá oaivenjuolggaduslaččat dokumentáraid maid sáddejit olggobealde NRK Sámi Radio iežas tv-prográmmaid.</p>
<p><em type="bold">Govadat 2.4   NRK Sámi Radio – 2009 tv-saddagiid juogustus fáttáid vuođul </em></p>
<p><em type="italic">NRK  Sámi  Radio  tv-fálaldagat  fáttáid  vuođul,  proseanttaide  juhkkojuvvon (Gáldu: NRK jahkeraporttat 2005-2009). </em></p>
<p><em type="italic">2.3.1.3   Stuora ja govda gehččiidberoštupmi </em></p>
<p>NRK  Sámi  Radio  tv-fálaldahkii  lea  nanu  beroštupmi,  nugo  relatiiva  alla gehččiidlogut  ja  aktiiva  tv-geahččan  Sámedikki  jienastuslogu  olbmuid gaskkas speadjalastá. Erenoamážit leat sámegielagat ja sii guđet orrot Finnmárkkus geat dávjjimusat gehččet sámi tv-prográmmaid, dan bottu go hui stuora eanetlohku, mii rasttilda kategoriijaid, leat goit jobe oaidnán unnimusat ovtta sámeradio tvsáddaga maŋemus mánus.</p>
<p>2009 ledje beaivválaš ođassáddagis Ođđasiin gaskamearálaččat 45 000 geahčči, ja  mánáidprográmmas  Mánáid-tv:s  ledje  58 000  geahčči  (Gáldu:  TNS  Gallup). Gehččiidlogut dahket birrasiid 10 % buohkain sis geat gehčče tv dan áigodagas, 17-áiggi  árgabeaivvis.  Dán  ferte  árvvoštallat  leat  oalle  alla  lohkun,  o.m.d.  go buohtastahttá  Sámedikki  jienastuslogu  olmmošloguin.  Alla  gehččiidlogut  orot čájeheame ahte lea mearkkašahtti stuora joavku geat eai leat sápmelaččat, geat čuvvot sámeradio tv-prográmmaid, ja danin sáhttá leat vuođđu dadjat ahte NRK Sámi  Radio  lea  lihkostuvvan  leat  gulahallangaskaoapmin  sápmelaččaid  ja stuoraservvodaga  gaskkas.  Aŋkke  eai  leat  dahkan  (álbmogii  dovddus)  iskosiid mat addet čielga dieđuid gehččiid etnalaš gullevašvuođas dahje sosiála duogážis, vaikko livččii sávahahtti, vai livččii beassan geahččalit vejolaš hypotesa čadnon čuoččuhussii.</p>
<p>Sámeradio  geavaheddjiidiskosis  jagi  2009  vástidedje  78  %  ahte  sii  ledje geahččan  ovtta  dahje  eanet  sámeradio  tv-prográmmain  maŋemus  30  beaivvis. Oasit  leat  oalle  alladat,  beroškeahttá  sohkabeliin,  gielas,  agis  ja  geografiijas. NRK oaivvilda goitge ahte leat signifikánta eanet geat gehččet sámi tv-sáddagiid sámegielagiid gaskkas ja ahkejoavkkus 40-59 jagi. Dás lei vástidanproseantta 87 % ja 69 %, juosgo sii geat eai lean sámegielagat ja sii geat ledje ahkejoavkkus 15-39  jagi  vástidedje  61  %  ja  69  %.  Dasto  vel  oaidnit  ahte  oassi  lei  unnit joavkkus man olbmot orrot lullelis Nordlándda (73 %), go buohtastahttá daiguin eará guovlluiguin.</p>
<p>Sámegielagat  ja  sii  guđet orrot  Finnmárkkus  gehččet  tv-sáddagiid dávjjibut  go eará joavkkut. 77 % sámegielagiin vástidedje ahte sii ledje geahččan unnimusat ovtta sáddaga maŋemus vahkku, juosgo 24 % lei geahččan buot vihtta sáddaga. Joavkkus  mas  eai  hálddašan  sámegiela  lei  fas  nuppe  geažis  50  %  geat  ledje geahččan unnimusat ovtta sáddaga, ja 28 % visot prográmmaid.  Seamma logut ledje riikas lulábealde Nordlándda 60 % ja 11 %.</p>
<p><em type="italic">Tabealla čájeha oasi, proseanttain mihtiduvvon, geat leat geahččan ovtta dahje eanet NRK Sámi Radio tv-prográmmaid maŋemus 30 beaivvis, ja vel lassin galle gearddi leat geahččan maŋemus vahkkus. Gáldu: NRK Sámi Radio geavaheddjiidiskkus 2009 </em></p>
<p><em type="italic">2.3.1.4   Radiofálaldat </em></p>
<p>Vaikko vel tv-sáddagiidda orruge  eanemus  beroštupmi  sámeradio</p>
<p>mediafálaldagain,  de  leat  goitge  radiosáddagat  main  máŋgga  ládje  lea  leamaš váldorolla  sámi  mediafálaldaga  ásaheamis.  Ain  lea  radiobealis  ollu  govddit fálaldat  go  tv-bealde,  go  lea  sáhka  sihke  áigeskovádagas  ja  temáhtalaš juogustusas.</p>
<p>NRK  Sámi  Radios  leat  beaivválaš  radiosáddagat  analoga  fm-fierpmádagas davábealde  Sáltoduoddara  ja  Oslos  stuora  oasi  árgabeaivvis,  lassin diibmobeallásaš  sáddagii  riikafierpmádagas.  Vahkkoloahpaid  ja  bassebeivviid leat  sámeradios  diibmosaš  sáddagat  guhtege  beaivvi.  Dasa  lassin  sáddejit sáddagiid  birrajándora  interneahtas  ja  digitála  DAB-fierpmádagas,  gos  earet analoga fierpmádaga sáddagiid, gávdná lotnolasat nuppádis sáddemiid, musihka ja  gehppes  guoimmuheami.  Sáddagiid  sáddejit  váldonjuolggaduslaččat davvisámegillii,  earet  ovtta  vihttaminuktasaš  beaivválaš  ođasčoahkkáigeassu dárogillii. Dasa lassin sáddejit 15 minuktasaš sáddagiid julev- ja oarjelsámegillii guovtte geardde vahkkus.</p>
<p><em type="italic">2.3.1.5   Dássedis radiosáddenduovdda </em></p>
<p>2005 rájes lea obbalaš radiofálaldat leamaš dásset gaskal 1630 ja 1720 diimmu jagis, mii addá gaskamearálaččat lagabui 5 diimmu beaivválaččat.</p>
<p><em type="bold">Govadat 2.5   NRK Sámi Radio - radiosáddagat </em></p>
<p><em type="italic">Obbalaš diibmolohku NRK Sámi Radio radiosáddagiid. Gáldu: NRK jahkeraporttat 2005-2009. </em></p>
<p>Kultuvra  ja  guoimmuheapmi  dahket  stuorámus  oasi,  63  %  sáddenduovdagis. Lea iđitsátta <span type="quote">“Buorre iđit Sápmi”</span> ja maŋŋelgaskabeaivvesátta <span type="quote">“Rádiosiida”</span> mat devdet.  Dáin  sáddagiin  leat  lotnolasat  jearahallamat  ja  studioságastallamat bivnnuhis  fáttáin,  álkis  reportášat  ja  vel  stuora  oassi  musihkka.  Das  maŋŋel bohtet  ođđasat,  mat  dahket  juohke  viđat  sáddendiimmu.  Áigeguovdilisáššit, mánáid- ja nuoraidprográmmat, valáštallan ja oskkui gullevaš áššit leat dássedit juhkkojuvvon  gaskal  3  ja  5  %.  Ferte  dadjat  ahte  juogustus  čuovvu  NRK:a njuolggadusaid.</p>
<p><em type="bold">Govadat 2.6   Radiosáddagat fáttáid vuođul 2009 </em></p>
<p><em type="italic">NRK Sámi Radio radiosáddagat proseanttaide juogaduvvon, fáttáid vuođul. Gáldu: NRK jahkeraporta 2009. </em></p>
<p><em type="italic">2.3.1.6 Nanu beroštupmi guldaleddjiin  </em></p>
<p>Sámi álbmogis lea guldaleddjiin leamaš nanu beroštupmi NRK Sámi Radioi. Ii leat  hirpmahuhtti  go  eanemusat  sámeradio  guldaleddjiin  leat  sámegielagat  ja orrot  Finnmárkkus,  mii  fas  dáidá  čadnon  dasa  go  sáddagiin  leat  váldooasit davvisámegillii ja váddása duohken sidjiide geat eai hálddaš giela.</p>
<p>Ii  leat  leamaš  vejolaš  háhkat  dieđuid  mat  čájehit  obbalaš  guldaleddjiidloguid NRK Sámi Radio radiosáddagiidda. Goitge čájeha sámeradio geavaheddjiidiskkus  ahte  sii  geat  leat  dieđihuvvon  Sámedikki  jienastuslohkui dábálaččat  guldalit  sámeradio  sáddagiid,  vaikko  vel  oassi  leage  unnibuš  jus buohtastahttá tv-sáddagiid osiin. Jur vuollel bealli (49%) vástidedje ahte sii ledje guldalan  radiosáddagiid  maŋemus  30  beaivvis,  dan  bottu  go  37  %  vástidedje ahte  ledje  guldalan  maŋemus  vahkkus.  9  %  vástidii  ahte  ledje  guldalan sámeradio juohke beaivvi maŋemus vahkkus.</p>
<p>Sámegielagiid  ja  sin  gaskkas  geat  eai  hálddaš  giela  lea  čielga  rádji. Sámegielagiid  gaskkas  vástidedje  olles  65  %  ahte  sii  leat  guldalan  radio maŋemus mánu, dan bottu go 15 % dadje ahte sii ledje guldalan kanála juohke beaivvi  maŋemus  vahkkus.  Okta  golmmas  (34  %)  sis  geat  eai  hálddašan sámegiela, dieđihit ahte sii leat finihan kanálas unnimusat oktii maŋemus mánus. 22 % vástidii ahte leat guldalan kanála maŋemus vahkkus, main fas 5 % vástidii ahte leat finadan kanálas dávjjibut go guokte beaivvi maŋemus vahkkus.</p>
<p>Geográfalaččat  sierrana  Nordlánda  heajut  guvlui,  go  sis  leat  37  %  finadan kanálas  maŋemus  mánus.  Romsa  maiddái  sierrana  negatiivalaččat  go  geahččá maŋemus  vahkku.  Doppe  vástidit  guovttis  golmma  olbmos  ahte  sii  eai  leat guldalan  sámeradio  maŋemus  vahkkus,  juosgo  duššo  3  %  ledje  guldalan sámeradio  beaivválaččat  maŋemus  vahkku.  Nuppe  geažis  lea  Finnmárku  dat fylka gos olbmot guldalit dávjjimusat sámeradio. Dáppe vástida juohke viđat (18 %) ahte sii guldaledje sámeradio juohke beaivvi maŋemus vahkkus.</p>
<p><em type="bold">Tabealla 2.2  Guldaleddjiid beroštupmi NRK Sámi Radio radiofálaldagaide                         (2009) </em></p>
<p>Skogerbøa  guorahallan  jagi  2000  čájehii  ollu  eanet  bonju  gova  go  maid sámeradio  geavaheddjiid  iskkus  čájehii,  vaikko  bohtosiid  ii  sáhte  njuolgut buohtastahttit metodalaš sivaid geažil. Su iskosis boahtá ovdan ahte NRK Sámi Radioi lea stuorámus beroštupmi Guovdageainnus ja Kárášjogas, gos 68 % ja 71 % dieđihedje ahte guldalit kanála dávjá (eanet go oktii vahkkus). 80 % vástidii dasa lassin ahte kanála lei sidjiide deháleamos gáldu dieđuide sámi gažaldagaid birra. Riddoguovlluin Oarje-Finnmárkkus ja Davvi-Romssas, lassin lullisámeguvlui, lei beroštupmi ollu unnit.     Porsáŋggus dadje duššo 10 % ahte sii guldaledje sámeradio dávjá, dan bottu go Álttás/Fálesnuoris  lei  dát  lohku  18  %,  Davvi-Romssas  17  %  ja Lullisámeguovllus  17  %.  Go  buohtastahttá  oaidná  ahte  olles  91  % Álttá/Fálesnuori respondeanttain vástidedje ahte guldaledje NRK:a guovllusáddagiid dávjá. Dát bonjujuogustus lei nu mihtilmas ahte Skogerbø čálii ahte <span type="quote">“Erohus NRK Sámi Radio sajádagas gaskal Guovdageainnu ja Kárášjoga, ja  visot  eará  válgabiiriid,  lea  nu  stuoris  ahte  lea  jáhkehahtti  ahte  radiot  várra doibmet  guovllusáttan  dán  guvlui,  baicca  go  radion  olles  sámi  álbmogii obbalaččat.”</span>  (Jorgalan, Skogerbø 2000:92).</p>
<p>Dán čuoččuhusa lágalašvuođa ii leat vejolaš nannet, iige gomihit, daid dieđuid vuođul  mat  leat  oažžumis.  Goitge  čájeha  sámeradio  geavaheddjiidiskkus  ahte sámeradioi  ain  lea  ollu  beroštupmi  Finnmárkkus,  vaikko  erohusat  eai  leat seamma  dramáhtalaččat  go  Skogerbø  iskosis  jagi  2000.  Earet  eará  čájehit bohtosat  ahte lea eanet  beroštupmi  Finnmárkku lullelis  ja  sin gaskkas  geat eai hálddaš sámegiela, go dan maid Skogerbø raporta čájeha.</p>
<p>Čilgehus  dasa  sáhttá  várra  leat  moatti  sajis.  2005  álggii  sámeradio  beaivválaš ođassáddagiid  sáddet  dárogillii  riikafierpmádagas,  seammás  go  Snoase  ja Divttasvuona nanusmahtte (ovttas guovtti doaimmaheaddjái goabbat kantuvrras).  Dasto  vel  lea  leamaš  muhtin  muddui  sámegiela  revitaliseren,  mii sáhttá  dahkan  sáddagiid  olámuddui  stuorát  oassái  álbmogis.  Obbalaččat  sáhttá dát  dagahan  ahte  olbmot  atnet  sáddagiid  eanet  relevántan  eanebiidda olggobealde Sis-Finnmárkku. Goabbatlágán bohtosat dáidet aŋkke boahtán ollu dan sivas go leat leamaš metodalaš erohusat guorahallamiin.</p>
<p><em type="bold">2.3.2   Radio Norga </em></p>
<p>Riikaviidosaš kommersieallas radiokanála Radio Norge lea sáddenkonsešuvnnastis  geatnegahttán  fállat  sisdoalu  mii  lea  erenoamážit  sámi álbmogii  oaivvilduvvon.  Konsešuvdna  dadjá  ahte  galget  addit  beaivválaš ođassáddagiid sámegillii, ja sámi dilálašvuođain beaivválaš analysaid/čielggademiid  dárogillii.  Oktiibuot  addá  dát  geatnegasvuođa  sáddet unnimusat 30 diimmu jahkásaččat, beaivválaš sáddagiin.</p>
<p>Kanála čoavdá geavatlaččat dan go leat bálkáhan sámegielat bargi gii buvttada beaivválaš ođassáddagiid sámegillii. Oaivenjuolggaduslaččat mearkkaša dat ahte sii  jorgalit  sámegillii  kanála  norgga  ođasbuktagiid  ja  lohket  daid  bulletinan studios. Sátta bistá 2 minuhta. Lassin muitalit kanála neahttasiiddus ahte sis lea okte vahkkus áigeguovdilisáššiidprográmma sámi fáttáin, mii bistá 15 minuhta.</p>
<p>Mediabearráigeahčču lea aŋkke máŋgga gearddi moaitán kanála go eai ollášuhte konsešungáibádusaid.  Tabealla  3  čájeha  ahte  kanála  ii  leat  deavdán  gáibádusa sáddet 30 diimmu beaivválaš sáddagiid ii ovttage gearddi 2004 rájes. Dasto leat kanála vel cuiggodan go leat válljen soameheames sáddenáiggiid. Juovlamánus 2008  oaččui  Radio  Norge  várrehusa  Mediabearráigeahčus  daningo  sáddejedje ođassáddaga diibmu 00.15. Kringkastingsraporttas  čállá Mediabearráigeahčču  ahte  <em type="italic"><span type="quote">“Go  dát  fálaldat  aivve  lea  bidjon  hui  árvvohis sáddenáiggiide,  de  ii  sáhte  dadjat  ahte  Radio  Norge  áimmahuššá  dán prográmmagáibádusa.”</span></em> (Jorgalan, s.80). Sáddenáiggi leat maŋŋel sirdán, ja dál sáddejit diibmu 22.   </p>
<p>Jagi 2009 Allmennkringkastingsraporta ii leat leamaš oažžumis.</p>
<p><em type="bold">Tabealla 2.3  Radio Norge - geatnegahtton prográmmalágideamit Diibmolohku sáddagiin mat leat oaivvilduvvon sámi albmogii </em></p>
<p>Ohcamuš</p>
<p><em type="italic">Gáldu: Mediabearráigeahčču 2009 </em></p>
<p><em type="bold">2.3.3  P4  </em></p>
<p>Maiddái  P4:s  lea  konsešuvdna  riikaviidosaš  radiosáddagiidda  –  main  veaháš unnit sáddenguovlu ja eai nu garra konsešuvdnagáibádusat. Kanála čoavdá dan go  ovttasbargá  sámegielat  lagasradiostašuvnnain  Guovdageainnu  Lagasradioin (GLR),  mii  buvttada  ođassáddagiid.  Konsešuvdna  vuođul  kanála  lea geatnegahtton  sáddet  unnimusat  400  sáddaga  jagis,  ja  oktiibuot  unnimusat  20 diimmu  beaivválaš  sáddagiid.  Kanála  lea  nagodan  doalahit  dán  sihke  2007  ja 2008, ja Mediabearráigeahčus eai lean 2008 makkárge moaitámušat.</p>
<p><em type="bold">Tabealla 2.4  P4 – Ođđasat sámegillii </em></p>
<p>Lohku Sáddendiimmut Ohcamuš   Søknad</p>
<p> <em type="italic">Gáldu: Mediabearráigeahčču 2009 </em></p>
<p><em type="bold">2.4 Áviisafáladat  </em></p>
<p>Sámi áviisafálaldaga dahket oaivenjuolggaduslaččat guokte sámi beaiveáviissa, Ságat  ja  Ávvir.  Daid  defineret  dás  sámi  áviisan,  daningo  dat  ožžot preassadoarjaga  Kultuvra-  ja  girkodepartemeantas,  ja  daningo  dain  lea  čielga sámi  ulbmil.  Dasto  vel  almmuha  Lokalavisen  Nord-Salten  eaŋkilsiidduid julevsámegillii,  ja  dat  maid  oažžu  doarjaga  stádabušeahta  bokte. Nuoraidmagasiidna  Š,  áigečálus  Nuorttanáste  ja  nissonmagasiidna  Gábá almmuhit  maiddái  jámma  buktagiid  maidda  ožžot  doarjaga  Sámedikkis.  Daid eat aŋkke leat váldán mielde dán artihkkalii daningo dieđut váilot.</p>
<p><em type="bold">Ságat</em> váldočállingiella  lea  dárogiella,  earet  moadde  teavstta  maid  buvttadit sámegillii. Áviissas lea stuorámus deaddilanlohku dán guovtti beaiveáviissas, ja veaháš  stuorat  guovlu  maid  gokčá.  Das  lea  váldokantuvra  Porsáŋggus  ja báikkálaškantuvrrat  Deanus  ja  Evenáššis,  ja  dasto  vel  doaimmaheaddjit Kárášjogas,  Romssas,  Snoases  ja  Lulli-Norggas.  Áviissa  vuođđudedje  1956. Duohken  lei  <span type="quote">“Utvalget  for  samisk  avis”</span>  maid  Finnmárkku  fylkadiggi  lei nammadan  (sagat.no).  Áviissa  eaiggádit  odne  suohkanat  ja  fylkasuohkanat (sullii  47  %),  sámi  kulturorganisašuvnnat  (sullii  10  %)  ja  priváhta oasuseaiggádat (sullii 43 %, ii ovttasge stuorát eaiggáduššanoassi go 4 %). Ságat ruovttusiidu muitala ahte áviissas leat 24 bargi.  </p>
<p><em type="bold">Ávvir</em>  čállá  davvisámegillii  ja  das  leat  váldokantuvrrat  Guovdageainnus  ja Kárášjogas,  ja  báikkálaškantuvrrat  Deanus  ja  Romssas.  Áviissa  ásahedje ovttastumi  bokte,  gaskal  ovdalaš  Min  Áigi  ja  Áššu  áviissaid,  ja  almmuhuvvui vuosttaš gearddi guovvamánu 6. beaivvi 2008. <em type="italic">Min Áigi</em> lei áiggistis Sámi Áigi čállosa  joatkka,  mii  reastaluvai  jagi  1993.  Sámi  Áigi  ásahedje  1979:s  ja  lei Ottosen oaivilis <span type="quote">”ektefødt barn av den nye samiske mobiliseringen fra 1970- og 1980-årene”</span> (Ottosen 1996:478). Maŋŋel 1993 reastaluvvama válddii Min Áigi badjelasas reastaluvvama bázahusaid. Seamma jagi ásahedje maiddái Áššu, vai hábmejedje <span type="quote">“journalisttalaš molssaeavttu Min Áigái”</span>  (Skogerbø 2000).     </p>
<p>Ávvira  eaiggádit  Altaposten  (33  %)  ja  Finnmark  Dagblad  (33  %),  ja  dasto  vel Norgga  Boazosápmelaččaid  Riikasearvi  ja  Sis-Finnmárkku  Ovddidanfitnodat (oktiibuot 33 %). Ruovttusiidu muitala ahte geassemánu 2010 ledje áviissas 19 bargi.</p>
<p><em type="bold">2.4.1   Ságat áviissas lassánan deaddilanlohku– sámegielat áviissain njiedjan </em></p>
<p>Landslaget  for  Lokalaviser  ja  Mediebedriftenes  Landsforening  almmuhit jahkásaččat  deaddilanloguid  mat  maiddái  muitalit  Ságat  ja  Ávvira  birra. Deaddilanlogut muitalit galle gáhppálaga gaskamearálaččat vuvdet abonnemeanttain ja luovosvuovdimiin juohke almmuheamis, ovtta jagis.</p>
<p>Deaddilanlogut  čájehit  ahte  Ságat  lea  áibbas  čielgasit  stuorámus  dán  guovtti beaiveáviissas,  badjel  beali  stuorát  go  Ávvir.  Áviisa  lea  oalle  bures  ovdánan álggu  rájes  jagi  2000,  vaikko  vel  obbalaš  deaddilanlogut  Norggas  gahčče seamma  áigodagas.  Seammás  lea  Ávvir  hui  unnán  nagodan  olahit  ollislaš deaddileami  mii  lei  ovdavázziin  Min  Áiggis  ja  Áššus.  Ávvira  deaddilanlohku jagi 2009 lei ille stuorát go dan maid Min Áigi akto dagai ovdal ovttastusa 2008.</p>
<p>Obbalaš  deaddileapmi  dán  guovtti  sámi  beaiveáviissas  lei  2009  3 932 gáhppálaga.  Jus  buohtastahttá,  de  oaidná  ahte  gaskamearálaš  deaddileapmi norgga  áviissain  lei  11 818  jagis  2009.  Obbalaš  deaddilanlohku  lei  seamma dásis  go  jagi  ovdal,  muhto  mearkkašahtti  vuollelis  jagi  2007  go  obbalaš deaddileapmi gahčai 18,7 %, 4829 rájes 3926 gáhppálahkii.</p>
<p>Gahččama  sivvan  lea  vuosttažettiin  dat  go  Ávvira  deaddilanlohku  lei  ollu vuollelis  go  ovdavázziid  Áššu  ja  Min  Áiggi  logut  ovdal  ovttasteami.  2007  lei dán  guovtti  áviissas  deaddilanlohku  mii  dagai  oktiibuot  2112  gáhppálaga,  dan bottu  go  Ávviris  lei  1204  jagi  2009,  njiedjan  43  %.  Ávvir  vuvddii  maŋŋel ovttasteami duššo 100 eanet gáhppálaga go Min Áigi akto vuvddii jagi 2007.</p>
<p>Mii dasa lea sivalaš, lea váttis mearrádallat. Ávvira dieđut muitalit ahte eai leat dahkan makkárge erenoamáš analysaid das. Áviisa báhkkoda aŋkke ahte muhtin lohkkit dolle goappaš  áviissaid   ovdal ovttasteami,  ja  maŋŋel oastigohte duššo ovtta  áviissa,  baicca  go  guokte  nugo  ovdal.  Dasto  vel  leat  ožžon  lohkkiin dieđuid ahte muhtin oassi váillaha eanet báikkálašáššiid iežaset ruovttubáikkiin.</p>
<p>Dovddolaš  (oasse)čilgehus  sáhttá  leat  ahte  Áššus  ja  Min  Áiggis  ledje  oalle guovttelágán profiillat main beroštedje guovttelágán lohkkiidjoavkkut. Skogerbø (2000)  vásihii  ahte  Áššu  garrasit  čalmmustahtti  kultuvrra,  boazodoalu  ja Guovdageainnu  báikkálašáššiid,  juosgo  Min  Áigi  govččai  govddit  áššeguovllu mas  eanet  čalmmustahtii  oppalaš  sámepolitihka  ja  olahii  stuorát  geográfalaš guovllu.  Muhtin  lohkkit  sáhtte  danin  dovdat  ahte  ođđa  áviisa  ii  heive  sin preferánssaide, ja danin eai lohkagoahtán Ávvira.</p>
<p>Seammás go sámegielat áviisafálaldaga leavvan orru bisánan, de goit dárogielat áviissa  Ságat  deaddilanlogut  leat  sakka  lassánan  jagi  2000  rájes.  Ságat  áviissa deaddilanlohku  lea  dán  áigodagas  lassánan  14,7  %,  mii  lea  alla  lohku  go buohtastahttá  Norgga  obbalaš  deaddilanloguin  mii  gahčai  15,5  %  seamma áigodagas (Sigurd Høst, 2010).</p>
<p>Jáhkkimis  leat  ollu  ákkat  Ságaha  ovdáneapmái,  mat  dáidet  fátmmastit  sihke olgguldas  servvodatdilálašvuođaid  ja  siskkáldas  kvaliteahtaid  áviissas  ja redakšuvnnas.  Okta  ášši  maid  aŋkke  lea  veara  fuomášit,  lea  ahte  Ságat  čállá dárogillii,  ja  dasto  ii  deaivva  seamma  gielalaš  oaziid  go  Ávvir.  Áviisa  sáhttá dainnalágiin  irgalit  dan  stuora  oassái  sámi  álbmogis,  sidjiide  geat  eai  hálddaš sámegiela,  seammás  go  das  lea  buoret  vejolašvuohta  olahit  sin  geat  eai  leat sápmelaččat, muhto geain lea beroštupmi sámi dilálašvuođaide.  Dalá  redakšuvdnačálli  Ságat  áviissas,  Oddgeir  Johansen,  dajai  muhtin jearahallamis Eli Skogerbøain 1999 ahte <span type="quote">“Áviisa galgá leat fálaldat daidda oallut sápmelaččaide  geat  eai  huma,  eaige  loga  sámegiela,  ja  sidjiide  geat  eai  leat sápmelaččat,  muhto  geain  lea  beroštupmi  sámepolitihkkii”</span>.  Sierra  sáhttet deaddilanlogut  doarjut  dan  ahte  Ságat  lea  lihkostuvvan  dáinna  strategiijain. Áigodagas  maŋŋel  jahkeduhátmolsašumi  lea  oalle  garrasit  lassánan dihtomielalašvuohta  sápmelašvuhtii,  mii  earet  eará  oidno  Sámedikki jienastuslogu lassáneamis. Sámedikki dieđuin lea jienastuslohku lassánan 40 % 2001  válgga  rájes  2009  válgga  rádjái,  9921  rájes  13 890  čálihuvvon  olbmui. Seammás  leat  eanet  sámi  gažaldagat  leamaš  almmolaš  digaštallamiin, erenoamážit  Finnmárkkus.  Finnmárkkulága  ásaheapmi  ja  bargu  ođđa Minerálalágain  leat  ovdamearkkat  dakkár  gažaldagain  mat  leat  boktán  garra beroštumi. Lea ágga doaivut ahte oallugat sis geat beroštit dakkár jearaldagain gávdnet dieđuid Ságat áviissas. Dasa lassin čájeha Skogerbø analysa jagi 2000</p>
<p>Váldoredaktevra Sara Beate Eira dieđut telefuvnna bokte</p>
<p>ahte  Ságat  áviissas  beroštedje  relatiivalaš  unnán  olbmot  ruovttusuohkanis Porsáŋggus.</p>
<p><em type="bold">2.4.2 Beroštupmi áviissaide </em></p>
<p>Maŋŋel  Skogerbøa  raporta  (2000)  eai  leat  dahkkon  makkárge  goatnjedis lohkkiidguorahallamat.  Su  raporta  čájeha  goitge  ahte  daid  áviissaid,  mat  odne leat  sámi  beaiveáviissat  (Ságat,  Min  Áigi  ja  Áššu),  dalle  lohke  eanemusat Finnmárkkus.</p>
<p>Erenoamážit  guoská  dát  sámegielat  áviissaide  main  lei  váldodeaddu  SisFinnmárkkus.  Oassi  mii  dieđihii  ahte  lohke  Min  Áiggi  dávjá  (guovtti  geardde dahje  dávjjibut  vahkkus)  lei  62  %  Guovdageainnus  ja  38  %  Kárášjogas. Vástideaddji  logut  Áššu  áviisii  leat  24  %  ja  63  %.  Deanus  ja  Lulli-Norggas dieđihedje dasa lassin 18 % ja 15 % ahte sii lohke Min Áiggi dávjá, ja doppe lei oassi vuollel logi proseantta. Eará guovlluin ledje logut birrasiid logi proseantta dahje  vuollel.  Erenoamážit  lei  lohku  vuollin  Gaska-Nordlánddas, Lullisámeguovllus, Porsáŋggus ja Davvi-Romssas. Dain guovlluin dadje njeallje olbmo logi olbmos ahte eai goassege lohkan áviissaid (eai dávjá, eaige hárve).</p>
<p>Ságahis  lei  oalle  ollu  viidát  beroštupmi  lohkkiin,  muhto  váldodeaddu  lei Finnmárkkus, erenoamážit Deanus gos olles 66 % vástidedje ahte lohke áviissa dávjá.  Áviissas  beroštedje  goitge  unnimusat  Lullisámeguovllus  gos duššo  7  % vástidedje  ahte  lohke  áviissa  dávjá,  lassin  dasa  ahte  duššo  59  %  lohke  áviissa hárve (2-5 gearddi mánus dahje hárvebat).</p>
<p>Ii  leat  vejolaš  dadjat  maidege  dan  birra  leago  dat  gustojeaddji  odne,  ja  lea sávahahtti  oažžut  ođđa  guorahallama,  geahččalit  man  muddui  olles  sámi álbmogis lea sámi áviisafálaldat.</p>
<p><em type="bold">2.4.3   Áviissaid rámmaeavttut </em></p>
<p>Dán guovtti sámi beaiveáviissa márkan lea ráddjejuvvon, ja lea váttis áviissaide addit  adekváhta  fálaldaga  kommersieallas  dásis.  Áviissat  gokčet  oalle  stuora guovlluid,  gos  goappaš  áviissat  leat  ásahan  eanet  báikkálaškantuvrraid,  vaikko vel  dáin  áviissain  ii  leatge  stuorát  deaddilanlohku  go  unna  norgga báikkálašáviissain.  Dasto  vel  dagaha  sámegiella  liigegoluid  jorgaleami  dihte, erenoamážit Ávvirii mii čállá aivve sámegillii.</p>
<p>Áviissain  lea  danin  sorjjasvuohta  almmolaš  preassadoarjagii.  Jagi  2009  lei  dat obbalažžat  21,6  miljovnna  ruvnno.  Preassadoarjaga  ulbmil  lea  ahte  <span type="quote">“doarjja sámi  áviissaide  ja  sámegielat  áviisasiidduide  galgá  láhčit  dili  demokráhtalaš digaštallamiidda,  oaivilhuksemiidda  ja  giellaovdáneapmái  sámi  servvodagas”</span> (Sámi áviissaid doarjaga láhkaásahus).</p>
<p>Preassadoarjja  lea  maŋemus  jagiid  lassánan  mihtilmasat.  Jagi  2000  rájes  lea obbalaš  juolludeapmi  lassánan  8  miljovnna  ruvnnos  21,6  miljovnna  ruvdnui. Erenoamážit  lei  nanu  lassáneapmi  2007  rájes  2008  rádjái,  go  preassadoarjja lassánii  13,9  miljovnna  ruvnnos  18,9  miljovnna  ruvdnui.  Dát  attii  dilálašvuođa sihke  Ságat  áviisii  ja  Ávvirii  lasihit  almmuhemiid,  ja  almmuhišgohtege  viđa gearddi vahkkus. Ovdal almmuhedje Ságat áviissa golmma geardde vahkkus ja sihke Min Áiggi ja Áššu almmuhedje guovtti geardde vahkkus.</p>
<p>Ruhtadoarjaga  juhket  vuođđoruhtajuolludemiid  bokte,  maid  juhket  dássedit gaskal  daid  main  lea  riekti  oažžut  doarjaga.  Dasto  lea  vel  rievddadeaddji ruhtadoarjja  maid  addet  dan  vuođul  galle  siiddu  leat  sámegillii.  Dát mielddisbuktá ahte Ávvir oažžu eanet doarjaga go Ságat. Jagi 2009 oaččui Ávvir 12,3  miljovnna  ruvnno,  dan  bottu  go  Ságat  oaččui  9  miljovnna  ruvnno.  Dasa lassin vuostáiválddii Nuorttanáste 250 000 ruvnno ja Avisa Nord-Salten oaččui 378 000 ruvdnosaš doarjaga.</p>
<p><em type="bold">Govadat 2.7  Preassadoarjji sámi áviissaide (logut duhát ruvnnuin) </em></p>
<p><em type="italic">Ruhtadoarjja sámi áviissaide. Gáldu: Stádabušeahtta 2001-2010. </em></p>
<p><em type="bold">2.5   Interneahtta  </em></p>
<p>Okta  dain  eanemus  mearkkašahtti  ja  gelddolaš  trendain  mediamáilmmis  lea interneahta  jođánis  ovdáneapmi  mediaarenan.  Dát  lea  trenda  maid  maiddái vuohttit sámi álbmoga gaskkas.</p>
<p>Interneahta  geavaheami  ja  vejolašvuođa  beassat  internehttii  leat  NRK  Sámi Radio  geavaheddjiidguorahallamis  iskkan.  Jagi  2003  dadje  golbma  olbmo njealjis  ahte  sis  lei  interneahtta  olámuttus,  dan  bottu  go  dát  oassi  lei  2009 lassánan  91  %.  Seammás  vástidedje  92  %  ahte  sii  ledje  atnán  interneahta maŋemus 30 beaivvis, vaikko duššo 61 % vástidii seamma jagi 2003. Dat čujuha ahte interneahtta lea gaskaávnnas mii lea šaddan hui dábálažžan sámi álbmogis.</p>
<p>Interneahta vuoruheapmi leage leamaš stuoris sámi mediaásahusain. Sihke NRK Sámi  Radio,  Ságat  ja  Ávvir  fállet  geažoáigge  ođasmahttima  ođđasiin  ja áigeguovdilis áššiin neahttasiidduineaset. NRK Sámi Radio iskosis vástidii okta golmmas ahte sii ledje fitnan sámeradio ruovttusiiddus maŋemus mánus, juosgo vástideaddji  lohku  2003  lei    9  %.  22  %  vástidedje  ahte  sii  leat  fitnan ruovttusiiddus  unnimusat  okte  maŋemus  vahkkus,  ja  main  20  %  ledje  leamaš ruovttusiiddus beaivválaččat  maŋemus  vahkkus.  Oassi  mii  dieđiha  juogo  Sámi Radio  dahje  muhtin  dáid  áviissaid  neahttasiiddu  iežaset  deháleamos diehtogáldun lea maiddái lassáneame, ja 2009 lei  8 %. Jus maiddái fátmmasta sosiála mediaid, nugo ovdamearkka dihte Facebook, de livččii oassi dáidán leat vel ain stuorát.</p>
<p>Leat erenoamážit nuorabut geat atnet interneahta. Sámeradio guorahallamis jagi 2009 ledje čielgasit eanet nuoramus joavkkus (15-39 jagi) geat dieđihedje sihke NRK  Sámi  Radio  neahttasiidduid  ja  sámi  áviissaid  neahttasiidduid  sin deháleamos  diehtogáldun.  Dan  joavkkus  dieđihedje  13  %  sámeradio neahttasiidduid,  dan  bottu  go  seamma  vástádus  boarráseamos  joavkkus  (badjel 60  jagi)  lei  4  %.  Nuoramusain  vástidedje  dasto  vel  7  %  sámegielat  áviissat neahtas, dan bottu go duššo 1 % dieđihii seamma sis geat ledje badjel 40 jagi.</p>
<p><em type="bold">Govadat 2.8   Internehttii beassan </em></p>
<p><em type="italic">Gáldu: NRK Sámi Radio geavaheddjiidguorahallamat 2003-2009. Jagi 2007 ja 2008 ii lean iskosiid vuođđun Sámedikki jienastuslohku, ja danin ii sáhte dáid jagiid njuolgut buohtastahttit eará jagiiguin. </em></p>
<p><em type="bold">2.6   Loahppaárvalusat </em></p>
<p>Sámi  mediat  leat  čájehan  nanu  ovdáneami  jahkeduhátmolsašumi  rájes,  go sáddenáigi lea lassánan sihke radios ja tv:s, áviisaalmmuheamit leat lassánan ja rámmaeavttut sámi áviissaide leat lassánan.</p>
<p>NRK  Sámi  Radio  lea  dán  áigodagas  nanusmahttán  sajádagas  sámi  álbmoga oiddot mediaválljejupmin go  sámi  áššiin  lea  sáhka.  Sámeradio</p>
<p>geavaheddjiidguorahallan čájeha ahte guhtta logi jerrojuvvon olbmos dieđihedje ovtta  sámeradio  fálaldagain  buoremus  diehtogáldun  sámi  jearaldagaid  birra. 2005  lei  vástideaddji  oassi  34  %.  Seammás  lea  oassi,  geat  válljejit  juogo báikkálašáviissaid  dahje  NRK:a  guovllusáddagiid,  unnon  16  %  ja  19  %  rájes gitta 5 % ja 8 %.  Orru danin čájeheamen ahte sámeradio odne joksá viidábut sámi  álbmoga  go  ovdal,  muhto  dan  ovddas  fertejit  máksit  dárogielat báikkálašmediat.</p>
<p>Orru  maiddái  nu  ahte  tv-fálaldat  leat  erenoamážit  nanusnuvvon.  NRK  Sámi Radio  lea  2005  rájes  eanet  go  duppalasttán  iežaset  obbalaš  sáddenáiggi  tv:s, 119,5  diimmus  248  diibmui  jagi  2009.  Seammás  jokset  kanála  tv-fálaldagat oalle  alla  gehččiidloguid,  go  buohtastahttá  ovdamearkka  dihte  dainna  galle olbmo  leat  čálihuvvon  Sámedikki  jienastuslohkui.  Dát  muitala  ahte  sáddagiid várra gehččet maiddái stuora oassi olbmuin geat eai leat sápmelaččat.</p>
<p>Sámeradio  geavaheddjiidiskkus  čájeha  aŋkke  ahte  tv-sáddagat  maiddái hirbmadit beroštahttet stuora oasi sámi álbmogis. Vaikko vel leage sámegielagat ja sii geat orrot Finnmárkkus eanetlogus sin gaskkas geat čuvvot sáddagiid, de leat  čiežas  logi  olbmos  eará  guovlluin  oaidnán  unnimusat  ovtta  sáddaga maŋemus  30  beaivvis.  Binnuduvvon  giellaoazit,  nugo  dárogillii  teksten,  ja maiddái  ovdamunit  das  go  gokčet  visot  dállodoaluid  Norggas,  dahket  ahte sámeradio tv-fálaldagas lea sierradiládet go lea sáhka joksat sihke dáru ja sámi mihttojoavkkuid.  Stuora  beroštupmi  čujuha  ahte  tv-sáddagat  lea  dat mediafálaldat mii soaitá eanemusat doaibmat obbasámi mediafálaldahkan.</p>
<p>Sáhttá  aŋkke  orrut  nu  ahte  sápmelaččat  geat  orrot  olggobealde  Finnmárkku geavahit  sámi  mediaid  unnit  go  sápmelaččat  Finnmárkkus.  Dát  lea  várra guoskevaš dasa ahte eanašoassi mediafálaldagain leat davvisámegillii. Dasto lea davvisámegielagiidda  čielgasit  nannoseappo  mediafálaldat  go  muđui  álbmogii, vaikko  vel  fálaldat  sidjiide  geat  eai  leat  sámegielagat  lea  buorránan,  go  leat ásahan  Ođđasiid,  ja  NRK  Sámi  Radio  dárogielat  interneahttasiidduid  dihte. Erenoamážit  lea  sámeradio  tv-fálaldahkii leamaš  garra  beroštupmi  maiddái  sin gaskkas geat eai hálddaš sámegiela.</p>
<p>Áviisabealis  lea  Ságat  mii  áibbas  čielgasit  olaha  guhkimussii,  go  dain  lea duppalit  nu  stuora  deaddilanlohku  go  sámegielat  Ávviris.  Ságat  áviisa deaddilanlohku  lea  lassánan  14,7  %.  Ovdáneapmi  sáhttá  leat  čadnon  dasa  go Ságat  addá  fálaldaga  álbmogii  mii  ii  hálddaš  sámegiela,  seammás  go  lea lassánan  dihtomielalašvuohta  sámi  identitehtii  dán  áigodagas.  Dasto  vel  leat áigodagas  leamaš  ollu  digaštallamat  sámi  riekteáššiin  mat  leat  boktán  hirbmat beroštumi. Goitge eai leat dahkan goatnjedis lohkiidiskosiid maŋŋel Skogerbøa raporta jagi 2000, mat livčče sáhttán geahččalit dakkár čuoččuhusaid.</p>
<p>Ávvir  fas  nuppe  geažis  ii  leat  nagodan  dustet  ovdavázziid  Min  Áiggi  ja  Áššu obbalaš  deaddilanloguid.  Ávvira  deaddilanlogut  ledje  jagi  2009  duššo  100 badjel dan logu mii Min Áiggis lei jagi ovdal ovttasteami, jagi 2008 álggus. Dát lea  oalle  mihtilmas  gahččan,  mii  doaivumis  mearkkaša  ahte  sámegieláviissaid lohkiid lohku lea njiedjan maŋŋel ovttasteami. Oažžu várra dadjat ahte dát ii leat sávahahtti  ovdáneapmi,  go  okta  almmolaš  preassadoarjaga  mihtuin  lea  nannet sámegiela.</p>
<p>Interneahtta lea jođánit ovdáneame, erenoamážit nuorat geavaheddjiid gaskkas. Ovcci logi jerrojuvvon olbmos sámeradio geavaheddjiidguorahallamis jagi 2009 lei  vejolašvuohta  atnit  interneahta,  ja  buohkat  ledje  atnán  dán dieđihangaskaoami  maŋemus  mánu.  Sihke  sámeradio  ja  sámi  áviissaid ruovttusiidduide  lassána  beroštupmi  dehálaš  diehtogáldun  sámi  gažaldagaid dáfus.  Aŋkke  leat  váilevaš  dieđut  dan  birra  movt  sápmelaččat  atnet  eará mediafálaldagaid interneahtas, nugo ovdamearkka dihte sosiála mediaid.</p>
</body></document>