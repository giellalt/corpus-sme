<document xml:lang="sme" id="no_id"><header><title>Datavuođđu sámi statistihkkii</title><genre code="science"/><author><person firstname="Jon" lastname="Todal" sex="m" born="1952" nationality="NO"/></author><year>2016</year><wordcount>2819</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/kap_8._datavuoddu_sami_statistihkkii.pdf</origFileName><parallel_text xml:lang="eng" location="2_sami_statistics_data_source.pdf"/><parallel_text xml:lang="nno" location="8_datagrunnlag_samisk_statistikk.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">8 Datavuođđu sámi statistihkkii </em></p>
<p><em type="bold">Ávžžuhusat Sámi loguid muitalit 1-8 </em><em type="bold">artihkkaliid ektui </em></p>
<p><em type="bold">Jon Todal </em>, <span type="quote">«Sámi statistihka guorahallanjoavkku jođiheaddji»</span> Čoahkkáigeassu Eanemus adnon dieđalašvuođđu artihkkaliin Sámi logut muitalit almmuheamis lea dássážii leamaš statistihkat vuođđuduvvon dieđuide maid mii leat gohčodan SED-guovlun. Dát geográfalaš vuođđuduvvon statistihkat leat addán ollu ođđa dieđuid sámi servodaga birra. Muhtin servodatsurggiin livčče čearddalaš vuođđuduvvon statistihkka addán eambbo relevánta dieđuid go geográfalaš vuođđuduvvon, muhto Norggas ii leat datavuođđu čearddalašvuođa ektui, maid sáhttá atnit go ráhkada statistihka. Artihkal ávžžuha ahte Statistihkalaš guovddášdoaimmahat ain berre doalahit dan ahte ráhkadit statistihkaid mat leat huksejuvvon SED-guovllu dieđuid vuođul. Viidásit ávžžuha artihkal ahte álggahuvvo guorahallanbargu movt metodalaččat buoremusat sáhtášii kártet sámegielagiid Norggas. Muhtin sámi servodatsurggiin váilot statistihkat. Dás ferte veardidit movt boahtteáiggis lea vejolaš háhkat dieđuid. <span type="quote">«Sámi statistihka fágalaš guorahallanjoavku»</span> lea loahpahan iežaset nuppi njealjejahkásaš nammaduvvonáigodaga, ja joavku lea almmuhan oktiibuot gávcci raportta fágaartihkkaliiguin, Sámi logut muitalit 1 – 8. Statistihkaid vuođul, mat leat almmuhuvvon, leat artihkkalčállit kommenteren ja guorahallan rievdamiid sámi servodagas. Máŋggas čálliin Sámi logut muitalit leat maiddái kommenteren ja árvvoštallan dan datavuođu, man ala de leat huksen iežaset artihkkaliid, ja čoahkkáigeassu dán artihkkalis lea ge vuođđuduvvon juste daidda čálliid kommentáraide ja árvvoštallamiidda. <em type="bold">8.1 Guovttelágan dieđut </em></p>
<p>Vuosttaš artihkal <em type="italic">Sámi logut muitalit 1 </em>lei earenoamážiid datavuođu birra sámi statistihkkii. Paul Inge Severeide čujuhii dán artihkkalis guovttelágan sorttat dieđuide dakkár statistihkkii, geográfalaš ja čearddalaš vuođđuduvvon dieđuide. Statistihkalaš guovddášdoaimmahagas leat geográfalaš vuođđuduvvon dieđut daid árbevirolaš sámi ássanguovlluin. Muhto Norggas ii gávdno makkárge sámi čearddalaš registtar maid sáhttá atnit go ráhkada indiviidavuođđuduvvon sámi statistihkka. Severeide guorahallá iežas artihkkalis gos goitge sáhttá gávdnat indiviidavuođđuduvvon sámi dieđuid, ja movt sáhtášii daid vuođul goitge ráhkadit nu go son gohčoda <span type="quote">“statistihka sámi populašuvnnas”</span>, mas de ráhkadit statistihka mii heive sápmelaččaide dego čearddalašjoavkun Norggas. Dása boahtit ruovttoluotta. 2006 rájes lea Statistihkalaš guovddášdoaimmahat (SGD) juohke nuppi jagi almmuhan girjji maid lea gohčodan <em type="italic">Sámi statistihkka. </em>Dán girjái ráhkada SGD dieđuid maid leat gohčodan SEDguovlun. SED-guovlu lea geográfalaš guovlu mii lea oktii biddjon suohkaniiguin ja osiin suohkaniin gosa Sámediggi juolluda doarjagiid ealáhusdoaimmaide.1 Dát guovlu fátmmasta árbevirolaš sámi ássanguovlluid davábealde Sáltoduoddara, ja rehkenasto ahte hui stuora oassi sápmelaččain Norggas orrot dáppe. Severeide čujuha iežas artihkkalis ahte muhtin oassi sápmelaččain Norggas orrot olggobealde SED-guovllu, ja sii eai dan dihte boađe mielde dakkár sámi statistihkkii. Siskkobealde SEDguovllu orrot lassin sápmelaččaide muhtin oassi čearddalaš dáččat ja sisafárrejeaddjit, ja sii šaddet maid mielde dan sámi statistihkkii mii vuođđuduvvo SED guvlui. Man <span type="quote">“muoseheamit”</span> dát bealit leat dan geográfalaš vuođđuduvvon statistihkkii, boahtá das makkár sámi fáttas háliida guorahallat. <em type="bold">8.2 Demográfalaš dieđut sápmelaččaid birra </em></p>
<p><em type="italic">Sámi logut muitalit </em>leat leamaš oktiibuot vihtta artihkkala olmmošlogu rievdama ektui sámi ássanguovlluin. Svanhild Andersen ja Torunn Pettersen guorahalaiga 2008 olmmošlogu rievdama SEDguovllus (dalle gohčoduvvui SOF-guovlun2) guhkes áiggi ektui. Andersen ja Pettersen gohčodeigga olmmošlogu rievdama dán guovllus <span type="quote">“roassun”</span>. Seammás ledje erohusat dán guovllu siskkobealde – olmmošlogu rievdan ii lean negatiivvalaš miehtá. Statistihkalaš ávžžuhus dan guovtti čállis lei ahte vuđoleabbo guorahallat detáljjaid statistihkas, vai dakko bokte sáhttit čielggadit eambbo sivaide erohusain3. Soai ávžžuheigga eambbo aktiivvalaččat geavahit statistihka mii juo gávdno, eaba ge árvalan viežžat eará dieđuid. Demográfalaš artihkal maid Øivind Rustad čálii 2010 čájehii earret eará movt olmmošlogu njiedjan SED-guovllus dáhpáhuvai. Dát artihkal ii sisttisdoallan statistihkalaš fágalaš ávžžuhusaid.4 Dat golbma demográfalaš fágaartihkkala raporttas <em type="italic">Sámi logut muitalit </em>2012 eaige sisttisdoallan ávžžuhusaid mat earenoamážiid ávžžuhit viežžat earálágan datavuođu vai beassá ráhkadit earálágan statistihka5. </p>
<p>Dán vuođul sáhttit dadjat ahte dat maid <em type="italic">Sámi logut muitalit </em>lea čállán demografiija birra dain árbevirolaš sámi ássanguovlluin, ii leat oaidnán dálá statistihka SED-guovllus buorre vuođđun guorahallamiidda, seammás go leat diehtán statistihka headjuvuođaid birra - headjuvuođat maid Paul Inge Severeide čujuhii juo <em type="italic">Sámi logut muitalit 1 </em>(geahča badjelis). <em type="bold">8.3 Sápmelaččaid dearvvašvuođa dieđuid datavuođđu </em>2009, 2010 ja 2015 raporttain ledje buohkain artihkkalat dearvvašvuođa birra.6 Dat guokte vuosttaš artihkkala čálii Magritt Brustad, ja dan maŋemusa (2015) ges čáliiga Magritt Brustad ja Torhild Lauritsen fárrolaga. Artihkal 2015 lei bátnedearvvašvuođa birra. Dan maŋemus artihkkalis ii lean čálli guovttos earenoamáš statistihkalaš hástalusat. Go leat váilevaš dieđut ovttaskas indiviida čearddalašvuođa ektui, de sáhttá almmolašvuođas leat váttis ráhkadit deaivilis ortnegiid. Brustad čujuhii dán fáttás juo 2010 artihkkalis, mii lei bargonávccahisvuođaoaju ja sosiálaveahki birra. Dás son čálii earret eará: <span type="quote">“Go galgá sáhttit čilget sivvaoktavuođaid gaskal iešguđetlágan eallinlágiin ja eallindilálašvuođain ja bargonávccahisvuođaoaju ja sosiálaveahki ektui sámi álbmogis, de lea dárbu guorahallamiidda mas čearddalašvuođa dieđut leat indiviidadásis mielde.”</span> Diekkár dieđut eai oba gávdno ge. Leat goitge čađahuvvon máŋga stuora dearvvašvuođaiskkadeami gos leat geahččalan kártet makkár oktavuohta lea gaskal dearvvašvuođa ja sámi čearddalašvuođa, ja Magritt Brustad 2009 artihkal lei dieđalaščoahkkáigeassu huksejuvvon dakkár iskkademiide. Datavuođđun ledje dieđut maid oasálastit adde iskkadeamis, ja oasálastit ledje maiddái addán dieđuid iežaset čearddalašvuođa ektui. Brustadas ii lean njuolgut makkárge ávžžuhus boahtteáiggi datavuođu ektui, muhto artihkkalis son čielggadii movt <span type="quote">“sápmelaš”</span> lei meroštallon dain iešguđetge iskkadeamis. Ii gávdno makkárge <span type="quote">“autoriserejuvvon”</span> definišuvdna mii <span type="quote">“sápmelaš”</span> lea. Muhto statistihkka dárbbaša joavkkuid, ja joavkkuid juohkin ferte dahkkot definišuvnnaid vuođul. Dákko leat mii sámi statistihkkaváttisvuođas. Jus juohke ovttaskas dataviežžamis lea su iežas definišuvdna joavkkuin, de šaddá váttis buohtastahttit bohtosiid. <em type="bold">8.4 Ealáhusaid dieđuid datavuođđu árbevirolaš sámi </em><em type="bold">ássanguovlluin </em></p>
<p>Svanhild Andersen čálii 2009 artihkkala vuođđoealáhusaid birra sámi árbevirolaš guovlluin7.</p>
<p>Son huksii čállosa Statistihkalaš guovddášdoaimmahaga dieđuid vuođul SED-guovllus, ja dása lei datavuođđu buorre go lei sáhka iešguđet lágan ealáhusain guovllus. Ii leat nu ahte buohkat barggolašvuođas dan guovllus barget dušše ovtta ealáhusas. Bargat máŋgga ealáhusas lea guhkes árbevierru sámi servodagas. Andersen čujuhii artihkkaliiddis ahte dárbbašuvvo eambbo máhttu dan oassái ealáhuseallimii dain sámi guovlluin. Dat čearddalaš dimenšuvdna lea juo guorahallon kapihttalis mii lea demografiija ja dearvvašvuođa birra badjelis, ja dat mii čuožžu daid váilevašvuođaid birra čearddalaš vuođđuduvvon statistihka ektui, guoská ealáhusstatistihkkii maiddái. Sáhttá dás jearrat mii addá buoremus gova sámi servodagas, leat go ealáhuseallima rievddadeami logut siskkobealde daid árbevirolaš sámi gilážiin, vai leat go dieđut ealáhusbargiid čearddalaš duogážis? Vástádus jearaldahkii soaitá leat artihkal mii sáhttá huksejuvvot goappaš sorttat dieđuide, go dat attašii buoremus gova. 2014 <em type="italic">Sámi logut muitalit </em>lei ealáhus váldofáddán, ja njeallje artihkkala ledje juste dan fáttá birra.8 Else Grethe Broderstad ja Einar Eythórson čáliiga guolásteami birra ja Jan Åge Riseth čálii boazoealáhusa birra. Sigrid Skålnes guorahalai ealáhusovdáneami SED-guovllus 2000-logus, ja Gunnar Claus guorahalai barggolašvuođastatistihka SED-guovllus. Váilevašvuohta statistihkas čujuhedje artihkalčállit ahte lea unnán diehtu sin birra geat eai lean barggolašvuođas dahje eai studeren. Sii gárte olggobeallái statistihka. Lea maiddái unnán diehtu olbmuin geat oanehisáigge leat riikkas. Dat maŋemus joavku lea dehálaš ealáhuseallimii sámi guovlluin dál. Čállit ohcaledje maiddái dieđuid dan ektui gosa šadde dat olbmot geat heite ealáhusain, mat ledje garrasit njiedjame. Čállit ealáhusartihkkaliin 2014 raporttas ohcaledje maiddái, nugo Svanhild Andersen dagai 2009, eambbo dieđuid bargolotnolasvuođain ja oasseáiggebargguin. Earret boazoealáhusa artihkkalis, de ledje buot ealáhuseallimaartihkkalat dihto geográfalaš guovlluin davvin. Boazoealáhus doaimmahuvvo stuorit oasis riikkas, ja dán ealáhusas dahkko viiddis statistihkka mii guoská miehtá Norgga. Go lea čielggas makkár oassi ealáhusas doaimmahuvvo sápmelaččain, ja makkár oassi doaimmahuvvo dáčča boazoservviin, de lea dás čearddalaš vuođđuduvvon ealáhusstatistihkka. Čálli buohtastahtti sámi boazoealáhusa ja dáčča boazoservviid. <em type="bold">8.5 Datavuođđu servodaga sámegielaid máhtu birra </em></p>
<p>Guđa dan gávcci almmuhuvvon raporttas <em type="italic">Sámi logut muitalit </em>sisttisdolle artihkkaliid mat čuvvo ovdáneami sámegiela válljemis oahpahusgiellan skuvllain ja sámegiela válljen skuvlafágan. Dušše 2013 ja 2014 raporttain ii lean diekkár artihkal. 2015 lei Torkel Rasmussen artihkkalčálli giellaválljemis skuvllas, muđui lei diekkár artihkkaliid čállán Jon Todal. 9 </p>
<p>Sámegiela hárrái vuođđoskuvllas lea statistihkka mii čájeha man oallugat válljejit sámegiela jahkásaččat vuosttašgiellan ja nubbingiellan. Diet logut almmuhuvvojit juohke jagi VSD (Vuođđoskuvlla diehtojuohkinvuogádagas). Nu leage álki čuovvut makkár rievdamat dáhpáhuvvet. Dain statistihkain mat leat gávdnamis čájehuvvui maiddái movt oahppit juohkásedje dan golmma sámegiel jovkui, mat oahpahuvvojit min riikkas. Sáhtii dasa lassin maid oaidnit movt 8 Broderstad, Else Grete ja Eythórson (2014): <span type="quote">«Mii dáhpáhuvvá guolástemiin dain mearrasámi vuonain?»</span> <em type="italic">Sámi logut muitalit 7 </em>Claus, Gunnar (2014): <span type="quote">«Barggolašvuohta SED-guovllus.»</span> <em type="italic">Sámi logut muitalit 7 </em>Riseth, Jan Åge (2014): <span type="quote">«Ceavzilis boazoealáhus?»</span> <em type="italic">Sámi logut muitalit 7 </em>Skålnes, Sigrid (2014): <span type="quote">«Eáláhusovdáneapmi SED-guovllus 2000-logus.»</span> <em type="italic">Sámi logut muitalit 7 </em>9 Rasmussen, Torkel (2015): <span type="quote">«Sámegiella vuođđoskuvlla ja joatkkaskuvlla oahpahusas.»</span> <em type="italic">Sámi logut muitalit 8 </em>Todal Jon (2013): <span type="quote">«Sámi gielladili kvantitatiiva rievdan Norggas .»</span> <em type="italic">Sámi logut muitalit 6 </em>Todal, Jon (2008): <span type="quote">«Sámegiella vuođđoskuvllas–dássedis lassáneapmi ja fáhkka njiedjan.»</span> <em type="italic">Sámi logut muitalit 1 </em>Todal, Jon (2009): <span type="quote">«Sámegiella mánáidgárddis ja skuvllas.»</span> <em type="italic">Sámi logut muitalit 2 </em>Todal, Jon (2010): <span type="quote">«Sámegiella mánáidgárddis ja skuvllas.»</span> <em type="italic">Sámi logut muitalit 3 </em>Todal, Jon (2011): <span type="quote">«Duođalaš njiedjan sámegiella nubbingiella fágas»</span> <em type="italic">Sámi logut muitalit 4 </em>Todal, Jon (2012): <span type="quote">«Sámegiella mánáidgárddis ja skuvllas 2011/12.»</span> <em type="italic">Sámi logut muitalit 5 </em>oahppit juohkásedje geográfalaččat, gitta skuvlabiiredássái, vaikko guorahallamat <em type="italic">Sámi logut muitalit </em>eai leat goassege leamaš nu vuđolaččat čilgejuvvon dán dásis. Kvalitehta sámegieloahpaheamis lea váttis meroštallat kvantitatiivva ektui. Livčče goitge leamaš ávkkálaš diehtit eambbo go dan ahte oahpahuvvo sámegiella vuosttaš- ja nubbingielladásis. Sámegieloahpahusa kvalitehta dáfus lea ovdamearkka dihte mearrideaddjin man ollu diimmuid skuvllat fállet oahpahusa sámegillii eará diimmuin go sámegieldiimmuin. Diekkár dieđut váilot. Eat ge mii dieđe maidige man ollu sámegieloahpahus biddjo olggobeallái dábálaš skuvlaáiggi. Diekkár dilálašvuohta váikkuha ohppiid guottuide fágii. Kaisa Rautio Helanderis ja Yngve Johansenis lei <em type="italic">Sámi logut muitalit 6 </em>artihkal sámi báikenamain almmolaš luoddašilttain siskkobealde sámegiela hálddašanguovllus. Dása gávdno almmolaš giellapolitihkka dohkkehuvvon lágaiguin ja njuolggadusaiguin maid stáhta, fylkkat ja suohkanat leat geatnegahtton čuovvut. Artihkkalis čájehuvvui máŋgga dilálašvuođas ahte lágat eai leat čuvvojuvvon, ja čájehuvvui viidásit ahte váilu statistihkka mii implementere mearriduvvon giellapolitihka. Čállit fertiiga ieža čohkket dieđuid ja ráhkadit statistihka mii dárbbašuvvo, vai sáhttá maidige dadjat Báikenammalága fátmmasteami geaidnošilttaid ektui. Tore Johnsenis lei artihkal <em type="italic">Sámi logut muitalit </em>2015 raporttas sámegiela birra Norgga girkus. Girku lea ieš ráhkadan statistihka movt sámegiella adno iežas barggus. Nu guhká go girku lea oassin stáhtas, de lea Sámelága mielde geatnegahtton geavahit sámegiela. Go girku ja stáhta eaba leat šat ovttas, de gáhččá diet geatnegasvuohta eret. Go Norgga girku lea nu nanus sámi birrasiin, de lea sávahahtti ahte girku doalaha sámegiel geavaheami ja ain ráhkadit statistihka mii sáhttá muitalit vejolaš rievdamiid sámegielgeavaheami ektui. 10 Eará artihkkaliin giela birra <em type="italic">Sámi logut muitalit </em>raporttain leat unnán ávžžuhusat juste statistihka vuođu ektui.11 Earret dan ahte čujuhuvvo dasa ahte dárbbašuvvo statistihkka mii sáhttá gozihit sámegiela geavaheami almmolaš hálddašeamis, ja ahte diehtit unnán sámegiela sirdimis ruovttuin.12 Dan maŋemus namuhuvvon statistihka lea hástalus oažžut ráhkaduvvot, dan vuosttaža ges galggašii leat álkit. <em type="bold">8.6 Skuvla, alit oahpahus ja dutkan </em></p>
<p>Earret daid skuvlla birra artihkkaliid mat juo leat namuhuvvon (nugo artihkkalat giela birra vuođđoskuvllas), leat <em type="italic">Sámi logut muitalit </em>leamaš gávcci artihkkala mat ledje skuvlla, alit oahpahusa ja dutkama birra13. 10 Johnsen, Tore (2015): <span type="quote">«Sámegiella Norgga girkus.»</span> <em type="italic">Sámi logut muitalit </em><em type="italic">8 </em>11 Antonsen, Lene (2015): <span type="quote">«Giellaguovddážiid rávisolbmuidoahpahus.»</span> <em type="italic">Sámi logut muitalit </em><em type="italic">8 </em>Rasmussen, Torkel (2013): <span type="quote">«Sámedikke doarjagat sámegielaide.»</span> <em type="italic">Sámi logut muitalit </em><em type="italic">6 </em>12 Todal Jon (2013): <span type="quote">« Sámi gielladili rievdamat Norggas hivvodaga ektui.»</span> <em type="italic">Sámi logut muitalit </em><em type="italic">6 </em></p>
<p>Viđa dan gávcci artihkkalis leat čállit ieža čohkken dieđuid iešguđetlágan gálduin, vai sáhttet ráhkadit statistihka. Dat guoská daidda surggiide: doavttirgrádabuvttadeapmi sámegielat fáttaiguin (Else Grete Broderstad 2011), rávisolbmuid oahpahus sámegielas (Lene Antonsen 2015), sámegiela oahppočuoggáidbuvttadeapmi (Kevin Johansen 2013), sámegiela gáiddusoahpahus (Kevin Johansen 2015), ja sámi dutkanprošeavttat (Kari Mortensen). Artihkkalis rávisolbmuid sámegiel oahpahusas 2015 ohcalii čálli, Lene Antonsen, maiddái čohkkejuvvon statistihka mii čájeha <em type="italic">resursageavaheami </em>diekkár oahpahussii. Dat golbma eará artihkkala skuvlla birra leat sápmelaččaid oahpahusdási birra, ja buot daid lea Yngve Johansen14 čállán. Johansen hukse daid artihkkaliid dieđuid vuođul SED-guovllus. <em type="bold">8.7 Politihkalaš oasálastin sápmelaččaid gaskas </em></p>
<p>Sámi logut muitalit leat leamaš guokte artihkkala politihkalaš oasálastima birra.15 Okta dan guovtti artihkkalis lei Sámedikke válgga válgaoasálastima birra, maid Torunn Pettersen čálii. Nuppi artihkkala dán fáttas čáliiga Per Selle ja Kristin Strømsnes ja lei sápmelaččaid politihkalaš oasálastima birra, mas ii lean sáhka dušše sámepolitihka oasálastima birra. Vuođđun dán artihkkalii Sámedikke válgga birra ledje dieđut maid čálli oaččui Statistihkalaš guovddášdoaimmahagas ja Sámedikkis. Ovdal 2005 lei váttisvuohta gávdnat dieđuid mat ledje kvalitehtasihkaraston. Loguid dan ovddit áigodagas ii lean vejolaš oažžut elektrovnnalaš formáhtas. 2005 rájes rievddai diet. Dat iešalddis muitala ahte Sámedikki jienastuslohku lea buoremus registtar mii gávdno go galgá ráhkadit kvantitatiiva guorahallamiid Sámedikke válgga birra. Dat nubbi artihkal politihkalaš oasálastima birra huksejuvvui golmma lávdegoddeiskkadeapmái,</p>
<p>B <em type="italic">orgarvuođaiskkadeapmi </em>mii lei riikaviidosaš, </p>
<p><em type="italic">Borgarrollaiskkadeapmi, </em>mii lei viđa Finnmárkku suohkana birra ja <em type="italic">Sámedikke válggaiskkadeapmi, </em>mii čađahuvvui maŋŋil 2009 Sámedikke válgga. Oasálastit dan maŋemus iskkadeamis ledje vuorbáduvvon sin gaskkas geat ledje dieđihuvvon Sámedikke jienastuslohkui. Lei rievddadeaddji vástádusproseanta dain iskkademiin, unnimus lei Sámedikke válgaiskkadeamis. 14 Johansen, Yngve (2008): <span type="quote">«Oahpahusdássi SOF-guovllus –lassáneaddji sohkabealerohusat.»</span> <em type="italic">Sámi logut muitalit </em><em type="italic">1 </em>Johansen, Yngve (2009): <span type="quote">«Oahpahus SOF-guovllus.»</span> <em type="italic">Sámi logut muitalit </em><em type="italic">2 </em>Johansen, Yngve (2010): <span type="quote">«Oahpahusdássi ja ássanbáiki.»</span> <em type="italic">Sámi logut muitalit </em><em type="italic">3 </em>15 Pettersen, Torunn (2010): <span type="quote">«Jienastuslohku ja Sámedikke válggaid válgaoasálastin Norggas 1989-2009.»</span> <em type="italic">Sámi logut muitalit </em><em type="italic">3 </em>Selle, Per og Strømsnes, Kristin (2012): <span type="quote">«Sápmelaččat bellodagain ja válggain.»</span> <em type="italic">Sámi logut muitalit </em><em type="italic">5 </em><em type="bold">8.8 Dieđut sámi mediaid birra </em></p>
<p>Sámi logut muitalit lea leamaš okta artihkal media birra. Artihkal lei oasálastima, viidodaga ja rámmaeavttuid birra sámi mediain, maid Johan Ailo Kalstad16 čálii. Dás lea čálli atnán mediaid iežaset jahkásaš statistihkaid, geavaheddjiid iskkademiid ja NRK jahkedieđáhusaid (earenoamážiid NRK-Sámis) ja mediabearráigeahču dieđuid. Čálli sáhtii geahččat fuomášumiid Eli Skogerbø sámi media rapportta vuođul, maid son 2000 čálii, ja dat ges lei huksejuvvon lávdegoddeiskkadeami vuođul. Gávdnojedje maid eambbo lávdegoddeiskkadeami maid sáhtii geavahit. <em type="bold">8.9 Biras ja resursahálddašeapmi </em></p>
<p>Sámi guovlluid biras ja resursahálddašeami fátta birra ii ge leat čállon go okta artihkal, maid Ole Bjørn Fossbakk lea čállán17. Čálli čállá guhkes ja vuđolaččat čilgejuvvon datavuođu birra ja man álki dahje man váttis lea gávdnat dieđuid fátta birra. Boraspirehálddašeapmi ja Finnmárkkuopmodat leat váldo aktevrrat dás. Logut bivddu ja guolásteami birra gávdnojit Statistihkalaš guovddášdoaimmahagas. Čálli moittii earenoamážit Finnmárkkuopmodaga go dahket iežaset loguid dárbbašmeahttun váddása duohken. Lassin dieđuide SED-guovllus, lea Fossbakk maiddái gávdnan dieđuid lullisámi boazoorohagain. Go geavaha dieđuid boazoorohagain, de gokčá dán oktavuođas bures sámi beroštumiid olggobealde SED-guovllu. <em type="bold">8.10 Oppalašgova artihkkalat </em></p>
<p>Paul Inge Severeide lea čállán golbma artihkkala maid lea gohčodan <span type="quote">“Sámi logut”</span>. 18 Dat artihkkalat leat almmuhan statistihkaid máŋgga servodatsuorggis. Dás lea statistihkaid kommenteren oanehaččat, ja ulbmil artihkkaliiguin lea leamaš ahte lohkkiide galggai leat vejolaš čuovvut rievdamiid jagis jahkái – maiddái servodatsurggiin mat eai leat gieđahallon dain guhkit artihkkaliin. Eanas dain statistihkain maid birra lea leamaš sáhka, leat ráhkaduvvon Statistihkalaš guovddášdoaimmahaga dieđuid vuođul SED-guovllus. Boazoealáhusstatistihkkii ja skuvlla giellastatistihkkii gal ii guoskka dát. <em type="bold">8.11 Čoahkkáigeassu </em></p>
<p>SGD logut SED-guovllus orrot doaibman bures vuođđun sámi servodaga guorahallamiidda, earenoamážiid demografiija ja ealáhuseallima guorahallamiidda. Oktiibuot 14 artihkkala <em type="italic">Sámi logut muitalit </em>raporttain huksejit eanas SGD dieđuid vuođul SED-guovllus. Jus eai livčče leamaš diekkár logut, de livčče ollu váddásit guorahallat rievdamiid sámi servodagas Norggas. Sámi statistihka fágalaš guorahallanjoavku ávžžuhit SGD ain viidásit buvttadit dakkár sorttat statistihka. <em type="italic">Sámi logut muitalit </em>artihkkalat čájehit ahte muhtin sámi servodatsurggiin eai gávdno čohkkejuvvon dieđut. Lea ágga geahččat lagabui movt boahtteáiggis galggašii čoavdit dan. Jus galgá sáhttit guorahallat fáttáid nugo ovdamearkka dihte sápmelaččaid dearvvašvuođas ja movt buolvvaid gaskka sirdit sámegiela, de livčče sávahahtti oažžut čearddalaš statistihka lassin statistihkkii geográfalaš SED-guovllu. Nugo leat oaidnán, de jearai Paul Inge Severeide dien gažaldaga juo dan vuosttaš <em type="italic">Sámi logut muitalit </em>raporttas 2008. Severeide guorahalai dalle jus livčče vejolaš ásahit <span type="quote">“statistihkalaš sámi populašuvnna”</span>, mii lea heivehuvvon dálá registariid mielde, nugo ovdamearkka dihte álbmotlohkan 1970, boazobargiid registtar ja Sámedikki jienastuslohku. Ásahit diekkár sámi statistihkalaš populašuvnna lea veardiduvvon, muhto lea biddjon eret. Okta sivva manne árvalus lea biddjon eret, lea ahte lea eahpesihkarisvuohta jus dáinna vuođđomateriálain mii juo gávdno, olaha buot čearddalaš sápmelaččaid. Fuomášuvvui ahte lei jáhkehahtti ahte stuora oassi sápmelaččain gáhčašii olggobeallái. Eará sivva duvdilit árvalusa eret lei juridihkalaš ja persovdnagáhttenrievttalaš hástalusat, mat leat čadnon diekkár populašuvnna ásaheapmái. Dieid beliid ferte dárkilit guorahallat jus galggašii geahččalit ásahit statistihkalaš sámi populašuvnna. Mii Sámi statistihka guorahallanjoavkkus diehtit ahte leat earát go mii geat leat váldán oktavuođa SGD ráhkadahttit statistihka sámegielagiiguin Norggas. Buoret diehtu dan gielladilis mii duohtavuođas lea, livččii dárbbašlaš boahttevaš almmolaš giellaplánemii. Vuohki movt sáhtášii oažžut dakkára doibmii ii leat dat seamma ahte ásahit sámi statistihkalaš populašuvnna, muhto dás baicca livččii giella, iige čearddalašvuohta guovddážis. Ovdal go sáhttá ásahit vuođu dakkár sámi giellastatistihkkii, de lea dárbbašlaš vuđolaš metodačielggadeapmái, ja lea maid dárbu čielggadit riektegažaldagaid. Sámi statistihka fágalaš guorahallanjoavku áigu rávvet ahte diekkár metodačielggadeapmi biddjošii johtui ja dat juridihkalaš gažaldagat dan ektui čielggaduvvošii. <em type="bold">8.12 Rávvagat </em></p>
<p><em type="bold">Registara birra </em>SGD berre doalahit dan ahte ráhkadit statistihkaid mat leat huksejuvvon SED-guovllu dieđuid vuođul.  Berre maid čielggadit jus dálá diehtogálduid vuođul lea metodalaččat vejolaš ásahit <span type="quote">“statistihkalaš sámegielat populašuvnna”</span> (mii ii leat huksejuvvon čearddalašvuođa ektui, muhto giela). Daid juridihkalaš beliid dán ektui berre maiddái čielggadit.  Daid persovdnagáhttenrievttalaš beliid dan ektui jus boahtteáiggis galggašii ásahit <span type="quote">“statistihkalaš sámi populašuvnna”</span> (huksejuvvon čearddalašvuođa ektui) berre maid čielggadit. </p>
<p><em type="bold">Doaibmi statistihka birra </em>Berre gávdnot statistihka  mii čájeha rievdamiid movt sámi guovlluid olbmot ovttastit iešguđetlágan ealáhusaid  mii čájeha gosa šaddet dat olbmot geat heitet ealáhusaiguin, mat leat unnume.  mii addá midjiide eambbo dieđuid go dál olgoriikkalaččaid birra geat oanehisáigge orrot sámi guovlluin  mii muitala man ollu vuođđoskuvllain oahpahuvvo sámegillii.  mii muitala man ollu sámegiella oahpahuvvo earret dábálaš skuvlaáigge  mii muitala movt gáiddusoahpahus rievddada sámegieloahpahusas ja makkár giellaoahpahus gáiddusoahppu ovttastuvvo  mii registrere rievdamiid sámegielgeavaheamis almmolaš hálddašeamis  mii registrere sámegielgeavaheami girkus maiddái maŋŋil go girku ii leat šat oassin stáhtas  mii sáhttá registreret movt fátmmasta doaibmi lágaid, omd. movt báikenammaláhka biddjo doibmii almmolaš šilttaide  mii sáhttá čájehit movt sámi guoskevaš dutkan ja alit oahppu (nie go oahppočuoggáidbuvttadeapmái, doavttirgrádaid lohku, dutkanprošeavttaid lohku maid Norgga dutkanráđđi ja earát leat ruhtadan) </p>
<p>Dasa lassin lea sávahahtti ahte statistihkka masa lea stuora servodatberoštupmi, nugo ovdamearkka dihte Finnmárkkuopmodaga statistihka, dahkkošii nu álkin go vejolaš rabasin buohkaide. <em type="bold">Survey-iskkadeapmi </em> berre digaštallat jus livččii vejolaš oažžut sámi čearddalašvuođadefinišuvnna, mii boahtteáiggis sáhttá geavahuvvot eambbo dutkiin, vai buorebut sáhtášii buohtastahttit iskkademiid bohtosiid </p>
</body></document>
