<document xml:lang="sme" id="no_id"><header><title>Sámi mediat mánáide ja nuorai</title><genre code="science"/><author><person firstname="Torkel" lastname="Rasmussen" sex="m" born="" nationality=""/></author><year>2016</year><wordcount>6337</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/kap_6._samisk_09.11._2016.pdf</origFileName><parallel_text xml:lang="nob" location="6_samiske_medier_for_barn.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header>
<body>
<p><em type="bold">6 Sámi mediat mánáide ja nuorai </em></p>
<p>Vuosttasamanueansa Sámi allaskuvla Čoahkkáigeassu: Viidásamos sámi mediafálaldagat mánáide leat NRK sámegielat mánáidprográmmat TV:s, Suoma áibmosáddehaga YLE mánáidprográmmat rádios, sámegielat áviissa <span type="quote">«Ávvira»</span> mánáidsiiddut ja tevdnenráidu <span type="quote">«Bamse»</span>. Viidásamos sámi mediafálaldagat nuoraide leat YLE Sámi rádioprográmma Sohkaršohkka, guokte nuoraidbláđi <span type="quote">«Nuorat»</span> ja <span type="quote">«Nuoraidmagasiidna Š»</span> ja NRK Sámi neahttasiidu <span type="quote">«NuFal»</span>. Ii ovttage riikkas leat TV-fálaldat sámi nuoraide. Norggas ii leat rádiofálaldatge sámi nuoraide. NRK Sámi ja Ruoŧa rádio fálaldat sámi mánáide lea olu heajut go fálaldat Suomas. Nuppi ášši dáfus lea sámi TV-fálaldat mánáide heajut Suomas ja Ruoŧas go Norggas. TV- ja rádiofálaldat sámi mánáide ja nuoraide livččii buoret jos mediadálut livčče sádden kránnjáriikkas buvttaduvvon sámi mánáid- ja nuoraidprográmmaid. Stuorra oassi čálalaš fálaldagain sámi mánáide ja nuoraide eai leat mediain mat leat oaivvilduvvon daid ahkejoavkkuide. Dat leat baicce mediain mat leat oaivvilduvvon ollesolbmuide. Oppalaš dásis lea nu ahte muhtin sámi mediabuvttadeaddjit leat bázahallan teknologalaš ovdáneamis ja uhccán muddui geavahit digitála almmuhanvejolašvuođaid. Máŋggaid dálá mediafálaldagain sámi mánáide ja nuoraide lea váttis geavahit, dan dihte go eai leat doarvái álkit olahanmuttus. Lea uhccán statistihkka sámi mediaid birra mánáide ja nuoraide mat leat viežžan láhkai. Dat dilli lea váikkuhan dán artihkkala. Dát guoská erenoamážit vuostáiváldi beallái ja dan dihte lea váttis dadjat maidege daid mediaid geavaheami birra, ja makkár mearkkašupmi dain lea sámi mánáide ja nuoraide. <em type="bold">6.1 Álggaheapmi </em></p>
<p>Dálá mánáid ja nuoraid gohčodit áinnas mediabuolvan fágagirjjálašvuođas. Dasa lea sivvan ahte media lea nu dehálaš oassi dálá mánáid ja nuoraid máilmmis, ja sii geavahit iešguđetlágan mediašlájaid olu, olu eanebut go ovddit buolvvat dahke dalle go sii ledje mánát ja nuorat. (Hagen ja Vold 2009: 16.) Datge lea okta sivva manne fágaolbmot giellasosiologiijas oaivvildit minoritehtagielat mediaid leat dárbbašlažžan nannet giela ceavzinnávccaid ja vejolašvuođa seailut (UNESCO 2003: 10). Dán artihkkala várás lean kárten sámi mediafálaldagaid mat leat mánáid ja nuoraid várás ja guorahallan daid mediaid geavaheami. Dan oktavuođas leat moadde válljema dahkkojuvvon mediadiehtaga dutkansurggiid siskkobealde. Mediadutkiin lea guhkes árbevierru mihtidit mediageavaheami. Sii guorahallet earret eará man dávjá ja man guhká olbmot geavahit iešguđetlágan mediaid. Dát dilli guorahallojuvvo nu dárkilit go lea vejolaš dan dán artihkkalis barggu rámmaid siskkobealde. Eará dábálaš lahkonanvuohki fáddái <span type="quote">“mediat, mánát ja nuorat”</span> lea mediaid váikkuhus geavaheddjiide. (Tønnesen 2007: 14-15.) Muhtin miellagiddevaš vuolggasajit livčče sámi mediaid váikkuhus mánáid ja nuoraid giellamáhttui, sin giellageavaheapmái ja identitehttii. Dat ii dahkkojuvvo dán artihkkalis dannego ii gávdno materiála maid sáhttá geavahit. Dát gieđahallo kapihttalis 6.3 <em type="italic">Metodalaš čuolmmat </em>, ja loahppakapihttalis 6.7 <em type="italic">Hástalusat ja ávžžuhusat </em>. Materiála dán artihkkalii lea čohkkejuvvon 2016:s mediaid neahttasiidduin, jearahallamiin sámi mediajođiheddjiiguin ja dokumeantaanaliissain. Prentejuvvon bláđit ja áviissat leat maid lohkkojuvvon ja analyserejuvvon. <em type="bold">6.2 Mat leat sámi mediat mánáide ja nuoraide? </em></p>
<p>Lea lunddolaš juohkit definišuvnna golmma oassái go lahkona gažaldahkii mat leat sámi mediat mánáide ja nuoraide? 1. Mo ráddje ahkejoavkkuid mánáid ja nuoraid, 2. mat leat sámi mediat ja 3. mii lea media dán artihkkalis? Lea dábálaš bidjat mánáid bajimus ahkerájá 12-jahkásažžan, ja atnit buot eará nuppelotjahkásaččaid nuorran. Dat dahkkojuvvo dás ovddosguvlui vaikko rádjá nuoraid ja ollesolbmuid gaskkas ii leat čielggas. Muhtin muddui lea maid čielggas ahte mediabuvttadeapmi mii lea oaivvilduvvon nuoraide, heive maid nuorra, 20-30 jahkásaš, ollesolbmuide. Sámi media definišuvnna, mii doaibmá bures, gávnnan professor Eli Skogerbø vuđolaš guorahallamis Norgga beale sámi median 2003, mas son guorahallá sisdoalu, geavaheami ja rámmaeavttuid. Dan barggus definere sámi mediaid ná:</p>
<p>Media adnojuvvo Sámi median jos boahtá ovdan namas ja/dahje ulbmiljoavkkus ahte sápmelaččat leat buvttadan media dahje media lea ráhkaduvvon sápmelaččaide1 (Skogerbø 2003: 3)</p>
<p>Sámi mediat leat dán mielde buot mediat mat almmuhuvvojit sámegillii ja muhtin mediat mat ieža definerejit iežaset sámi median vaikko sámegiella ii leat media váldogiella dahje sámegiella ii geavahuvvo álggage. Skogerbø (2003: 77-81) duođašta ahte sámi álbmogis lea viiddis sierramielalašvuohta das guđemuš giela sámi mediat galggašedje geavahit. In guorahala dán gažaldaga iežan artihkkalis. Válljen čuovvut Skogerbø sámi media definišuvnna, ja lean válljen mediaid maid guorahalan almmá beroškeahttá mediabuktaga giellageavaheamis. Lean čuovvovaččat válljen guorahallat sajáiduvvon mediaid: rádio, TV ja áviissa. Daid lassin guorahalan maid tevdnenráidduid, bláđiid ja interneahttaalmmuhemiid. Lean guođđán gieđahalakeahttá filmmaid, musihka, girjjiid ja applikašuvnnaid (áppaid). Dat mearkkaša ahte artihkkalis gieđahalan mediabuvttademiid main leat jeavddalaš almmuheamit vaikko almmuhemiid gaskkas sáhttá ádjánit guhká. Goalmmát válljen lea ahte materiála ii leat ráddjejuvvon Norgii ja Norggas ráhkaduvvon mediafálaldagaide. Teknologalaš nuppástusat leat dahkan uhcit áigeguovdilin ráddjet guorahallama dan mielde gokko mediabuvttadeaddji ja geavaheaddji lea. Dat mii buvttaduvvo rádio ja TV várás ovtta riikkas, lea olahanmuttus interneahtas maiddái nuppi riikkas. Áviissat ja bláđit leat dieđusge álo leamaš olahanmuttus buohkaide ássanbáikkis beroškeahttá. Artihkkalis lea dáinna lágiin miehta Sámi perspektiiva buvttadanbealis mas guorahalan buot sámi mediaid main lea sisdoallu mánáide ja nuoraide, almmuhanriikkas beroškeahttá. Vejolašvuođaid mielde guorahalan gos mediaid geavaheaddjit ásset. Ferte lasihit ahte lea leamaš váttis bargu dannego uhccán statistihkka lea viežžan láhkai.</p>
<p>Mediaovdáneapmi lea maid dahkan ahte ii leat šat nu áigeguovdil defineret mediafitnodagaid sajáiduvvan mediašlájaid mielde dego áviisa, rádio ja TV. Ná lea dannego eanaš mediafitnodagat buvttadit eanet medialávddiide. Danne lea ávkkálaš geavahit doahpaga mediadálu ja atnit sin baicce sisdoallobuvttadeaddjin mat juhket sisdoaluset máŋggalágan medialávddiide. Dat dahkkojuvvo dán artihkkalis. <em type="bold">6.3 Metodalaš čuolmmat </em>Lea leamaš hástaleaddji bargu čohkket statistihkalaš materiála sámi mediaid birra mat leat oaivvilduvvon mánáide ja nuoraide. Ii oktage sámi media, mii lea guorahallojuvvon dán artihkkala várás, earret Ávvir, leat čađahan geavahanguorahallama maŋimuš jagiid. Muđui lea ođđaseamos geavahanguorahallan NRK Sámi guorahallan 2009:s. Dalle lei NRK Sápmi muhtin áigge beassan geavahit </p>
<p>Norgga</p>
<p>Sámedikki jienastuslogu háhkat informánttaid guorahallamiidda. 2009 maŋŋá ii leat ožžon lobi Sámedikkis geavahit jienastuslogu, iige leat čađahan geavahanguorahallamiid. (M. Solbakk 2016.) Eaige gávdno guldaleaddjilogut sámi mánáid- ja nuoraidprográmmain rádios, dahje guorahallamat mat čájehit man olu sámi mánát ja nuorat geavahit sámi mánáid- ja nuoraidbláđiid, mánáidsiidduid <em type="italic">Ávviris </em>ja <em type="italic">Nuorttanasttes </em>dahje sámegielat siidduid áviissain <em type="italic">Snåsningen </em>ja <em type="italic">Lokalavisa NordSalten </em>. Danne ii leat vejolaš dadjat maidege dan birra man duđavaččat ulbmiljoavkkut leat daiguin fálaldagaiguin mat gávdnojit. Iige gávdno eará materiála, geavahanguorahallamat dahje dutkanraporttat mat muitalit man láhkai sámi mediat váikkuhit sámi mánáid ja nuoraid giellamáhttui, giellageavaheapmái dahje identitehttii. TNS-Gallup buvttada eanemus statistihkalaš materiála mediageavaheami birra Norggas. Sis ii leat mangelágan diehtu sámi mediaid geavaheami birra. Sámi mediat eai leat fárus TNS-Gallup jahkebeallásaš raporttain norgalaččaid mediageavaheamis. Dain raporttain gávdná geavaheddjiid dieđuid Norgga rádio- ja TV-stašuvnnain, neahttasiidduin ja áviissain, muhto ii sámi mediaid. Iige TNS-Gallup raporttain <span type="quote">«De offisielle lesertallene for blader og magasiner2»</span> leat diehtu sámi bláđiid birra. Seammá guoská stuorat guorahallamii <span type="quote">«Avislesing 2015: Tilbakegang for papiravisene fortsetter3»</span>. Ii dasge leat diehtu sámi áviissain. (TNS-Gallup 2016-1; 2016-2; 2016-3.) Miellagiddevaš gáldu livččii maid <span type="quote">«Mediebarn 20164»</span>. Lea vuđolaš guorahallan 3-11 jahkásaš norgalaš mánáid mediageavaheamis. Muhto ii dasge leat mihkkege sámi mánáid dahje sámi mediaid birra. (TNS Gallup 2016-4; Strømmen 2016) Inge leat gávdnan seammalágan guorahallamiid sámi mánáid ja nuoraid mediageavaheamis Ruoŧas dahje Suomas. Dán guorahallanbarggus lea boahtán ovdan ahte dieđut sámi mánáid ja nuoraid interneahttasiidduid geavaheami birra gávdnojit NRK, YLE, SVT ja Ruoŧa Radio guovddáš doaimmahagain. Ii leat dattetge leamaš vejolaš fidnet dieđuid dán bargui dannego livččii áddjás bargu mas ferte ovttasbargat mediafitnodagaid analiisaossodagaiguin Helssegis, Stockholmas ja Oslos. Vuđolet dutkanbarggu oktavuođas livččii vejolaš fidnet dákkár dieđuid. Dát leat miellagiddevaš gávdnosat. In leat čoavdán namahuvvon metodalaš čuolmmaid barggadettiin dáinna artihkkaliin, muhto evttohan čovdosa loahppakapihttalis. <em type="bold">6.4 Makkár mediafálaldagat gávdnojit? </em></p>
<p>Dán vuollekapihttalis lea oppalaš geahčastat sámi mediafálaldagaide mat leat leamaš ja ain leat sámi mánáide ja nuoraide. Otnábeaivvi dilli deattuhuvvo seammás go geahčasta maŋos guvlui ovddeš mediafálaldagaide ja dálá mediaid historjái. Muhtin muddui guorahallá fáttáid dego eaiggátvuođa, ruđalaš dili, juohkima, sisdoala ja giellageavaheami. Kapihtal lea juhkkojuvvon čuovvovaš láhkai: rádio ja áviisa, sámi mánáid- ja nuoraidbláđit, sámi áviissat ja bláđit, báikkálaš ja regionála áviissat ja interneahttafálaldagat. <em type="bold">6.4.1 Rádio ja TV </em>Gávdnojit golbma stuorra sámi mediadálu main lea mearkkašahtti rádio- ja TV-buvttadeapmi: NRK Sápmi Norggas, YLE Sápmi Suomas ja SR Sámi Rádion/SVT Sápmi Ruoŧas. Daid lassin gávdno Guoládaga Sámi Radio mii buvttada dušše neahta várás 2016:s ja GLR - Guovdageainnu lagašrádio mii duollet dállet sádde prográmmaid mánáide ja nuoraide. Buot golbma stuorra buvttadit sisdoalu sihke rádio, TV ja interneahta várás. Rádio- ja TVsáddagat sáddejuvvojit sihke árbevirolaš vuogi mielde, duohtaáiggis interneahtas ja prográmmat leat olahanmuttus sáddenáiggi maŋŋá mediadáluid neahttasiidduin ja eadnefitnodagaid vuorkkáin. Eanaš oassi sámi rádio- ja TV-buvttadeamis lea dán láhkai olahanmuttus miehta máilmmi earret muhtin prográmmat maidda mediadáluin ii leat vuoigatvuohta sáddet iežas riikka olggobeallái. NRK Sápmi: TV, rádio ja interneahtta NRK Sápmi lea Norgga Riikkasáddehaga sámi divišuvdna man direktevra Mona Solbakk jođiha 2016. NRK Sámi rádiosáddagat sáddejuvvojit sihke FM-vuogádagas ja digitála DABvuogádagas. FM-vuogádat heaittihuvvo guovlluid mielde 2017, ja dan maŋŋá geavahuvvo dušše DAB teknologiija. NRK Sámis lea fálaldat sámi mánáide sihke rádios ja TV:s. TV-fálaldaga sáhttá gohčodit viidásamos mediafálaldahkan sámi mánáide dannego lea sáhka 15-minuhttasaš prográmmas juohke árgabeaivvi olles jagi. Prográmmat sáddejuvvojit NRK Sámi mánáidkanálas <em type="italic">NRK Superis </em>dárogiel teavsttain. Sámi mánáid-tv álggahuvvui mánnosaš fálaldahkan guovvamánu 7. beaivvi 1991, ja prográmmamearri lassánii 1990-logus vahkkosaš fálaldahkan. 2005 lasihii NRK Sámi Radio5 sámi mánáidfálaldaga TV:s guovtti sáddagii vahkus. 2009 mánáidfálaldat šattai golmma geardde vahkus ja 2012 njeallje prográmma vahkus. (NRK Sápmi historie 2016.) </p>
<p><em type="bold">Tabealla 6.1 NRK Sámi rádio- ja TV-prográmmaid diibmomearri mánáide </em></p>
<p>Tabealla 6.1 čájeha ahte NRK Sámi fálaldat mánáide TV:s lea leamaš viehka stáđis maŋimuš jagi – sullii 75 diimmu jagis. 2014:s lei stuorámus fálaldat – oktiibuot 87 diimmu. Tabealla čájeha maid ahte NRK Sámi fálaldat mánáide ja nuoraide lea geahppánan olu maŋimuš vihtta jagi. NRK Sápmi sáddii 159 diimmu mánáide ja nuoraide DAB-vuogádagas 2011. Guokte jagi maŋŋá, 2013:s, ii lean oktage prográmma mánáide ja nuoraide DAB-vuogádagas, ja 2015:s sáddii 12 diimmu mánáide ja nuoraide. Seammás lea maid fálaldat FM-fierpmádagas geahppánan 73.5 diimmus 2011 gitta guđa diibmui 2015. Geavatlaččat lea fálaldat 2015:s dušše mánáide go NRK Sámis ii lean fálaldat nuoraide rádios. Ii leat diehtu manne eai lean sáddagat mánáide ja nuoraide 2013:s. Tabealla 6.1 logut bajábealde bohtet ovdan NRK jahkeraporttain áigodagas 2011-15. Dain jahkeraporttain ii leat dábálaččat diehtu sámi mánáidprográmmaid giellageavaheami birra. Lean ieš áican ahte davvisámegiella lea váldogiella eanaš sáddagiin sihke rádios ja TV:s. Jahkeraporta 2012 spiehkasta dan dáfus eará raporttain go namuha ahte NRK ráhkadii mánáidprográmmaid julev- ja máttasámegillii 2012:s. Dalle buvttadii vihtta TV-prográmma mánáide julevsámegillii ja vihtta prográmma máttasámegillii. Prográmmain ledje sihke animašuvnnat ja leaikkastallanoasážat. (NRKs årsrapport 2012: 67)</p>
<p>Govus 1 NRK Sámi TV-prográmmat mánáide leat geahččan láhkai NRK neahttasiiddus sáddenáiggi maŋŋá. Šearbmagovva nrk.no-siiddus: Torkel Rasmussen 2016 2012 maŋŋá buvttadii NRK máttasámi drámáráiddu mánáide <em type="italic">Laara jïh Leisa </em>mii sáddejuvvui vuosttas háve 2014. Muđui lea davvisámegiella leamaš váldogiellan mánáid-tv buvttadeamis. Jagi 2015 jahkeraporttas namuhuvvo erenoamážit <em type="italic">NRK Jođi, </em>giehtatelefovdnaapplikašuvdna mii almmuhuvvui guovvamánus 2015:s. Dat addá mánáide vejolašvuođa guldalit sámi muitalusaid sáme- ja dárogillii dan guovllus gos mánát leat. Vuosttas vahku applikašuvdna vižžojuvvui 4000 geardde. Applikašuvdna geavaha telefovnna báikebálvalusa čatnat muitalusaid geográfalaš vuolggasadjái. 2015 loahpas ledje čuođi muitalusa NRK Jođis, ja daid lassin leat buvttaduvvon 200 muitalusa mat almmuhuvvojit 2016:s. (NRK jahkeraporta 2015.) Lea maid namuhanveara ahte NRK lea čađahan stuorra digitaliserenprošeavtta mas lea bidjan boares </p>
<p>TV-prográmmaid internehttii.</p>
<p>Dat guoská maiddái sámi mánáid- ja nuoraidprográmmaide mat leat ovdal sáddejuvvon.</p>
<p>NRK Sámis ii lean mihkkege bistevaš TV- dahje rádiofálaldat nuoraide 2015. Mediadállu lea duollet dállet buvttadan nuoraidprográmmaid TV várás dego <em type="italic">Kakaos TV-šovv </em>– guhtta prográmma 1995-96, <em type="italic">Izü </em>– vihtta prográmma 2008, ja drámáráidu <em type="italic">Sameland </em>2012. <em type="italic">Melkeveien </em>–nammasaš prográmma guđa oasis 2014/15, ledje maid nuorat ja nuorra ollesolbmot váldoulbmiljoavkun. Giđđat 2016 lea NRK Sápmi sádden prográmmaráiddu <em type="italic">Steinfjell &amp; Steinfjell </em>rádios. (NRK:a digitála vuorká6; Hætta 2016; Aftenposten 2013. Geahča maid vuollekapihttala SVT Sápmi ja Ruoŧa Sámi Rádio.) NRK Sámi prográmmaredaktevra Ole Rune Hætta (2016) dieđu mielde NRK Sápmi áigu bidjat fuopmášumi nuoraide ovddosguvlui ja lasihit buvttadeami dán ulbmiljoavkku várás. </p>
<p>Govus 2 NRK Sámis lea sierra neahttasiidu nuoraide man namma lea <em type="italic">NuFal </em>. Šearbmagovva nrk.no-siiddus: Torkel Rasmussen 2016 </p>
<p>NRK Sápmi lea juo čohkken reportášaid rádios ja TV:s mat heivejit nuoraide neahttasiidui <span type="quote">“Nu fal”</span>7. Lean guorahallan čuođi ášši mat leat biddjon dan siidui 2016:s. Ledje seammá veardde áššit dárogillii go sámegillii. Sámegielat áššiin 45 ledje čállon davvisámegillii ja vihtta julevsámegillii. Ii oktage lean čállon máttasámegillii. YLE TV ja rádio YLE Sápmi lea suoma riikasáddehaga sámi ossodat. Hoavda ja ovddasvástideaddji oaivedoaimmaheaddji YLE sámegielat sisdoaluin lea 2016 Pirita Näkkäläjärvi. Son lea jearahallojuvvon dán artihkkala várás. (Näkkäläjärvi 2016).</p>
<p>Tabealla 6.2 čájeha ahte YLE Sámi rádio- ja TV-fálaldat mánáide lea leamaš stáđis maŋimuš vihtta jagi. Dan maŋŋá go álggii buvttadit rádioprográmma nuoraide 2013 njukčamánus, lea maiddái fálaldat nuoraide leamaš stáđis. Dát prográmmat eai sáddejuvvo Norggas ja Suomas, muhto leat olahanmuttus YLE neahttafálaldagas YLE Arena. Dábálaččat leat prográmmat YLE Arenas 30 beaivvi sáddenáiggi maŋŋá. Mánáidrádioprográmma namma lea <em type="italic">Binna Bánna </em>ja sáddejuvvo juohke maŋŋebárgga 45 vahku jagis ja ođđasit bearjadaga. Prográmma bistá 30 minuhta ja davvisámegiella lea váldogiellan. Muhtin prográmmaoasážat leat maid anáraš- ja nuortalašgillii, muhto ii leat vejolaš dadjat man stuorra oasi dat dahket prográmmas. YLE sámi TV-prográmma mánáide gohčoduvvo <em type="italic">Unna Junnán </em>. Dán prográmmaráiddu váldogiella lea eanaš áiggi davvisámegiella, muhto prográmma lea maid jođihuvvon anáraš- ja nuortalašgillii. Davvisámegielat prográmmain leat muhtimin oasážat anáraš- ja/dahje nuortalašgillii. Prográmmat bistet 15 minuhta, ja YLE sádde 30 prográmma jagis. Prográmmat sáddejuvvojit sihke YLE2:žis suomagielat teavsttain, ja YLE ruoŧagielat kanálas FST:s. Doppe sáhttá válljet ruoŧa- dahje suomagiel teavstta. YLE Sápmi lea 2013 rájes buvttadan nuoraidprográmma <em type="italic">Sohkaršohkka </em>oktii vahkus – oktiibuot 45 prográmma jagis. Lea 2,5 diibmosaš talkshow mas nubbi prográmmajođiheaddji hállá davvisámegiela ja nubbi anárašgiela. Sohkaršohkka streamejuvvo ja lea olahanmuttus YLE Arenas sáddaga maŋŋá. </p>
<p>Govus 3 Prográmmaráidu <em type="italic">Binna Bánna </em>lea viidáseamos rádiofálaldat sámi mánáide. Prográmma sáddejuvvo dušše Suomas. Šearbmagovva YLE Arenas: Torkel Rasmussen 2016 </p>
<p>Eai leat leamaš eará stuorát buvttadeamit mánáide ja nuoraide maŋimuš jagiid. Ovdal YLE buvttadii maiddái oahpahusrádio sámegillii, ja muhtin áigodaga 2000-logu álggus sáddii prográmmaráiddu <em type="italic">Nuorat. </em>Eai leat fidnemis guldaleaddjilogut YLE sámegielat rádiosáddagiin. (Näkkäläjärvi 2016.) YLE Sámi hoavdda Pirita Näkkäläjärvi mielde leat ollu neahttaođđasat čállojuvvon nuoraide, ja sis leat fálaldagat nuoraide sosiála mediain. Sii atnet sihke Facebook, Twitter, Instagram, Vimeo ja Snapchat gaskkustit sisdoalu. Su oainnu mielde sii olahit dán áiggi nuorra sápmelaččaid bures Instagrámmain, áinnas ahkejoavkku 15-20 jahkásaččaid. Geassit 2016 sis lei geahččaladdanprošeakta mas ovddidedje iežaset Snapchat-fálaldaga ja buvttadedje video sosiála mediaide ođđa formáhtain. YLE Sámis leat gaskamearálaččat 20 000 geavaheaddji iežaset neahttasiidduin vahkus. Ii leat leamaš vejolaš juohkit daid ahkejoavkkuide, ja danin ii sáhte dadjat man stuorra oassi geavaheddjiin leat mánát ja nuorat. SVT Sápmi ja Ruoŧa Sámi Rádio Ruoŧa Sámi Rádio ja SVT Sápmi leat sámi rádio- ja TV-fálaldagaid buvttadeaddjit Ruoŧas. Sámi rádio lea Ruoŧa rádio ossodat ja SVT-Sápmi lea Ruoŧa Televišuvnna ovttadat. Dát sámi ovttadagat leat leamaš seammá dálus 2009 rájes, ja dain lea oktasaš jođihangoddi mas Ole Isak Mienna lea kanálahoavda 2016. Tabealla 6.3 vuolábealde čájeha ahte sámi mánáidprográmmaid mearri TV:s lea leamaš 25-30 diimmu jagis áigodagas 2011-15. Diibmomearri rádios mánáide ja nuoraide lea maid stáđis veahá vuolábealde 70 diimmu jagis. 2013 rádjái ii earuhan Ruoŧa rádio mánáid- ja nuoraidprográmmaid gaskkas. Dan dihte leat logut biddjon oktii tabeallas. Mánáid- ja nuoraidprográmmaid diibmomearri jagis 2011, ii leat váldon fárrui tabellii dannego almmuhuvvon lohku 3 504 diimmu jagis lea čielgasit boastut (Ruoŧa Rádio public servicedieđáhus 2011: 113). </p>
<p>Ruoŧa Sámi Rádio sádde ovtta 5-10-minuhttasaš mánáidprográmma oktii vahkus rádios. Dát prográmma lea olahanmuttus sáddenáiggi maŋŋá SVT Sápmi ja Sámi Radio oktasaš neahttasiiddus. Doppe gávdná maid Noaidegiissá – máinnasprográmma mánáide sámegillii. SVT Sápmi buvttadages sámi mánáidprográmmaid TV várás. Prográmmat bistet 10-15 minuhta ja sáddejuvvojit oktii vahkus <em type="italic">SVT Barnkanalen </em>nammasaš mánáidkanálas. Seammá prográmma sáddejuvvo vel nuppádassii seammá kanálas. SVT Sámi mánáidprográmmat sáddejuvvojit maiddái njuolga neahtta-TV:s ja leat olahanmuttus interneahtas sáddenáiggi maŋŋá. Giđđat 2016 Sámi Radio buvttadii máttasámegielat nuoraidprográmma namas <em type="italic">Steinfjell &amp; Steinfjell </em>Ráiddus ledje logi 25-minuhttasaš prográmma. Prográmmaráidu joatkašuvvá čakčat 2016. Muđui ii leat leamaš vejolaš gávdnat loguid mat muitalit man olu geavahit davvi-, julev- ja máttasámegiela SVT Sámi ja Sámi Rádio mánáid- ja nuoraidprográmmain. Davvisámegiella geavahuvvo eanemustá, ja muhtimin leat prográmmaoasážat julev- ja máttasámegillii, muhto juohkáseapmi gielaid gaskkas ii leat registrerejuvvon. Kanálahoavda Ole Isak Mienna muitala jearahallamis iežaset áigumuššan leat olahit nuorat sápmelaččaid dábálaš sáddagiin rádios, ja son čujuhii mihttomearrái ahte unnimustá juohke njealját oasseváldi rádioprográmmain galgá leat vuollel 30 jagi. Dasa lassin lea SVT – Ruoŧa Televišuvdna – ráhkkaneamen ásahit sierra sámi mánáidsiiddu internehttii 2016 mielde. (Mienna 2016.) </p>
<p>Govus 4 SVT Sámi mánáidprográmmat leat geahččan láhkai SVT:a neahttasiiddus sáddenáiggi maŋŋá. Šearbmagovva svt.se-siiddus: Torkel Rasmussen 2016</p>
<p>lei TV-fálaldat nuoraide julevsámegillii. Buvttadeaddji lei Odd Levi Paulsen fitnodagas Julev Film AS. Nuoraj-TV álggahuvvui 2010, muhto bissehii doaimma ekonomalaš sivaid geažil jahkemolsumis 2010/11 ja de álggahii ođđasis 2012:s. Fitnodat mii buvttadii Nuoraj-TV reastaluvai 2015:s. Buvttadanbiras barggai giđđat 2016 álggahit fálaldaga ođđasit. (NRK Sápmi 2011; Proff Forvalt 2016; Kintel 2016) Nuoraj-TV geavaha dušše interneahta buvttadanlávdin. Sis lea ruovttusiidu mas leat dieđut iežaset birra, ja sii bidjet filmmaid YouTubii. Das sis lea sierra kanála mas ledje 172 diŋgojeaddji ja 231 filmma giđđat 2016. Filmmaid sáhttá goas beare geahččat. Lean geahččan maŋimuš 30 filmma maid leat bidjan YouTubii. Daid guhkodat lea ovtta ja čieža minuhta gaskkas. Eanaš filmmat leat gehččojuvvon gaskal 300 ja 500 geardde. Eanemusat gehččon filbma lea musihkkavideo julevsámegillii <em type="italic">Ájnna bágoj </em>mas leat 1780 geahčči. (YouTube 2016.) <em type="bold">6.4.2 Sámi mánáid- ja nuoraidbláđit </em></p>
<p>Girjelágádus <em type="italic">Iđut </em>almmuha sámi nuoraidbláđi <em type="italic">Nuoraidmagasiidna Š </em>. Niels Ovllá Oskal Dunfjell lea oaivedoaimmaheaddji 2016:s. Bláđđi almmuhuvvo viđa geardde jagis ja das lea davvisámegiella váldogiellan. Dábálaš almmuheamis leat 36 A-4:š siiddu. Davvisámegiela lassin Nuoraidmagasiinnas Š leat artihkkalat ja reportášat maiddái julev- ja máttasámegillii. Lean guorahallan buot almmuhemiid 2015-16 ja dain lei sullii 20 proseantta julev- ja máttasámegillii. </p>
<p>Govus 5 <em type="italic">Nuoraidmagasiidna Š </em>lea almmuhuvvon 1993 rájes. Ulbmiljoavku lea sámegielat nuorat. Govva: Torkel Rasmussen 2016 </p>
<p>Nuoraidmagasiidna Š sáddejuvvo nuvttá skuvlanuoraide Norggas gávccát luohká rájes geain lea sámegiella fágan skuvllas. 2016:s bláđđi sáddejuvvui 1 366 skuvlanurrii geat ledje 87 skuvllas. Lágádus sádde bláđi skuvllaide mat ieža juhket bláđi sámegiela ohppiide. Eará olbmot sáhttet diŋgot Nuoraidmagasiinna Š ja bláđis leat 170 diŋgojeaddji geat mákset bláđi ovddas. Bláđđi vuvdojuvvo maid muhtin gávppiin. Almmuhanlohku lea leamaš 2000 olles áigodagas 1993-2016. Norgga Sámediggi ruhtada bláđi bušeahttaboasttas Sámi mediat. (Persen 2016.) Tevdnenráidobláđđi Bamse</p>
<p>Govus 6 Tevdnenráidobláđđi <em type="italic">Bamse </em>lea almmuhuvvon davvisámegillii 2013 rájes. Bláđđi heive ovdaskuvlaahkásaš mánáide ja nuoramus skuvlaahkásaččaide. Govva: Torkel Rasmussen Bamse lea tevdnenráidobláđđi mánáide maid <em type="italic">ABC Company E-skuvla AS </em>almmuha. Kirsi Paltto lea beaivválaš jođiheaddji 2016:s. Bláđđi heive buoremusat ovdaskuvlaahkásaš mánáide ja nuoramus skuvlamánáide. Tevdnenráiddus leat almmuhuvvon 18 nummira jagis miessemánu 2013 rájes. 2016:s lea áigumuš almmuhit 20 nummira. Buot almmuheamit leat leamaš davvisámegillii. Norgga Sámediggi doarju bláđi ruđalaččat prošeaktadoarjagiin. Almmuheaddji doaivu ahte bistevaš ruhtadanortnet ásahuvvo. Bláđi almmuhanlohku lea leamaš 500. Eanaš oassi sáddejuvvo diŋgojeddjiide ja uhcit oassi vuvdojuvvo gávppiin luovusvuovdimis. (Paltto 2016.) Heaittihuvvon mánáidbláđit - Mánáidbláđđi ja Leavedolgi Sámi Áigečála álggii 1980-logus almmuhit <em type="italic">Mánáidbláđi </em>. Lea leamaš váttis oažžut čielgasa goas vuosttas nummir almmuhuvvui ja man dávjá bláđđi almmuhuvvui. Sáhttá sihkkarit dadjat ahte bláđđi almmuhuvvui áigodagas 1983-93 ja ahte almmuhii ovtta, guokte dahje golbma nummira jagis, muhto jagiin 1984, 1986 ja 1988 váilu duođaštus das ahte ledje almmuheamit. Mánát leat ieža ráhkadan stuorra oasi sisdoalus, ja dávjá boahtá ovdan ahte oahpaheaddjit leat sádden mánáid buktagiid doaimmahussii. Dain nummiriin maid lean oaidnán, lea visot sisdoallu davvisámegillii. </p>
<p>Govus 7: <em type="italic">Mánáidbláđđi </em>almmuhuvvui 1980-logus ja 1990-logu álggus. Govva: Torkel Rasmussen 2016. </p>
<p>Go heittii almmuheames Mánáidbláđi, de ilmmai ođđa bláđđi – <em type="italic">Leavedolgi </em>– mas lei sullii seammalágan hápmi, sisdoallu ja ulbmiljoavku go heivii skuvlaahkásaš mánáide. Bláđđi almmuhuvvui unnimustá guvttiin nummiriin jagis goitge áigodagain 1994-99 ja 2004-05. 2004:s ilbme golbma nummira. Go bláđđi heaittihuvvui 2005, jávkkai čálalaš fálaldat skuvlaahkásaš mánáide sámegillii. Bláđis ledje dábálaččat 32 siiddu A-4:š formáhtas, ja davvisámegiella lei váldogiellan. Lean guorahallan nummiriid mat almmuhuvvojedje 1997-99 ja 2004-05. Bealli dáin bláđiin lei maid sisdoallu julev- dahje máttasámegillii dahje sihke julev- ja máttasámegillii. Bláđiid sáhttá ain luoikat muhtin gielddaid girjerádjosiin ja geavahuvvojit ain muhtin mánáidskuvllaid oahpahusas. (Iežan áicamat; Barne- og familiedepartementet 2003: 33.) <em type="italic">Mánáidbláđi </em>ja <em type="italic">Leavedolggi </em>almmuhanloguin ii leat diehtu. Vulle Vuojaš sámegillii Vulle Vuojaš bláđis almmuhuvvojedje 33 nummira davvisámegillii 1987-88. Maŋŋá lea ČálliidLágádus almmuhan daid ovddeš nummiriid girjehámis (Barne- og familiedepartementet 2003: 34). Dát dahkkojuvvui Sámedikki ávžžuhusa dihte go Sámediggi dáhtui lágádusa almmuhit bláđiid mat sis ain ledje vuorkkás. Ávžžuhusa sivvan lei earret eará ahte Sámediggi anii bláđiid giela erenoamáš buorrin. Almmuheaddji leige geavahan olu návccaid alladásat jorgaleapmái, girječálli Elle Márjá Vars lea jorgalan bláđiid ja giellaprofessor Pekka Sammallahti lea leamaš giellakonsuleanta. Vulle Vuojaš-girji lea dál vuvdojuvvon lohppii, muhto lágádusas árvvoštallat vel almmuhit daid bláđiid mat sis ain leat vuorkkás. (J.T. Solbakk 2016.) Vulle Vuojaža almmuhanloguin ii leat diehtu. Nuoraidbláđđi Nuorat Eaktodáhtolaš searvi Nuorat almmuha nuoraidbláđi <em type="italic">Nuorat </em>, man vuollenamat leat <em type="italic">Sámi nuoraid áigečála </em>, <em type="italic">Sáme Nuorai Tidnik </em>, <em type="italic">Saemien Noeri Plaerie </em>ja <em type="italic">Tidningen för unga samer </em>. Pia Sjögren lea oaivedoaimmaheaddji 2016:s. Nuorat almmuhuvvo njeallje geardde jagis. Bláđis lei A-4:š formáhtta 2015 ja 40-44 siiddu nummiris. 2016:s lea veaháš uhcit formáhtta. Siidolohku šaddá leat 44-56 siiddu dáinna uhcit formáhtain. (Sjögren 2016). Olles sisdoallu lea heivehuvvon sámi nuoraide vaikko ruoŧagiella lea bláđi váldogiella. Bláđis lea dattetge mearkkašahtti ollu sisdoallu sámegillii. Árvvu mielde lea bláđi sámegielat oassi 25-50 proseantta 2015-16 almmuhemiin. Okta nummir almmuhuvvui dušše sámegillii. Sámegielat oassi juohkása viehka dássedit davvi-, julev- ja máttasámegielaid gaskkas. Eanaš oassi Nuorat sisdoalus lea Ruoŧas ja Ruoŧa sápmelaččaid birra, muhto oassi sisdoalus bovttašii čielgasit beroštumi miehta Sámi. Sjögren (2016) dieđu mielde lea almmuhanlohku dábálaččat birrasiid 600 gáhppálaga. Dat sáhttáge molsašuddat 500 ja 600 gaskkas. Buot <em type="italic">Sáminuora </em>lahtut ožžot bláđi, ja dasa lassin mákset muhtin olbmot geat eai leat lahtut, bláđi diŋgojumi ovddas. Dát guokte joavkku dahket 4-500 olbmo. <em type="bold">6.4.3 Sámi áviissat ja bláđit </em>Muhtin sámi bláđiin ja áviissain, mat leat oaivvilduvvon ollesolbmuide, lea sisdoallu mii heive bures mánáide ja nuoraide. Dát sisdoallu lea juogo merkejuvvon mánáide ja/dahje nuoraide dahje áviissain ja bláđiin leat fáttát mat heivejit mánáide ja nuoraide. Dan dihte lean guorahallan dáid áviissaid ja bláđiid maid dán artihkkala várás. </p>
<p>Govus 8 Beaiveáviissas Ávviris leat guokte siiddu mánáide juohke lávvardatnummiris. Govva Ávviris nr 16-2016 s, 14-15. Govva: Torkel Rasmussen</p>
<p>lea beaiveáviisa mii almmuhuvvo viđa geardde vahkus davvisámegillii. Kari Lisbeth Hermansen lea oaivedoaimmaheaddji 2016. Áviisa almmuha oktii vahkus guokte siiddu erenoamážit mánáide. Ávvir lea boađus das ahte áviissat Min Áigi ja Áššu ovttastahttojuvvojedje 2007, ja mánáidsiiddut leat Áššu árbi. Skogerbø (2000:64) govvedii daid mánáidsiidduid 2000:s: <em type="italic">Jeavddaleamos čálalaš almmuheapmin sámi mánáide. </em>Dát lea govvideapmi mii ain doallá deaivása. Dasa lassin gokčá áviisa olu dáhpáhusaid kultur- ja servodatsuorggis mas mánát ja nuorat leat fárus, ja dan dihte dáidá leat beroštahtti daid ahkejoavkkuide. Ávvira almmuhanlohku lea 1033 mas 966 leat bábiráviissat ja 67 digitála áviissat (Norsk opplagskontroll 2015.) Áviisa lea čađahan njeallje lohkkiidguorahallama maŋimuš vihtta jagi. Daid vuođul ii leat vejolaš dadjat man olu mánát ja nuorat geavahit áviissa. Dárogielat beaiveáviisa Ságat Ságat lea sámi beaiveáviisa mii almmuhuvvo viđa geardde vahkus dárogillii. Geir Wulff lea oaivedoaimmaheaddji 2016. Áviissas eai leat sierra siiddut mánáide ja nuoraide. Áviisa deattuha dattetge gokčat dáhpáhusaid, earret eará kultuvrralaš doaimmaid, main leat mánát ja nuorat fárus. Seammá láhkai go Ávvira birra, sáhttá dadjat ahte áviissas leat olu reportášat sámi mánáid ja nuoraid birra mat dáidet leat beroštahttit daidda ahkejoavkkuide. (Wulff 2016.) Ságat almmuhanlogut leat 2833 mas 2563 leat bábiráviissat ja 270 digitála áviissat (Norsk opplagskontroll 2015). Áviisa ii leat čađahan lohkkiidguorahallama ja danin ii leat vejolaš dadjat man olu mánát ja nuorat geavahit áviissa. Kristtalaš áviisa Nuorttanaste Nuorttanaste lea Sámi boarráseamos áviisa mii ain almmuhuvvo. 2016:s Nuorttanaste almmuha iežas 118. jahkegeardde. </p>
<p>Govus 9 Kristtalaš mánnosaš áviissas Nuorttanastes leat guokte siiddu mánáide ja nuoraide juohke nummiris. Faksimiila Nuorttanasttes nr 4-2016 s, 10-11. Kopiija: Torkel Rasmussen</p>
<p>Liv Tone Boine lei Nuorttanastte oaivedoaimmaheaddji borgemánu 1. beaivvi rádjái 2016 ja dan maŋŋá Ann Solveig Nystad lea oaivedoaimmaheaddji. Nuorttanastte almmuheaddji lea 2000 rájes leamaš vuođđudus man oamastit Norgga Sámemiššuvdna, Sis-Finnmárkku proavássuohkan ja Sámi girkoráđđi. Nuorttanasttes lea kristtalaš ulbmilparagráfa, ja almmuhuvvo davvisámegillii. Áviissas almmuhuvvojedje 11 nummira 2015. Guokte siiddu juohke nummiris leat oaivvilduvvon mánáide ja nuoraide. Dat vuhtto sihke sisdoalus ja siidduid namas «Nuoraide/Mánáide” Dasa lassin lea bláđis muhtin veardde eará sisdoallu mii heive mánáide ja nuoraide. (Boine 2016; Nuorttanaste 2016). Áviissa almmuhanlohku lea leamaš birrasiid 600 áigodagas 2011-15 (Nystad 2016). lea maid okta Sámi boarráseamos mediain. Dat ilbmá 97. jahkegerddiin ja Åsa Lindstrand lea sadjásaš oaivedoaimmaheaddji 2016:s. Bláđis lea A-4:š formáhtta. Almmuhanlohku lei 1200 ja bláđis álmmuhuvvojedje ovcci nummira 2015:s. Guokte ledje duppalnummira. Dán artihkkala materiála čoaggima oktavuođas lean guorahallan buot bláđiid mat lea almmuhuvvon 2015:s ja guokte bláđi 2016:s. Bláđis eai leat mánát ja nuorat váldoulbmiljoavkun, muhto sáhttá dadjat ahte oassi sisdoalus heive nuoraide. Ruoŧagiella lea bláđi váldogiella, muhto árvvu mielde 10-25 proseantta sisdoalus lea sámegillii. Sámegielat oasis leat čállosat sihke davvi-, julev- ja máttasámegillii. Sadjásaš oaivedoaimmaheaddji Åsa Lindstrand (2016) dieđu mielde Samefolket čađahii lohkkiidguorahallama Johkamohkemárkaniin muhtin jagiid dassái. Dat čujuhii dasa makkár oainnut lohkkiin leat Samefolket hárrái. Muhto čohkkejuvvon materiála ii leat heivehuvvon ovdanbuktimii. Sii eai leat ráhkadan statistihkaid dahje govvosiid maid sáhttet addit dutkamušaide. Danne leat bohtosat nu eahpesihkkarat ahte ii háliit almmuhit guorahallama bohtosiid. Nuortalaččaid bláđđi Tuõddri Pee’rel </p>
<p>Govus 10 Muhtin sámi bláđiin, dego nuortalaččaid bláđis <em type="italic">Tuöddri Pee'rel, </em>lea muhtin veardde sisdoallu mii heive mánáide ja nuoraide vaikko mánát ja nuorat eai leat daid bláđiid váldoulbmiljoavku. Govva: Torkel Rasmussen 2016 </p>
<p>Nuortalaččaid bláđis <em type="italic">Tuõddri Peeʹrel </em>leat almmuhuvvon golbma nummira áigodagas 2013-15. <em type="italic">Nuõrttsääʹmkultturfondd </em>(Nuortasápmelaččaid kulturfoanda) doarju bláđi almmuheami ja Tanja Sanila lea oaivedoaimmaheaddji 2016:s. Bláđis leat 52-60 A-4:š siiddu ja eanaš čállosat leat suomagillii. Nuortalašgiela oassi lea árvvu mielde 15-20 proseantta. Muhtin oassi čállosiin, sihke suoma- ja nuortalašgielat, heive mánáide ja nuoraide. Bláđi almmuhanlogus ii leat diehtu. Anáraččaid bláđđi - Anarâš Anárašgielat bláđis <em type="italic">Anarãš </em>almmuhuvvojit njeallje nummira jagis. Visot čállosat leat anárašgillii, sámegillii mii hállojuvvo Suoma beale Sámis Anárjávrri birra. Lean guorahallan 28. jahkegearddi mii mearkkaša njeallje nummira 2015. Dain leat árvvu mielde 20 proseantta čállosat mat heivejit mánáide ja nuoraide. Bláđi almmuhanlogus ii leat diehtu. Máttasámi searvegoddebláđđi Daerpies Dierie Daerpies Dierie – Sørsamisk menighetsblad (Máttasámi searvegoddebláđđi) lea almmuhuvvon 1997 rájes, ja das ilbmet njeallje nummira jagis. Härnösand bismagoddi, Nidaros bismagodderáđđi, Norgga Sámediggi ja Ruoŧa girku dorjot bláđi almmuheami. Oaivedoaimmaheaddji ja ovddasvástideaddji almmuheaddji lea 2016:s máttasámeguovllu báhppa Einar Bondevik. Vivi Ann Labba Klemensson leages sadjásaš oaivedoaimmaheaddji Ruoŧa bealde. Bláđđi sáddejuvvo <em type="italic">Saemien Åålmege </em>(sámi searvegotti máttasámeguovllus) lahtuide, máksi diŋgojeddjiide ja biddjo čuovusin <em type="italic">Kyrkans Tidning </em>nammasaš bláđđái Härnösand bismagottis Ruoŧas. Almmuhanlohku 2016:s lea 1062. (Daerpies Dierie 2016; Bondevik 2016.) Dán artihkkala várás lean guorahallan guhtta bláđi 2015:s ja 2016:s. Sisdoallu juohkása viehka dássedit girkolaš áššiide ja ođđasiidda ja kulturáššiide máttasámeguovllus. Árvvu mielde leat 10-20 proseantta juohke nummiris máttasámegillii ja 80-90 proseantta dáro- dahje ruoŧagillii. Sulaid mielde 25 proseantta čállosiin sáhttá dadjat leat oaivvilduvvon mánáide ja nuoraide. Dát čállosat juohkásit sullii seammaveardásaččat máttasámegiela ja skandinávagielaid gaskkas. <em type="bold">6.4.4 Báikkálaš ja regionála áviissat </em>Golmma báikkálaš áviissas <em type="italic">Enontekiön Sanomat </em>, <em type="italic">Nordsalten Avis </em>ja <em type="italic">Snåsningen </em>ja ovtta regionála áviissas, <em type="italic">Lapin Kansa </em>, leat siiddut sámegillii. <em type="italic">Enontekiön Sanomat </em>ja <em type="italic">Lapin Kansa </em>áviissaid sámegielat fálaldat lea davvisámegillii <em type="italic">, </em>muhto daid áviissaid guorahallan čájehii uhccán sisdoalu mii livččii heiven mánáide ja nuoraide. Sámi fálaldat áviissas Lokalavisa NordSalten lea julevsámegillii ja áviissas Snåsningen máttasámegillii. Daid siidduin lea veahá sisdoallu maiddái mánáide ja nuoraide. Báikkálaš áviisa Snåsningen Áviisa <em type="italic">Snåsningen </em>almmuhuvvo oktii vahkus Snoasas ja 2015:s dan almmuhanlohku lei 1618 (Norsk opplagskontroll 2015). Juohke nummiris lea okta siidu máttasámegillii dovdomearkkas <em type="italic">Sørsamisk </em>(máttasámegillii). Lean guorahallan gávcci nummira (nr. 12-18. 2016). Visot siidduin lei okta bálstá nuoraide namas <em type="italic">Noere Snåasnesne </em>(Nuorra Snoasas). Dát oassi devddii goalmmát oasis gitta siidoláhkkái, ja sisttisdoalai álo jearahallama nuoraiguin. Báikkálaš áviisa Lokalavisa NordSalten Lokalavisa NordSalten almmuhuvvo oktii vahkus, ja 2015:s lei almmuhanlohku 2 872 (Norsk opplagskontroll 2015). Juohke nummiris lea siidu julevsámegillii dovdomearkkas <em type="italic">Bájkkeavijssa NuorttaSállto </em>. Guorahallen gávcci áviisanummira (nr. 10-17. 2016). Guđa áviissas ledje guovttegielat áššit deaddiluvvon nu ahte seammá čállosat ledje prentejuvvon sihke julevsámegillii ja dárogillii. Guovtti áviissas ledje eksklusiiva áššit dušše julevsámegillii almmá dárogillii jorgaluvvon teavstta haga. Ii oktage ášši lean merkejuvvon erenoamážit mánáide dahje nuoraide. Muhtin veardde ledje dattetge áššit mat heivešedje maiddái nuoraide. Lea váttis árvvoštallat dárkileappot man stuorra oassi. <em type="bold">6.4.5 Interneahttafálaldagat </em>Dán guorahallama oktavuođas lean registreren guokte sámi mediafálaldaga nuoraide mat leat ollásit interneahttavuđot: Nuoraj-TV maid lean gieđahallan bajábealde ja <em type="italic">InfoNuorra Sápmi </em>. Fálaldagat leat ollásit interneahttavuđot dáinna lágiin ahte eai geavat mangelágan sajáiduvvan medialávddiid iežaset almmuheapmái. Goappašat fálaldagain ii lean čakčat 2016:s doaibma. Nuoraj-TV lea bargamin álggahit ođđasit. Infonuorra Sámis ii leat áigumuš álggahit ođđasit. Neahttabáiki Infonuorra Sápmi Infonuorra Sápmi lei almmolaš diehtojuohkindoaimmahat sámi nuoraide. Mihttomearri lei fállat sámi nuoraide dehálaš dieđuid oahpahusa, barggu, kultuvrra ja astoáiggi, dearvvašvuođa ja servodaga birra, nu ahte nuorain livččii vejolašvuohta válljet iežaset giela ja kulturáddejumi vuođul. Fálaldat galggai lea mielde nannet sámi nuoraid giela, kultuvrra, identitehta ja gullevašvuođa. Infonuorra Sámis lei váldodoaimmahat Bådåddjos ja báikkálaš doaimmahagat Kárášjogas ja Guovdageainnus. Juohke báikkálaš doaimmahusas lei nuorra journalista barggus geas lei ovddasvástádus juogo julev-, davvi- dahje máttasámegielat neahttasiiddus. (Barne- og familiedepartementet 2003: 42.) NRK Sámi Rádio (2008) dieđu mielde Infonuorra Sámis ledje 220 geavaheaddji beaivvis 2008:s. Eará mediat ja interneahttafálaldagat Eanaš median mat leat guorahallojuvvon dán artihkkala várás, lea muhtinlágan interneahttafálaldat. Dattetge dilli molsašuvvá mealgadit medias mediai go geahččá mo mediat geavahit interneahta almmuhanlávdin. Muhtin mediain ii leat eará go ruovttusiidu mas leat dieđut fitnodaga ja sin mediabuktaga birra. Earát geavahit interneahttavuđot prográmmaid márkanfievrridit iežaset árbevirolaš buktaga ja doallat oktavuođa geavaheddjiiguin. Ovdamearkkat das leat <em type="italic">Nuoraidmagasiidna Š </em>ja <em type="italic">Bamse </em>. Earátges, dego <em type="italic">Samefolket </em>ja <em type="italic">Nuorttanaste </em>bidjet muhtin áššiid nehttii ja ođasmahttet muhtin ođđasiid bábiralmmuhemiid gaskkas. Eará mediat almmuhit fas olles buktaga neahtas. Dákkár vuogi geavahit ovdamearkka dihte sámi áviissat <em type="italic">Ságat </em>ja <em type="italic">Ávvir </em>. Lea vejolaš lohkat muhtin ođđasiid ja reportášaid nuvttá neahttasiiddus, ja dasa lassin máksit elektrovnnalaš diŋgojumi ovddas nu ahte sáhttá lohkat olles áviissa neahtas. Riikkasáddehagat sihke Norggas, Ruoŧas ja Suomas sáddejit sámi rádio- ja TV-prográmmaid njuolga interneahtas. Sii ráhkadit maid sierra interneahttaartihkkaliid main leat govat ja teaksta. Dávjá leat áššiide čadnon liŋkkat mat čujuhit jietna- ja filbmafiillaide nu ahte sáhttá sihke lohkat, geahččat ja guldalit seammá áššiid. Sii leat maid ásahan elektrovnnalaš vuorkkáid main gávdná prográmmaid sáddenáiggi maŋŋá. YLE Sámi prográmmat leat olahanmuttus 30 beaivvi sáddenáiggi maŋŋá. NRK Sámi ja SVT Sámi prográmmat leat olahanmuttus ovddosguvlui almmá mearriduvvon jávkanbeaivvi haga. Riikkasáddehagat leat maid digitaliseren stuorát hivvodaga boares TV-prográmmaid maid gii beare beroštuvvan olmmoš sáhttá goas beare geahččat. Vuorkkáin leat maid boares sámi TV-prográmmat mánáide ja nuoraide. </p>
<p><em type="bold">Váttisvuođat mediaid geavaheamis </em>Sáhttá leat oba hástaleaddji gávdnat sámi mánáid ja nuoraid rádio- ja TV-prográmmaid mediafitnodagaid neahttasiidduin. Erenoamáš váttis lea mánáide gávdnat daid. Dás namuhan guokte ovdamearkka. Jos áiggošii gávdnat YLE-Sámi TV-prográmma mánáide, de ferte juogo diehtit juste maid lea ohcamin YLE Arenas dahje ferte mannat ruoŧagielat mánáidprográmmasiidui <span type="quote">“Buu”</span> ja doppe ohcat sámegielat prográmma mii lea ovttas ruoŧagielat prográmmaiguin. Sámegielat prográmmat leat ovdal leamaš ovttas suomagielat mánáidprográmmaiguin YLE2-kanálas. Dalle ledje sámegielat prográmmain gaskamearálaččat 5000 geahčči neahtas. Go sirdojuvvojedje ruoŧagielat kanálii njiejai geahččilohku ja dan maŋŋá leat leamaš vuollel 2000 geahčči juohke prográmmas. (Torikka 2016). Nubbi ovdamearka lea NRK Sámi rádioprográmma mánáide mii sáddejuvvo Rádio Sámi sáddagis oktii vahkus. Lea vejolaš guldalit prográmma neahtas sáddenáiggi maŋŋá. Muhto galgá diehtit sáddenbeaivvi ja sáddenáiggi ja Rádio Sámi prográmmas ohcat ovddos, maŋos sáddagis gitta dassážii go gávdná prográmma. Dat dieđusge ii leat álki geavaheddjiide, ja dahká váttisin ulbmiljovkui, uhca mánáide, ieža gávdnat prográmma. <em type="bold">6.5 Muhtin logut sámi mediain mánáide ja nuoraide </em>Dán vuollekapihttalis ovdanbuktojuvvojit muhtin statistihkalaš dieđut das man viiddis sámi mediafálaldagat leat mánáide ja nuoraide ja man muddui fálaldagat geavahuvvojit. Eai leat ollu bohtosat. Sivat dasa leat čilgejuvvon kapihttalis 6.3 <span type="quote">“Metodalaš čuolmmat”</span> bajábealde. Lea goitge leamaš vejolaš ráhkadit muhtin statistihkaid sámi rádio- ja TV-prográmmaid birra mánáide ja nuoraide. Das lea sáhka prográmmaid mearis ja sáddenáiggi guhkkodagas. Lea maid leamaš vejolaš fidnet muhtin gehččiidloguid sámi </p>
<p>TV-prográmmain maid riikaáibmosáddehagat sáddejit. Dát dieđut buktojuvvojit ovdan ja kommenterejuvvojit. Lea maid leamaš vejolaš oažžut muhtin sámi áviissaid ja bláđiid almmuhanloguid. Daid gaskkas leat maid almmuheamit mat leat oaivvilduvvon erenoamážit mánáide ja nuoraide. Muhtin almmuhemiin ovdanbuvttán maid mo diŋgojeaddjit leat juhkkojuvvon geográfalaččat. <em type="bold">6.5.1 Sámi prográmmat rádio ja TV </em></p>
<p><em type="bold">Tabealla 6.4 Mánáidprográmmat rádios 2015. Prográmmaid mearri, </em></p>
<p>Tabeallas 6.5 boahtá ovdan ahte sáddejuvvojit sámi mánáidprográmmat TV:s sihke Norggas, Ruoŧas ja Suomas. Ollislaš fálaldat lea buoremus Norggas gos sáddejuvvojit vihtta prográmma vahkus juohke vahku birra jagi. Maiddái Ruoŧas sáddejit sámi mánáid-tv birra jagi guktii vahkus. Seammá prográmma sáddejuvvo guktii. Suomas lea heajumus sámi mánáid-tv fálaldat dannego fálaldat lea 30 vahku jagis. Seammá prográmma sádde guovtti kanálas. Juohke riikkas tekstejuvvo sámi mánáid-TV riikkagillii: NRK:s dárogillii, Ruoŧas ruoŧagillii ja Suomas sáddejuvvon mánáidprográmma Unna Junná sáddejuvvo suomagiela teavsttain suomagielat kanálas YLE2:žis ja válljenvullosaš ruoŧa- ja suomagiela teavsttain ruoŧagielat FST -nammasaš kanálas.</p>
<p>Tabealla 6.10 čájeha gaskamearálaš gehččiidloguid sámi mánáidprográmmain TV:s Suomas ja Ruoŧas áigodagas 2011-2015. Gaskamearálaš gehččiidlogut jagis leat juohke prográmmas 9100 ja 45 300 gaskkas. Gehččiidlogut geahppánit 24,9 proseanttain Suomas 2012 ja 2014 gaskkas, ja de lassána fas 41,5 proseanttain 2015 rádjái. Jagi 2015 logut lea ráhkaduvvon 15 prográmmas maid YLE sáddii giđđat 2015:s. Eará logut leat gaskamearálaš logut buot sámi mánáidprográmmain maid YLE sáddii daid jagiid. Duogášdieđut čájehit ahte vuolimus gehččiidlohku lei 9000 geahčči, stuorámus gehččiidlohku lei 66 000. Logut SVT:s Ruoŧas čájehit ahte sámi mánáid-tv prográmmain <em type="italic">Hejolojla </em>, mat leat ráhkaduvvon uhcit mánáide, leat sullii seammá ollu geahččit go YLE mánáid-tv:s Suomas. <em type="italic">Det store uppdraget </em>nammasaš prográmmas man ulbmiljoavku leat skuvlaahkásaš mánát, leat veahá uhcit geahččit. Gaskamearálaččat leat jagis 16-17 000 geahčči juohke prográmmas. Ii leat leamaš vejolaš oažžut dárkilis gehččiidloguid sámi mánáidprográmmain Norggas. NRK Sámi prográmmaredaktevra Ole Rune Hætta diehtá muitalit ahte sin mánáidprográmmain leat dábálaččat 20-60 000 geahčči. Ii leat diehtu das leat go geahččit sámi mánát vai eará mánát. Viehka alla gehččiidlogut juohke riikkas čujuhit dattetge guovtti áššái. Vuosttažettiin dáidá leat nu ahte mediadálut olahit ulbmiljoavkku, sámi mánáid, iežaset mánáidprográmmaiguin. Nuppi dáfus dáidá leat nu ahte ollu eará mánátge gehččet sámi mánáid-tv. </p>
<p>Tabealla 6.11 čájeha ahte viehka uhca oassi SVT Sámi mánáidprográmma <em type="italic">Hejolojla </em>gehččiin gehččet prográmma interneahtas. Interneahttageahčči oassi lassána bealleproseanttas ovtta prosentii 2012:s 2015:i. Dán prográmmaráiddus lea ulbmiljoavku ovdaskuvlaahkásaš mánát. Prográmmaráidu <em type="italic">Det store oppdraget </em>leages oaivvilduvvon skuvlaahkásaš mánáide, ja das lea leamaš miellagiddevaš ovdáneapmi dán áigodagas. 2012:s gehčče 1,9 proseantta gehččiin prográmma interneahtas ja 98,1 proseantta TV:s. 2015:s lei interneahttagehččiid oassi lassánan 11,4 prosentii ja 88,6 proseantta gehččet prográmma TV:s. Sihke NRK Sámi ja YLE Sámi ovddasteaddjit muitalit seammá ovdáneami birra. Sámi mánáidprográmmaid gehččiidlogut lassánit interneahtas. (M.Solbakk 2016; Näkkäläjärvi 2016; YLE Sápmi 2016). Dát han sáhttá leat ođđa treanda mas šaddá dábáleabbon mánáide geahččat sámi mánáidprográmmaid interneahtas. </p>
<p>Guldaleddjiid logut sámi rádioprográmmain</p>
<p>Ii leat leamaš vejolaš oažžut guldaleddjiidloguid sámi mánáid- ja nuoraidprográmmain rádios. Eai ovttage mediadálus leat dákkár logut olahanmuttus. Suoma rádio digitála lávddis YLE Arenas lean gávdnan loguid mat čájehit gallis leat guldalan mánáidprográmma <em type="italic">Binna Bánna </em>ja nuoraidprográmma <em type="italic">Sohkaršohkka </em>interneahtas. Badjelaš 200 leat gaskamearálaččat guldalan <em type="italic">Binna Bánna </em>ja vuollel 50 <em type="italic">Sohkaršohkka </em>. Dát prográmmat galggašedje leat beroštahttit maiddái sámi mánáide ja nuoraide Norggas ja Ruoŧas geat eai sáhte guldalit prográmmaid dábálaš rádios. Danne sáhtášii árvalit ahte guldaleddjiidlogut interneahtas leat uhcit. Muhto eandalit mánáidprográmma guldaleddjiidlohku sáhttá maid mearkkašit ahte prográmma olaha stuorra oasi sámegielat mánáin Suomas ja ahte prográmmas leat guldaleaddjit Suoma olggobealde. </p>
<p>Tabealla 6.11 čájeha ahte badjelaš viđát oassi <em type="italic">Bamse </em>bláđiin juhkkojuvvo Sis-Finnmárkkus mii dán oktavuođas mearkkaša Kárášjoga gieldda ja Guovdageainnu suohkana. 42,5 proseantta juhkkojuvvojit eará gielddaide Sámegiela hálddašanguovlluin. Badjelaš goalmmát oassi juhkkojuvvo guovlluide mat leat Sámegiela hálddašanguovlluid olggobealde. Dat lea viehka stuorra oassi. Ohpihii orru leamen nu ahte almmuheaddji olaha stuorra oasi ulbmiljoavkkus. Logut nuoraidbláđi <em type="italic">Nuorat </em>birra, leat árvvoštallamat maid oaivedoaimmaheaddji Sjögren lea dahkan. Logut orrot čájeheamen ahte <em type="italic">Nuorat </em>ovddimusat olahit sámi nuoraid geat ásset sámeguovllus Ruoŧas. Sis dáidá leat stuorra vuovdinpotensiála eará guovlluin Ruoŧas ja Norggas ja Suomas. <em type="bold">6.6 Loahppaboađus </em></p>
<p>Dán artihkkalis lean ságaškuššan metodalaš čuolmmaid maiguin deaividit go geahččala ovdanbuktit statistihkalaš materiála sámi mediain mánáide ja nuoraide. Lea boahtán ovdan ahte lea uhccán materiála ovdanbuktit dannego dakkár materiála ii leat čohkkejuvvon dahje dannego lea váttis fidnet daid. Dušše okta mediabuvttadeaddji lea čađahan geavaheaddjiguorahallama maŋimuš jagiid. Dan dihte ii leat vejolaš dadjat man olu sámi mánát ja nuorat geavahit sámi mediaid dahje man duđavaččat sii leat sámi mediaid sisdollui. Dan dihte lean baicce viggan guorahallat dárkilit daid sámi mediafálaldagaid mánáide ja nuoraide mat leat ja leat leamaš ođđasut áiggis. Dasa lassin lean buktán ovdan daid statistihkaid sámi mediafálaldagaid buvttadeamis ja geavaheamis maid lean gávdnan.</p>
<p>Dehálaš fálaldat lea TV-prográmmat mánáide man dáfus NRK Sámis lea viidásamos fálaldat go sádde vihtta prográmma vahkus. YLE Sámis Suomas leages stuorámus rádiofálaldat mánáide go buvttada ovtta 30-minuhttasaš prográmma oktii vahkus. Čálalaš mediaid gaskkas leat tevdnenrádiobláđđi <em type="italic">Bamse </em>, <em type="italic">Nuoraidmagasiidna Š </em>ja nuoraidbláđđi <em type="italic">Nuorat, </em>earenoamážit oaivvilduvvon mánáide ja nuoraide. Mearkkašahtti oassi čálalaš mediafálaldagas sámi mánáide ja nuoraide, gávdno sámi ja norgga mediain mat eai leat oaivvilduvvon ovddimusat mánáide ja nuoraide. Dát fálaldagat leat ovdamearkka dihte siiddut mánáide ja nuoraide sámi áviissain <em type="italic">Ávvir </em>ja Nuorttanaste. Dasa lassin lea sihke daid áviissain ja muhtin eará áviissain ja bláđiin sisdoallu mii ii leat merkejuvvon mánáide ja nuoraide, muhto main lea hápmi ja sisdoallu mii heive mánáide ja nuoraide. <em type="italic">Nuoraidmagasiinnas Š </em>ja tevdnenráidobláđis <em type="italic">Bamse </em>leat almmuhanlogut mat čujuhit dasa ahte olahit ulbmiljoavkku bures. <em type="italic">Nuorat </em>bláđis orruges potensiála lasihit almmuhanlogu mearkkašahtti olu. Sámi mánáidbláđi <em type="italic">Leavedolggi </em>heaittiheapmi mielddisbuvttii ahte sámi mánáin lea heajut čálalaš mediafálaldat go ovdal. Ii sáhte dadjat ahte <em type="italic">Bamse </em>álggaheapmi lea buoridan dán ahkejoavkku dili go dán guovtti bláđi ulbmiljoavkkut eai leat seammá agi dáfus. TV-prográmmat sámi nuoraid várás lea hárvenaš ášši maid almmuhemiid gaskkas ádjána guhká. Dát lea fuopmášumi veara go TV adnojuvvo ain gievrramus median. Sáhttá maid atnit fuopmášumi vearan ahte rádiofálaldat mánáide ja nuoraide sámegillii lea garrasit hedjonan maŋimuš vihtta jagi Norggas. Buoret ovttasbargu sámi rádiobuvttadeddjiid gaskkas sáhtášii buoridit dili dannego Suomas sáddejuvvo 2,5 diibmosaš rádioprográmma nuoraide vahkus, mii ii sáddejuvvo Norggas ja Ruoŧas. Dasa lassin lea miellagiddevaš gávnnus ahte Suomas buvttaduvvo 30-minuhttasaš mánáidprográmma sámegillii, mii ii sáddejuvvo Norggas ja Ruoŧas vaikko NRK Sámi ja Ruoŧa Sámi Radio fálaldat sámi mánáide lea olu heajut go YLE Sámi fálaldat. <em type="bold">6.7 Hástalusat ja ávžžuhusat </em></p>
<p>Lea hástalus ahte diehtit uhccán sámi mánáid ja nuoraid mediageavaheami birra ja danin ávžžuhuvvo dutkat eanebut kvantitatiivva beliid sámi mediain mánáide ja nuoraide. Galggašii dutkat mediaid duohta geavaheami ja váikkuhusaid mat sámi mediain leat. Muhtin miellagiddevaš gažaldagat leat maid báhcán almmá vástitkeahttá geavaheddjiid bealis. Dat gusket daid mediaide ja kvalitehttii. Vásihitgo ulbmiljoavkkut, sámi mánát ja nuorat, ahte mediat leat áigeguovdilat? ja gávdnetgo sámi mediaid dain medialávddiin maid sii dábálaččat geavahit? Man duđavaččat leat geavaheaddjit daid fálaldagaide mat gávdnojit ja makkár sávaldagat leat sis mediaide? Dátge leat fáttát maid vuohkkasit sáhttit dutkat kvantitatiiva dutkanmetodaiguin nu ahte sáhttá ovdanbuktit bohtosiid statistihkalaš dieđuid hámis. Ávžžuhus manná maid mediadáluide, nappo buvttadeddjiide. Sii galget šaddat čeahpibun buvttadit statistihkaid iežaset birra. Mediat galggašedje láhčit dili dákkár statistihkaid geavaheapmái, fuolahit ahte leat olahanmuttus dutkiide ja ieža gaskkustit iežaset statistihkaid. Dát guorahallan lea maid čájehan ahte dávjá ii leat álki gávdnat ja geavahit sámi mediafálaldagaid mat leat mánáid ja nuoraid várás. Ná lea duohtadilli vaikko muhtin mediafitnodagat leat áŋgirit almmuhišgoahtán digitála buktagiid. Ávžžuhan sin bidjat fuopmášumi dasa ahte sámi mediafálaldagat mat leat juo ráhkaduvvon mánáide ja nuoraide, leat olahan muttus ja álkit geavahit. Muhtin gávdnosat čujuhit maid dasa ahte muhtin doaibmit mediasuorggis leat bázahallan teknologalaš ovdáneamis. Sii galggašedje oažžut vejolašvuođa ovddidit iežaset buktagiid dáinna lágiin ahte váldet atnui ođđa teknologiija nu ahte olahit eanet mánáid ja nuoraid ođđa medialávddiin. Galggašii maid árvvoštallat rievdadit sámi mediaid doarjjaortnegiid nu ahte ovddidit mediabuvttadeami dan guvlui.</p>
</body></document>
