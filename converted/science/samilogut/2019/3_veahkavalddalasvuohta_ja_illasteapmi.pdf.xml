<document xml:lang="sme" id="no_id"><header><title>Veahkaválddálašvuohta ja illasteapmi sápmelaččaid gaskkas Norggas</title><genre code="science"/><author><person firstname="Astrid Margrethe Anette" lastname="Eriksen" sex="f" born="" nationality="NO"/></author><year>2019</year><wordcount>5046</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/3.samegillii_vold_og_overgrep_og_helseplager_blant_samer_i_norge.pdf</origFileName><parallel_text xml:lang="nob" location="3_vold_overgrep_og_helseplager.pdf"/><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">3 Veahkaválddálašvuohta ja </em><em type="bold">illasteapmi sápmelaččaid gaskkas </em></p>
<p><em type="bold">Norggas </em></p>
<p><em type="bold">Astrid Margrethe Anette Eriksen </em>, Dutki, Sámi dearvvašvuođadutkama guovddáš (SDDG), </p>
<p>UiT- Norgga árktalaš universitehta; Vuosttašamanuensis; OsloMet- Storbyuniversitetet (Stuora gávpot universitehta)1</p>
<p><em type="bold">Čoahkkáigeassu </em></p>
<p><em type="italic">Veahkaválddálašvuohta ja seksuála illasteapmi lea čielga servodatváttisvuohta Norggas. </em></p>
<p><em type="italic">Ulbmil dáinna kapihttaliin lea čájehit listu máhtus mii lea veahkaválddálašvuođaid ja </em><em type="italic">illastemiid birra ja movt dat čatnasa dearvvašvuođaváttuide. Mii leat kárten makkár </em><em type="italic">veahkaválddálašvuođa ja illasteami gávdnojit rávis sápmelaččaid gaskkas, go leat </em><em type="italic">buohtastahttán earáiguin, geat eai leat sápmelaččat, agis 18-60 jahkásaččain. Mii leat maid </em><em type="italic">guorahallan makkár gaskavuohta lea iešdieđihuvvon veahkaválddálašvuođas mánnávuođas ja </em><em type="italic">dearvvašvuođaváttuin </em><em type="italic">rávisolmmožin. </em></p>
<p><em type="italic">Diehtovuođđu </em><em type="italic">lea </em><em type="italic">oassi </em></p>
<p><em type="italic">SAMINOR </em><em type="italic">2, </em><em type="italic">jearahallanskoviiskkadeapmi dearvvašvuođa- ja eallindilli birra sámi ja dáčča ássamis Davvi- </em></p>
<p><em type="italic">Norgga ja Trøndelága doaresbealguovlluin. Buot ássit agis 18-69 jahkásaččain dihto </em><em type="italic">suohkaniin jerrojedje oasálastit, mas vástidanproseanta lei 27. Diehtovuođđu fátmmasta 2197 </em><em type="italic">sápmelačča (19 %) ja 9099 eará olbmo, geat eai leat sápmelaččat (81 %) . Gávdnosat čájehit </em><em type="italic">ahte leat arvat eambbo sámi nissona geat dieđihit ahte leat gillán dovdduide čuohcci, fysalaš </em><em type="italic">ja seksuálalaš veahkaválddálašvuođa sihke mánnán ja rávisolmmožin, go buohtastahttá eará </em><em type="italic">nissoniiguin, geat eai leat sápmelaččat. Sámi dievdoolbmot muitalit arvat eambbo go earát, </em><em type="italic">geat eai leat sápmelaččat, ahte leat gillán dovdduide čuohcci ja fysalaš veahkaválddálašvuođa </em><em type="italic">sihke mánnán ja rávisolmmožin. Leat unnit dievdoolbmot go nissonolbmot geat dieđihit </em><em type="italic">seksuálalaš veahkaválddálašvuođa, ja dievdoolbmuid gaskkas eai leat čearddalaš erohusat. </em></p>
<p><em type="italic">Leat eambbo sámi nissonolbmo ja dievdoolbmo go earát, geat eai leat sápmelaččat, geat </em><em type="italic">almmuhedje veahkaválddálašvuođa sihke mánnán ja rávisolmmožin. Dasa lassin almmuhedje </em><em type="italic">eambbo sápmelaččat go earát, geat eai leat sápmelaččat, veahkaválddálašvuođaid ja </em><em type="italic">illastemiid maŋemus 12 mánus. Sullii goalmmádas oassi sin gaskkas geat vástidedje leat </em><em type="italic">vásihan guovtte dahje golmmalágan veahkaválddálašvuođa. Stuorimus oasis ledje </em><em type="italic">nissonolbmot ja das eai lean makkárge čearddalaš erohusat. Stuorit oassi sámi dievdoolbmuin </em><em type="italic">almmuhedje guovtte dahje golmmalágan veahkaválddálašvuođa, go buohtastahttá earáid ektui, </em><em type="italic">geat eai leat sápmelaččat. Veahkaváldi lei dávjjimus oahpes olmmoš sutnje gii gillái </em><em type="italic">veahkaválddálašvuođa, ii lean amas olmmoš. Eanas olbmuin lei veahkaváldi dakkár gii ii lean </em><em type="italic">bearaš/sohka. </em></p>
<p><em type="italic">Sihke sápmelaččaid ja earáid gaskkas, geat eai leat sápmelaččat, lea nanu čanastat gaskal </em><em type="italic">mánnávuođa veahkaválddálašvuođa ja bissovaš bákčasiin rávis olmmožin. Čanastat </em><em type="italic">mánnávuođa veahkaválddálašvuođas ja bissovaš bákčasiin rávisolmmožin leat unnit sámi </em><em type="italic">dievdoolbmuid gaskkas go earáid, geat eai leat sápmelaččat. Sámi álbmogis almmuhit eambbo </em><em type="italic">go earát, geat eai leat sápmelaččat, ahte leat psyhkalaš eambbo váttut ja eambbo symptomaid </em><em type="italic">post-traumáhtalaš hušas. Veahkaválddálašvuohta mánnávuođas sáhttá čilget juoidá </em><em type="italic">čearddalašvuođa erohusas mentála dearvvašvuođaváttuin, sihke nissonolbmuid ja </em><em type="italic">dievdoolbmuid gaskkas. </em><em type="bold">3.1 Álggahus </em><em type="bold">3.1.1 Veahkaválddálašvuohta ja illasteapmi obbalaččat </em></p>
<p>Máilmmi Dearvvašvuođaorganisašuvdna lea nannen veahkaválddálašvuođa ja seksuála illasteami máilmmi viidosaš álbmotdearvvašvuođa váttisvuohtan, mas sáhttá leat ollu dadjamuš dearvvašvuhtii ja eallinkvalitehtii (1, 2). Norgga álbmotiskkadeamit čájehit ahte maiddái</p>
<p>Norggas lea veahkaválddálašvuohta ja seksuála illasteapmi duođalaš servodat- ja álbmotdearvvašvuođaváttisvuohta, ja čuohcá oallugiidda álbmogis (3). Ovdamearkka dihte almmuhedje 33,6 % nissonolbmuin ja 11,3 % dievdoolbmuin ahte leat gillán veahkaválddálašvuođa iežaset eallimis. Seamma ollu dievddut (5,1% go nissonolbmot (4,9%) leat vásihan duođalaš fysalaš veahkaválddálašvuođa mánnán váhnemiin (3). Ovddit álbmotiskkadeamit eai leat fátmmastan gažaldaga sámi čearddalašvuođas. Danne lea leamaš váilevašvuohta dieđuin dán váttisvuođa hárrái sámi álbmoga ektui Norggas. Ráđđehus lea daid maŋemus jagiid ovddidan golbma doaibmaplána veahkaválddálašvuođa ektui: Ráđđehusa doaibmaplána veahkaválddálašvuođas lagas birrasis (<span type="quote">“Et liv uten vold”</span> (Eallin veahkaválddálašvuođa haga) 2014-2017). Ráđđehusa doaibmaplána bággonáitaleapmái, vuolledáhpečuohppan, ja duođalaš gáržžideami nuoraid friddjavuođas (2013-2016). Ráđđehusa doaibmaplána veagalváldima vuostá (2019-2022). Go vásiha veahkaválddálašvuođa ja illasteami, de sáhttá mielddisbuktit ahte dearvvašvuohta ja eallindilli vearáska sin gaskkas geaidda dat guoská. Oktasaš fokussuorggi buot dan golmma doaibmaplánas leat maiddái eastadeapmi, oainnusin dahkan, gelbbolašvuohta, ovttasbargu ja mihttu ahte buohkaid galgá olahit 3.1.1.1 Veahkaválddálašvuohta ja illasteapmi eamiálbmogiid gaskkas:</p>
<p>Gaskariikkalaš dutkan čájeha ahte eamiálbmogat almmuhit eambbo veahkaválddálašvuođa ja seksuálalaš illasteami go buohtastahttá eanetlohkoálbmogiiguin dain guoskevaš riikkain (4, 5).</p>
<p>Dearvvašvuođa- ja eallindilleiskkadeapmi Ruonáeatnamis čájeha ahte veahkaválddálašvuohta ja seksuála illasteapmi lea viiddis váttisvuohta. Muhtin dutkan mii buohtastahtti Ruonáeatnama ja Dánmárkku čájehii ahte Ruonáeatnamis ledje arvat eambbo veahkaválddálašvuođat ja seksuálalaš illasteamit dáhpáhuvvan (7). Alaska eamiálbmogiid gaskkas gehččojuvvo veahkaválddálašvuohta ja illasteapmi servodatváttisvuohtan (8). Raporta, mii lea čállon 2000 ja mii čoahkkáigeassá riikkaidgaskasaš dutkamiid čájeha ahte Kanádalaš eamiálbmotnissoniin ja nieiddain lea golmma geardde eambbo várra vásihit veahkaválddálašvuođa ja illastemiid go buohtastahttá eanetloguálbmogiin (9). Dan golmma maŋemus jagis lea maid leamaš viiddis riikkaidgaskasaš fuomášupmi das ahte ollu eamiálbmotnissona Kanádas gottáhallet dahje láhppojit, almma politiijaid dutkamiid haga (10). Muhtin raporttas mii lea čállon geassemánu 2019 duođaštuvvo ahte stáhtalaš ásahusat Kanádas leat leamaš passiivvalaš geahččin dan viiddis veahkaválddálašvuhtii mii lea dáhpáhuvvan Kanádalaš eamiálbmotnissoniid- ja nieiddaid vuostá. Duháhiid mielde leat gottáhallon ja láhppon daid maŋemus logijagiin. Raporta gohčoda dan álbmotgoddin, mas leat ruohttasat gitta koloniijaáigodahkii (11) 3.1.1.2 Veahkaválddálašvuođa ja illastemiid fuomášuhttin sámi birrasiin:</p>
<p>Veahkaválddálašvuođat ja illasteamit ožžot duollet dálle riikaviidosaš fuomášumi, ja earenoamážiid veahkaválddálašvuohta, mii dáhpáhuvvá mánáid ja nuoraid vuostá.</p>
<p>Veahkaválddálašvuohta sámi birrasiin ja ságastallan dan váttisvuođa birra, dasa lea jávohisvuohta ollu váikkuhan. Leat goitge muhtin áššit mat leat ožžon riikaviidosaš fuomášumi.</p>
<p>Okta ovdamearka dasa lea Guovdageainnu ášši 2006-2007, mii lei seksuála servvoštallama birra vuolleahkásaš nieiddažiiguin. 2007 ges sáddii muhtin áhčči Divttasvuonas reivve stádaministarii, mas son ohcalii veahki bissehit seksuálalaš illastemiid sámi mánáid vuostá</p>
<p>Divttasvuonas (12). Dan oktavuođas almmuhedje ja muitaledje maiddái máŋga sámi gillájeaddji iežaset muitalusaid. Dat dagahii ollu ođasášši riikaviidosaš mediain, muhto unnán ságastallama sámi birrasiin. 2011 almmuheigga</p>
<p>Minde ja</p>
<p>Utsi raportta: <span type="quote">“Veahkaválddálašvuođa máŋga ámadaju sámi birrasiin”</span>, mas guovddáš olbmot, geat ledje sorron Guovdageainnu áššái, jearahallojedje proseassa birra ovdal diggeášši, diggeášši vuolde ja maŋŋil diggeáššiid. Čálli artihkal veahkaválddálašvuođa ja illastemiid birra 2015 dagahii maid riikaviidosaš ságastallama (13). Jagi maŋŋil, geassemánu 11. beaivvi 2016, almmuhii VG helg ovtta reportáša mas 11 sámi nissonolbmo ja dievdoolbmo muitaledje veahkaválddálašvuođa ja seksuála illastemiid birra Divttasvuonas. Journalisttain ledje oktiibuot 47 nama olbmuin geat ledje muitalan iežaset persovnnalaš muitalusaid veahkaválddálašvuođain ja illastemiin, ja buohkat ledje sápmelaččat (12). Ášši loktejuvvui našuvnnalaš dássái.</p>
<p>Sámedikkis bidje 2015-2016 veahkaválddálašvuođa ja illastemiid politihkalaš agendai. Daid maŋemus jagiid lea leamaš viiddis fokus dán váttisvuođa hárrái sihke riikaviidosaš eiseválddiin,</p>
<p>Sámedikkis,</p>
<p>Sámi dearvvašvuođa dutkama guovddážis,</p>
<p>Norgga našuvnnalaš olmmošvuoigatvuođa institušuvnnas, Sámi našuvnnalaš gealbobálvalus – psyhkalaš dearvvašvuođasuddjen ja gárrendilledikšu (SANAG) ja eará sámi beroštupmeorganisašuvnnain. <em type="bold">3.2 Definišuvnnat </em></p>
<p>Máilmmi dearvvašvuođaorganisašuvdna lea defineren veahkaválddálašvuođa dáinna lágiin: <em type="italic">“Dihtomielalaččat bágget fysalaččat dahje fámuin, áitin dahje duođalašvuohta, iežas vuostá, </em><em type="italic">nuppi olbmui, dahje joavkku dahje servodaga vuostá, mas boađus šaddá dahje lea várra ahte </em><em type="italic">olmmoš vaháguvvá, jápmá, psyhkalaččat vaháguvvá, váilevaš ovdáneapmi dahje šaddá </em><em type="italic">lossamiella”.( </em>1) </p>
<p>Norgga psykologiijaspesialista Isdal (2000), gii lea bargan veahkaválddálašvuođa váttisvuođain 1980-logu rájes, definere veahkaválddálašvuođa čuovvovaččat: <em type="italic">“Veahkaválddálašvuohta lea </em><em type="italic">juohke dahkku mii dahkko nuppi vuostá ja man bokte dahkku nuppi olbmo vaháguhttá, </em><em type="italic">bávččagahttá, baldá dahje loavkašuhttá, ja mii dagaha ahte dat olmmoš dahká juoidá iežas </em><em type="italic">miela vuostá dahje heaitá dahkamis dan maid háliida” </em>(14). </p>
<p>Veahkaválddálašvuohta ipmirduvvo ja dulkojuvvo iešguđet ládje iešguđetlágan kultuvrrain (14, 15). Máŋgga riikkas gehččojuvvo ovdamearkka dihte veahkaválddálašvuohta nissonolbmuid ja mánáid vuostá priváhta áššin (15). Norggas lea dál juohkelágan veahkaválddálašvuohta rihkolaš dahkku, maiddái lagas oktavuođain nugo ovdamearkka dihte veahkaválddálašvuohta mánáid ja guoimmi vuostá, beroškeahttá gii dahká dan ja gos dat dahkko(16). <em type="bold">3.3 Veahkaválddálašvuohta ja seksuálalaš illasteamit mat </em><em type="bold">gávdnojit Norggas </em>2014 bođii viiddis álbmotiskkadeapmi Nationála máhttoguovddážis veahkaválddi ja traumáhtalaš huša birra (NKVTS) <span type="quote">“Veahkaválddálašvuohta ja veagalváldin Norggas – našuvnnalaš veahkaválddálašvuođa dutkan mii dáhpáhuvvá eallinagi perspektiivvas”</span> (3). </p>
<p>Muhtin mávssolaš fuomášumit mat ovdanbohte raporttas leat ahte 8 % nissonolbmuin ja 2 % dievdoolbmuin leat vásihan duođalaš veahkaválddálašvuođa, maid guoibmi dagaha. Dušše okta njealljásis lea dieđihan ášši politiijaide. Dušše okta golbmasis geat leat vásihan veahkaválddálašvuođa dahje illasteami leat váldán oktavuođa veahkkebálvalusain. Lagabui okta logi nissonolbmos veagalváldojit eallinagis, ja bealli veagalváldimiin leat dáhpáhuvvan go devddii 18 jagi. Dušše 11 % ohce medisiinnalaš veahki maŋŋil ja 10 % váide veagalváldima.</p>
<p>Okta golbmasis ii lean goassege muitalan oktiige veagalváldima birra. 1 % dievdoolbmuin leat vásihan veagalváldima. Sullii 5 % ledje vásihan duođalaš fysalaš veahkaválddálašvuođa váhnemiin dahje ovddasteddjiin mánnán. Veagalváldit ledje eanas oassi lagas rávis olbmot, bearaš dahje eará fuolkkit geat eai lean váhnemat dahje ovddasteaddjit (3) <em type="bold">3.4 Veahkaválddálašvuođa ja illastemiid šlájat </em></p>
<p>Máilmmi dearvvašvuođaorganisašuvdna lea ráhkadan veahkaválddálašvuođa ja illastemiid šlájaid dan ektui geat dahket veahkaválddálašvuođa (govus 1) (1). Dat juhkko čuovvovaččat: <em type="italic">ieš alcces dagahan veahkaválddálašvuođa, olmmošgaskasaš veahkaválddálašvuohta ja </em><em type="italic">kollektiiva </em><em type="italic">veahkaválddálašvuohta </em>. </p>
<p>Dasa lassin juhkko olmmošgaskasaš veahkaválddálašvuohta vel guovtti vuolitjoavkkuide: veahkaválddálašvuohta maid guoibmi ja bearašlahtut dagahit ja mat dávjjimusat dáhpáhuvvet ruovttus, ja veahkaválddálašvuohta maid earát birrasis dagahit ja mat dáhpáhuvvet dávjjimusat olggobealde ruovttu. Goalmmát ges gohčoduvvo kollektiiva veahkaválddálašvuohta ja refererejuvvo dávjá ahte lea veahkaválddálašvuohta, maid eiseválddit dagahit muhtin dihto joavkku vuostá. Dát artihkal lea olmmošgaskasaš veahkaválddálašvuohta (fysalaš, seksuálalaš ja dovdduide čuohcci/psykologalaš, geahča govus 1) mii lea mihtiduvvon, ja veahkaváldi sáhttá leat sihke guoibmi, bearašlahtut, eará oahppásat dahje amas olbmot.</p>
<p><em type="bold">Govus 3.1 Veahkaválddálašvuođa ja illastemiid šlájat </em></p>
<p>Eriksen AMA, 2017: Ráhkaduvvon Máilmmi dearvvašvuođaorganisašuvnna listu vuođul dain iešguđet lágan veahkaválddálašvuođain. Krug</p>
<p>EG ja earát: <em type="italic">World report on violence and health. </em>Geneva:2002 <em type="bold">3.5 Fáktorat mat váikkuhit veahkaválddálašvuođaide ja </em><em type="bold">illastemiide </em></p>
<p>Veahkaválddálašvuođaid ja illastemiid sivat sáhttet leat struktuvrralaččat, lea dilálašvuohta mii mearrida ja individuála dilálašvuođat, ja lea čanastat daid gaska. Máilmmi</p>
<p>Dearvvašvuođaorganisašuvdna lea ráhkadan modealla šlájain mat lasihit riska dagahit veahkaválddálašvuođa ja illasteami (govus 2). Ii leat okta eaŋkilfáktor mii váikkuha, muhto leat máŋgga iešguđet lágan fáktoriid ovttasdoaibman iešguđet dásiin, mii guoská indiviida, guoibmedilálašvuhtii, lagasbirrasii ja servodahkii. Servodatdásis namuhuvvojit ekonomalaš ja politihkalaš láidehusat mat bisuhit dahje lasihit sosiála ja ekonomalaš iešguđetláganvuođaid álbmogii. Viidásit sáhttet sosiála ja kultuvrralaš norpmat, nugo dievdoolbmo mearrideapmi nissonolbmo badjel ja váhnemiid mearrideapmi mánáid badjel váikkuhit veahkaválddálašvuođa láhttemii. Riskafáktorat, mat váikkuhit veahkaválddálašvuođa láhttemii lagasbirrasis, sáhttet ovdamearkka dihte leat alla bargguhisvuohta ja geafivuohta, ja ahte gárrenmirkkot leat olámuttos. Báraid gaskkas leat riiddut ja patriárkkalaš bearašstruktuvra mat leat riskafáktorat.</p>
<p>Indiviidadásis sáhttet riskafáktorat leat ovdalaš veahkaválddálašvuohta mii čuovvu, persovnnalaš bearašdilálašvuohta, olbmát ja guoibmi.</p>
<p><em type="bold">Govus 3.2 Fáktorat mat váikkuhit veahkaválddálašvuođa ja illasteami </em></p>
<p>Eriksen AMA, 2019: Ráhkaduvvon Máilmmi dearvvašvuođaorganisašuvnna modealla vuođul. Krug EG ja earát:. <em type="italic">World report on violence </em><em type="italic">and health. </em>Geneva: 2002 <em type="bold">3.6 Dearvvašvuođaváikkuhusat </em></p>
<p>Dutkan čájeha ahte veahkaválddálašvuohta ja illasteapmi ja bistevaš bákčasat heivejit oktii.</p>
<p>Psyhkalaš dearvvašvuođa hárrái lea dávjá ballu ja lossamiella mii lea eanemus dutkojuvvon dutkamiin, main leat geahččan makkár váikkuhus lea veahkaválddálašvuođas. Dutkamiiguin leat maid gávnnahan ahte post-traumáhtalaš hušša, oađđin- ja borranváttut ja iešsoardingeahččaleapmi čatnasit veahkaválddálašvuhtii ja illasteapmái. Viidásit sáhttá veahkaválddálašvuohta ja illasteapmi mielddisbuktit maid seksuála ja reproduktiiva dearvvašvuođa nugo sávakeahtes áhpehisvuođa, nuoskkesdávddaid njoammuma ja bistevaš bákčasiid vuolledábiin. Láhttema váikkuhusat čatnasit alkohola- ja gárrenmirkogeavaheapmái, máŋga seksuálaguoimmi, ja ahte dávjá vállje veahkaválddálaš guoimmi (1,2,5,15). <em type="bold">3.7 SAMINOR 2 dutkama birra </em></p>
<p>Nubbi Dearvvašvuođa- ja eallindilleiskkadeapmi guovlluin gos ásset sihke sápmelaččat ja dáččat, SAMINOR 2, mii lei jearahallanskoviiskkadeapmi, ja maid Sámi dearvvašvuođadutkama guovddáš, UiT Norgga árktalaš universitehta čađahii 2012 (17).</p>
<p>Iskkadeapmi čađahuvvui 25 Davvi-Norgga ja Trøndelága suohkaniin, gos ásse sihke sápmelaččat ja dáččat. Iskkadeapmi čađahuvvui seamma guovlluin go SAMINOR 1 čađahuvvui 2003/2004. Dasa lassin fátmmastuvvui maiddái Mátta-Várjjat vel ođđa gieldan.</p>
<p>Guđa suohkanis fátmmastuvvojedje dušše muhtin dihto guovllut. SAMINOR 2 jearahallanskoviiskkadeapmi lea belohahkii čuovvoleapmi SAMINOR 1, muhto lasihuvvojedje ođđa gažaldagat nugo veahkaválddálašvuođa ja illastemiid birra ja posttraumáhtalaš huša symptomaid birra. Buot ássit gaskal 18-69 dihto suohkaniin, ja geat ledje registrerejuvvon álbmotregistarii ovdal juovlamánu 1. beaivvi 2011, bovdejuvvojedje searvat iskkadeapmái.</p>
<p>Oktiibuot bovdejuvvojedje 44 669 olbmo searvat jearahallanskoviiskkadeapmái, reivviid bokte maid Statistihkalaš guovddášdoaimmahat sáddii olbmuide 2012. Dain sáddejuvvojedje 1424 ruovttoluotta rabatkeahttá, ja nu eai lohkkon mielde. Oktiibuot vástidedje 11 600 olbmo jearahallanskovi, mas vástidanproseanta šattai 27. Viidásit váldojedje 304 respondeanta eret, go eai lean vástidan čearddalašvuođa ja veahkaválddálašvuođa birra (13). <em type="bold">3.7.1 Suohkanat mat bovdejuvvojedje searvat </em><em type="bold">jearahallaniskkadeapmái </em></p>
<p>Čuovvovaš suohkanat fátmmastuvvojedje SAMINOR 2, jearahallaniskkadeapmái (govus 3):</p>
<p><em type="italic">Finnmárkkus </em>: Kárášjohka, Guovdageaidnu, Porsáŋgu, Deatnu, Unjárga, Davvesiida, Áltá, </p>
<p>Láhppi ja Fálesnuorri, Mátta-Várjjat, <em type="italic">Romssas </em>: Gáivuotna, Návuotna, Omasvuotna, Ivgu, </p>
<p>Skánit ja Loabát. <em type="italic">Nordlánddas </em>: Divttasvuotna, Evenášši, Árbordi (Árbordde guovlu), Grane (Maajehjaevrie guovlu), Narviika (Áravákki guovlu). <em type="italic">Trøndelágas </em>: Raavrhvijhke ja oassi </p>
<p>Namsskoganis (Trones ja Furuly), Snoase (Vinje), Plassje suohkan (Prahke). Earret Álttá suohkana, de ledje buot suohkaniin unnit go 3000 ássi (17).</p>
<p><em type="bold">Govus 3.3 Listu suohkaniin mat fátmmastuvvojedje SAMINOR 2 </em><em type="bold">3.7.2 Čearddalašvuođa definišuvdna </em></p>
<p>Čearddalašvuođa klassifiseren definerejuvvui go lei gielalaš gullevašvuohta áhkuin/ádjáin, váhnemiin ja alddis, ja vel go ieš iežas definerii sápmelažžan. Dáid eavttuid atná maid</p>
<p>Sámediggi go galgá iežas dieđihit sámi jienastuslohkui. Sámedikki gielalaš eavttut gustojit maid máttarváhnemiidda, muhto dat ii lean vejolašvuohta</p>
<p>SAMINOR 2 jearahallanskoviiskkadeamis. Čearddalaš dáččat, kvenat ja earát eai definerejuvvon sápmelažžan (13). <em type="bold">3.8 Bohtosat </em><em type="bold">3.8.1 Gávdnosat sápmelaččain go buohtastahttá earáiguin, geat eai </em><em type="bold">leat sápmelaččat </em></p>
<p>Logut mat ovdanbuktojit vuollelis leat vuođđuduvvon Eriksen ja earáid (2015) vuođul, ja Astrid</p>
<p>M.A. Eriksena doavttirgrádabarggu (2017): <span type="quote">«Breaking the silence»</span> Interpersonal violence and health among Sami and non-Sami- a population-based study in Mid- and Northern Norway» vuođul (18). Diehtovuođđu lea oassi SAMINOR 2. Gávdnosat čájehit ahte veahkaválddálašvuohta ja seksuálalaš illasteapmi lea viiddis servodatváttisvuohta, maiddái sápmelaččaid gaskkas Norggas. Sámi vástidanjoavkkus almmuhedje ahte dáhpáhuvve eambbo juohke lágan veahkaválddálašvuođat earáid ektui, geat eai leat sápmelaččat, earret seksuálalaš illasteamit dievdduid gaskkas, mas eai leat čearddalaš erohusat (13, 18).</p>
<p><em type="bold">Govus 3.4 Iešguđetlágan veahkaválddálašvuođa mat leat dáhpáhuvvan </em><em type="bold">mánnán juhkkon sohkabeali ja čearddalašvuođa mielde, SAMINOR 2, jearahallanskovi iskkadeapmi </em></p>
<p>Tabealla 3.1 ja Govus 3.4 čájehit man ollu ja galle proseanta mat leat almmuhuvvon dovdduide čuohcci, fysalaš ja/dahje seksuálalaš veahkaválddálašvuođa eallináigge perspektiivvas sápmelaččain ja earáin, geat eai leat sápmelaččat, nissonolbmuid ja dievdoolbmuid gaskkas dassážii go devde 18 jagi.</p>
<p><em type="bold">Govus 3.5 Iešguđetlágan veahkaválddálašvuođa mat leat dáhpáhuvvan </em><em type="bold">rávis olmmožin, juhkkon sohkabeali ja čearddalašvuođa mielde, SAMINOR 2, jearahallanskoviiskkadeapmi </em></p>
<p>Tabealla 3.2 ja govus 3.5 čájehit man ollu ja galle proseanta leat almmuhan veahkaválddálašvuođa mat leat dovdduide čuohcci, fysalaš ja/dahje seksuálalaš veahkaválddálašvuođa eallinagi perspektiivvas sápmelaččaid ja earáid gaskkas, geat eai leat sápmelaččat, nissonolbmuid ja dievdoolbmuid gaskkas <em type="italic">maŋŋil </em>go leat deavdán 18 jagi. </p>
<p><em type="bold">Govus 3.6 Iešguđetlágan veahkaválddálašvuođa eallinagi perspektiivvas </em><em type="bold">(mánnán ja/dahje rávis olmmožin) juhkkon sohkabeali ja čearddalašvuođa mielde, SAMINOR 2, jearahallanskoviiskkadeapmi </em></p>
<p>Tabealla 3.3 ja govus 3.6 čájehit man ollu ja galle proseanta leat almmuhan veahkaválddálaš-vuođa mat leat dovdduide čuohcci, leat fysalaš ja/dahje seksuálalaš veahkaválddálašvuođa eallinagiperspektiivvas (mánnán ja/dahje rávis olmmožin) sápmelaččaid ja earáid gaskkas, geat eai leat sápmelaččat, nissonolbmuid ja dievdoolbmuid gaskkas.</p>
<p>Ollu eambbo sámi nissonolbmuin (13%) almmuhedje veahkaválddálašvuođa sihke mánnán ja rávis olmmožin go buohtastahttá earáid ektui, geat eai leat sápmelaččat (7%). Seamma minsttar guoskkai maid dievdoolbmuide (sápmelaččat: 7% ja earát, geat eai leat sápmelaččat 3%). Ledje maid ollu eambbo sápmelačča (badjelaš 4%) geat almmuhedje maiddái veahkaválddálašvuođa maŋemus 12 mánus, go buohtastahttá earáiguin, geat eai leat sápmelaččat (vuollelaš 3%). <em type="bold">3.8.2 Gii lea veahkaváldi? </em></p>
<p>Riikkaidgaskasaš ja našuvnnalaš dutkamat čájehit ahte veahkaváldi lea dávjá oahpis sutnje gii gillá veahkaválddálašvuođa (2,3). SAMINOR 2 dáhtto respondeanttaid almmuhit gii leat veahkaváldi čuovvovaš vástidanvejolašvuođaiguin: <span type="quote">“Amas olmmoš”</span>, <span type="quote">“Guoibmi”</span>, <span type="quote">“Bearaš/fuolki”</span> ja/dahje <span type="quote">“eará oahpes olmmoš”</span>. Gávdnosat čájehit maiddái dán dutkamis ahte veahkaváldi lea dávjjimusat oahpes olmmoš gillájeaddjái, geahča tabealla 4 ja govus 7.</p>
<p><em type="bold">Govus 3.7 Veahkaváldi ja illasteaddji šlájat mat leat almmuhuvvon </em><em type="bold">eallinagi perspektiivvas, sápmelaččaid ja earáid gaskkas, geat eai leat sápmelaččat, SAMINOR 2, jearahallanskoviiskkadeapmi </em></p>
<p>Tabealla 3.4 ja govus 3.7 čájehit almmuhuvvon kategoriijaid daid veahkaválddálašvuođaid ja illastemiid gaskkas mat leat almmuhuvvon. 3.8.2.1. Kommentára loguide</p>
<p>Go eanetlohku veahkaváldiin lea oahpis gillájeaddjái, de lea dat ovttatmano eatnasiidda ipmirdahtti. Mii leat dábálaččat birrasis gos leat oahpes olbmot; váhnemat, oappát/vieljat/bearaš ja fuolkkit, guoibmi, olbmát, bargoustibat, hárjeheaddji dahje hárjehallanustibat dahje eará oahppásat. Dat leat sii, ovtta dahje máŋgga kategoriijas, geat dábálaččat dagahit veahkaválddálašvuođa (3). Tabealla 4 oaidnit ahte eatnasat almmuhit veahkaváldi gullat kategoriijai <span type="quote">“eará oahppásat”</span>, seammás go unnit (30%) almmuhit veahkaváldi gullat kategoriijai <span type="quote">“bearaš/fuolki”</span>, ja 25% almmuhit veahkaválddálašvuođa maid guoibmi dahká.</p>
<p>Kategoriijain <span type="quote">“bearaš/fuolkkit”</span> ja <span type="quote">“guoibmi”</span> ii leat čielga čearddalaš erohus gaskal sápmelaččaid ja earáid, geat eai leat sápmelaččat (tabealla 4). Lea baicca čielga čearddalaš erohus go guoská kategoriijaide <span type="quote">“amas olmmoš”</span>, ja <span type="quote">“eará oahpes olmmoš”</span>: stuorit oassi sápmelaš vástideddjiin almmuhedje veahkaváldi leat <span type="quote">“amas olmmožin”</span> (25% vs. 18%) ja <span type="quote">“eará oahpes olmmoš”</span> (54% vs. 48%), go buohtastahttá eará vástideddjiiguin, geat eai leat sápmelaččat. Mii dárbbašit eambbo dieđuid dán váttisvuođa hárrái. Mii eat dieđe agi dahje sohkabeali veahkaváldis, gos dahje man dávjá veahkaválddálašvuohta lea dáhpáhuvvan. Mii dárbbašit maid eambbo dieđuid makkár minsttar lea dain iešguđet lágan veahkaválddálašvuođain, ja maid dieđuid nissonolbmuid ja dievdoolbmuid birra. <em type="bold">3.9 Kommentárat loguide mat muitalit ahte eambbo </em><em type="bold">dáhpáhuvvá sápmelaččaid gaskkas ja vejolaš čilgehusat </em><em type="bold">daidda </em></p>
<p>Veahkaválddálašvuođa ja illastemiid sivat leat máŋga ja ovttastuvvon, ja máŋga fáktora sáhttet dávjá ovttasdoaibmat. Sivat sáhttet leat sihke struktuvrralaččat, dilálašvuohta mii mearrida ja individuála, ja movt dat ovttasdoibmet. Váilevaš dásseárvu gaskal nissonolbmuid ja dievdoolbmuid, geafivuohta, gárrendilli, psyhkalaš váttut, traumat ja ovdalaš veahkaválddálašvuođavásáhusat leat fáktorat maid sáhttá čatnat oktii eambbo riska veahkaválddálašvuhtii. Min bohtosat mat čájehit ahte dáhpáhuvvet eambbo veahkaválddálašvuođat ja illasteamit sápmelaččaid gaskkas go earáin, geat eai leat sápmelaččat.</p>
<p>Dakkár bohtosat leat seamma ládje nugo bohtosat čájehit eamiálbmogiiguin eará riikkain nugo ovdamearkka dihte Kanádas. Vaikko Norga lea earálágan eará riikkaid ektui go guoská earret eará sosiála institušuvnnaid ja buresbirgenstáhta ortnegiidda, vejolašvuohta oažžut dearvvašvuođabálvalusaid ja sosioekonomalaš- ja demográfalaš dilálašvuođaid ja nu ain, de sáhttá goitge leat buorre digaštallat dan váttisvuođa historjjálaš stuorit kultuvrralaš oktavuođas ja koloniserenteoriija bealis. Goitge váruhit máŋggas, earret eará suoma sámi dutki Kuokkanen ahte dušše atnit koloniserenteoriija go galgá čilget veahkaválddálašvuođa ja illastemiid (19).</p>
<p>Dat sáhttá boađusin šaddat gillájeaddjirolla, ja dahká min čalmmeheapmin dasa ahte veahkaválddálašvuohta šaddá dábálažžan máŋgasii. Lassin kolonialiserenteoriijai šaddet eará fáktorat, sihke siskkobealde ja eambbo spesifihkka sámi birrasiin, muhto maid eambbo obbalaš oktasaš fáktorat kommenterejuvvot. Kommentárat leat earret eará vuođđuduvvon muitalusaide maid sámi veahkaválddálašvuođa gillájeaddji leat muitalan ja terapevttaid vásáhusaide, geat leat bargan sámi veahkaválddálašvuođa gillájeddjiiguin, ja mat leat ovdanboahtán eará girjjálašvuođain, čálli iežas ságastallamat veahkaválddálašvuođa gillájeddjiiguin, raporttaiguin ja dutkamiin. <em type="bold">3.9.1 Kolonialiserenteoriija </em></p>
<p>Kolonialiserenteoriija leat čilgen máŋga riikkaidgaskasaš dutki (20, 21). Leat earenoamážit golbma čuoggá mat leat čilgejuvvon dán teoriijas: 1) Eamiálbmogiid assimileren; dán oktavuođas sápmelaččaid, mii lea čilgejuvvon dáruiduhttinproseassa bokte (22). Massit giela ja kultuvrra, vealaheapmi ja dat dovdu ahte lea heahpat leat eamiálbmogin (sápmelažžan) lei oassin dain váikkuhusain. Dat lea olmmošvuoigatvuođaid rihkkun (20). 2) Sohkabealleminstara duvdahuvvan ovdalaš dássedis minstaris patriárkalalaš struktuvrii: okta teoriija lea ahte ovdal lei eambbo dássedis sohkabealleminsttar eamiálbmogiid gaskkas, juoga mii gáhttii veahkaválddálašvuođa ja illasteami. Go rievddai risttalašvuođa ja patriárkalaš struktuvrraide, de lea maŋŋil dan teoriija lassánan veahkaválddálašvuođat ja illasteamit, earenoamážiid nissonolbmuid ja mánáid vuostá. Man muddui sohkabealleminsttar lei dásset sápmelaččaid gaskkas, dasa leat mis unnán dieđut. 3) Mánát internáhttaskuvllain lei oassi dáruiduhttinpolitihkas ja eamiálbmogiid/sápmelaččaid assimileremis. Go sápmelaččaid assimileren manai njozet, de lea daddjon ahte stáhta huksegođii internáhttaskuvllaid dainna ulbmilin ahte sirret mánáid eret váhnemiid luhtte (22). Lassin giela ja kultuvrra massimis, de váldui mánáin eret oadjebasvuohta, mainna váhnemat ja bearaš suddjejit mánáid. Ollu mánát gillájedje veahkaválddálašvuođa ja illastemiid internáhttaskuvllain (23, 24). Oktiibuot sáhttá dán ipmirdit traumáhtalaš dáhpáhussan ja garra olgguldas vuortnuheapmi sámi servodagaid vuostá. Diekkár eallinvásáhusat oaivvilduvvojit váikkuhit hejot máŋgga buolvva badjel (20).</p>
<p>Goitge lea erohus Norggas ja eará riikkain go sápmelaččat ja earát, geat eai leat sápmelaččat, leat orron bálddalaga jahkečuđiid mielde (25). Movt dán teoriija galgá ipmirdit sápmelaččaid ektui, dasa dárbbašit mii eambbo máhtu. <em type="bold">3.9.2 Oktasaš fáktorat: doaresbealguovllut </em></p>
<p>Máilmmiviidosaččat leat stuora erohusat veahkaválddálašvuođain ja illastemiin mat dáhpáhuvvet sihke iešguđet riikkaid gaskkas ja maiddái riikkaid siskkobealde. Dutkamat čájehit ahte veahkaválddálašvuohta nissonolbmuid vuostá lea minsttar mii čájeha ahte dáhpáhuvvet eambbo geafes riikkain go rikkis riikkain, eambbo giliin go gávpogiin, ja ahte leat stuora erohusat guovlluid mielde (15). Dutkamat Norggas čájehit baicca ahte leat unnán erohusat guovlluid mielde dahje gávpogiid/giliid mielde, go iská sosioekonomalaš fáktoriid mielde. Dát álbmotiskkadeapmi, SAMINOR 2, lea čađahuvvon doaresbealguovlluid mielde, namalassii giliin main leat ≤ 3000 ássi, earret Álttá gávpoga. Sáhttet leat fáktorat mat leat oktasaččat sihke sápmelaččain ja earáin, geat eai leat sápmelaččat, geat ásset doaresbealbáikkiin nugo ovdamearkka dihte ahte leat lagas ja máŋga čanastaga olbmuid gaskkas, dávjá váilot bissovaš fástadoaktárat ja leat guhkes gaskat politiijaid ja dearvvašvuođabálvalusaid lusa (26). <em type="bold">3.9.3 Gitta oskkolaš birrasat- Lestadianisma mas lea iežas </em><em type="bold">nammaduvvon riektevuogádat ja patriárkkalaš struktuvra </em></p>
<p>Eará fáktorat mat sáhttet leat earenoamážat sápmelaččain. Sáhttá leat ovdamearkka dihte ahte leat oassin unna gitta servodagažis, gosa ii leat álki beassat sisa olggobealde, juoga mii máilmmiviidosaččat gehččojuvvo leat oalgguheaddji veahkaválddálašvuhtii ja illastemiide (1,2). Ovdamearkkat dakkár servodagaide leat lestadianisma birrasat. Lestadianisma lea oskkolaš morráneapmi maid Ruoŧa báhppa Læstadius jođihii gaskamutto 1800-logu, ja mii johtilit mearkkašišgođii sápmelaččaide viidát Davvikalohtas (27). Nugo máŋgga eará oskkolaš birrasiin, de lea lestadianisma searvegottis patriárkkalaš struktuvra. Patriárkkalaš struktuvra gehččo leat oalgguheaddjin veahkaválddálašvuhtii ja illastemiide (1, 2). Muhtin masterbargu seksuálalaš illastemiid birra luteralaš- ja lestadianisma birrasiin, čájeha ahte seksualitehta, ja earenoamážiid nissonolbmuid seksualitehta, lea leamaš tabu ášši, ja ahte luteralaš-lestadianisma birrasiin lea kultuvrralaš jaskatvuohta fuolkedilálašvuhtii ja gudni, nugo sámi fuolkeárbevierus lea (28). Dasa lassin lea suttubeastin guovddážis lestadianismmas. Árbevirolaš vuohki čoavdit riidduid ja/dahje gieđahallat dohkketmeahttun láhttema, dávjá definerejuvvo suddun, lea ahte hupmat sárdneolbmáin (čoakkálmasa jođiheddjiin). Dohkketmeahttun láhttemii gullá maid inseasta dahje rohcošeapmi, veagalváldin ja earálágan seksuálalaš illasteami ja veahkaválddálašvuođa. Máŋggas veahkaválddálašvuođa ja seksuálalaš gillájeddjiin lestadianisma birrasiin muitalit ahte ii leat váldon oktavuohta politiijaiguin iige dearvvašvuođaeiseválddiiguin, go leat duođalaš seksuála illasteamit dáhpáhuvvan mánáid vuostá, maiddái veagalváldimat (12). Go áššiid birra leat hupman sárdneolbmáin ja/dahje veahkaváldin, de sáhtii loahpahuvvot dainna ahte bággehalai átnut ándagassii (29). Dat mearkkaša ahte dahkku, mii lea definerejuvvon suddun, lea vajálduvvon Ipmila namas ja dan birra ii galgga šat hupmat goassige. Dan bokte massá veahkaválddálašvuođa gillájeaddji vejolašvuođa oažžut ámmátlaš veahki politiijain ja dearvvašvuođaeiseválddiin. Dat sáhttá mielddisbuktit duođalaš dearvvašvuođa váikkuhusaid gillájeaddjái. Dasa lassin sáhttá diekkár gieđahallan rihkkus daguiguin, nugo ovdamearkka dihte veahkaválddálašvuohta ja mánáid veagalváldin, daguhit ahte rihkkus dagut besset ain joatkit, ja de lea várra ahte šaddet ođđa veahkaválddálašvuođa gillájeaddjit. Máŋggas muitalit ahte sárdneolbmát leat ávžžuhan ahte ii váidojuvvo, ja ahte dohkketmeahttun láhtten nugo veagalváldin galgá čovdot siskkáldasat searvegottis. Dan oainnu doarju Divttasvuona ášši, go ságadoalli Lestadiánalaš searvegottis dajai ahte ii leat sin geatnegasvuohta váidit veahkaválddálašvuođaid ja illastemiid politiijaide (30). Diet lei čalbmáičuohcci dajaldat, ja Norgga Mánáid- ja dásseárvoministtar reagerii garrasit, ja dajai ahte lea rihkolaš go ii dieđit veahkaválddálašvuođa ja illastemiid (30).</p>
<p>Muitalusat veahkaválddálašvuođa ja seksuála illastemiid birra, mii lea čihkkojuvvon oskkolaš nama vuollái, ii leat dušše báikkálaš ja riikaviidosaš fenomena. Earret eará leat: lestadiánalaš searvegoddi Suomas (28), ja maiddái eará oskkolaš suorggit, nugo Jehova vihttanat (31), ja katolalaš girku leat sivahallon čiegadeami veahkaválddálašvuođa ja seksuála illastemiid (32). <em type="bold">3.9.4 Stuora bearaš ja sohka – oktasaš buorit, guovttebeallásaš </em><em type="bold">geatnegasvuođat ja ráŋggáštusat </em></p>
<p>Stuora bearrašis lea árbevirolaččat leamaš, ja lea ain stuora mearkkašupmi ollu sápmelaččaide.</p>
<p>Dutkan čájeha ahte sámi nuorat muitalit ahte sosiála fierpmádagas leat bearaš ja fuolkkit, ja ahte dat fierpmádagat leat mávssolaš fáktorat ovdánahttit čearddalaš identitehta (33). Stuora bearrašis leat oktasaš buorit ja guovttebeallásaš geatnegasvuođat, ja ahte dat sáhttet doaibmat caggin ahte dohkkehit ja bissehit veahkaválddálašvuođa ja illastemiid (19, 34). Máŋggas oaivvildit ahte veahkaválddálašvuohta ja seksuála illasteamit sámi birrasiin lea báinnahallon jaskatvuhtii (35). Sáhttá go juoga sivva dan jaskatvuođas leat ahte eai sáhte leat garra njuolggadusat makkár temáid, ja maiddái geaid birra lea lohpi hupmat go guoská veahkaválddálašvuhtii ja illastemiide? Nanu kultuvrralaš njuolggadusain lea suddjet soga nama, juoga mii sáhttá leat caggi ohcalit veahki, juoga mii maid suddje veahkaváldi (e) (19, 34). Máŋga sámi veahkaválddálašvuođa gillájeaddji vásihit ahte stuora bearaš dávjá suddje veahkaváldi ovdalii go doarjut gillájeaddji (12). Beaktilis vuohki lea hupmat vulos dahje láitit gillájeaddji, go ovdanbuktá ovdamearkkaid láhttemis ja gárvodeamis, mii fas sáhttá čuohcat gillájeaddji nammii (19). Láitit gillájeaddji lea dábálaš máŋgga sámi birrasis ja maiddái máilmmiviidosaš girjjálašvuođas gohčoduvvo dat vuohki <span type="quote">«victim-blaming»</span>, mii mearkkaša ahte sivahallat gillájeaddji láhttema go galgá sollet eret veahkaválddálašvuođa daguid maid earát leat dahkan (36). Soaitá ahte dakkár ráŋggášteapmi čuohcá gillájeddjiide garrasit, danne go stuora bearaš mearkkaša nu ollu. Soga beaktilis ráŋggášteapmi gillájeaddji vuostá sáhttá leat sosiála sierraneapmi, dahje ahte gillájeaddji dadjá <span type="quote">“massán saji bearrašis, sogas ja servodagas”</span> (29). Muhtin sámi psykologa áššedovdi lea lohkan ahte go muitala veahkaválddálašvuođa birra sáhttá gehččojuvvot leat seamma stuora beahttin go ieš dat veahkaválddálašvuohta (37). <em type="bold">3.9.5 Njuolggadus psygologalaš gievrras sápmelaččas </em></p>
<p>Njuolggadus dan psykologalaš gievrras sápmelaččas, soaitá earenoamážiid daid gievrras sámi nissonolbmuid birra, orru leame ain bures doaibmame. Ollu sápmelaččat leat gievrrat psyhkalaččat, muhto sáhttá dakkár viiddis norbma daguhit ahte mii jáhkkit ahte mii sápmelaččat gierdat visot, maiddái veahkaválddálašvuođa ja illastemiid <span type="quote">“váidalemiid”</span> haga. Dakkár dilli ahte <span type="quote">“dien mađe gal fertet gierdat”</span> sáhttá maid mielddisbuktit ahte veahkaválddálašvuohta ii almmuhuvvo ja gieđahallo, ja viidásit sáhttá daguhit ahte veahkaválddálašvuohta šaddá dábálažžan (19). <em type="bold">3.9.6 Duppal heahpat, čearddalaš vealaheapmi ja heajuheapmi </em></p>
<p>Dutkan čájeha ahte ollu veahkaválddálašvuođa gillájeaddjit, vaikko makkár čearddalašvuođas, vásihit heahpatvuođa veahkaválddálašvuođa ja illasteami oktavuođas. Sápmelaččat sáhttet dasa lassin vel vásihit heahpada go leat sápmelaččat, ja oallugat leat vásihan čearddalašvuođa vealaheami (38). Dan bokte sáhttet máŋggas vásihit duppalit heahpada, ja soaitá ahte dan dihte čiegada veahkaválddálašvuođa. Máŋggas sáhttet vel dasa lassin ballat <span type="quote">“lasihit vel geađggi noađđái”</span>, namalassii ahte vel eambbo heajuhit sámi álbmoga, earenoamážiid sámi dievdoolbmo. Kuokkanen oaivvilda ahte oallut gillájeaddji nissona gillájit jaskatvuođas, vai suddjejit sámi dievdoolbmo (19). <em type="bold">3.10 Muitalit go veahkaválddálašvuođa gillájeaddjit </em><em type="bold">vásáhusaideaset? </em></p>
<p>Go jerrui veahkaválddálašvuođa gillájeddjiin jus sii leat muitalan dan birra oktiige, de ledje vástidanvejolašvuođat: <span type="quote">“Ii”</span>, <span type="quote">“Bearrašii”</span>, <span type="quote">“Olbmáide”</span> ja <span type="quote">“ámmát olbmuide”</span>. Čálli lea gávnnahan ahte go guoská muitalit veahkaválddálašvuođa ja illastemiid birra, de ii lean mearkkašahtti čearddalaš erohusaid nissonolbmuid gaskkas: birrasiid 30% ledje muitalan veahkaválddálašvuođa birra bearrašii (sápmelaččat 32%) ja olbmáide (sápmelaččat 32% ja earát, geat eai leat sápmelaččat, 30%). Eai lean nu oallugat muitalan ámmát olbmuide, ja eai dákko ge lean mearkkašahtti čearddalaš erohusat nissonolbmuid gaskkas (sápmelaččat 26% ja earáid, geat eai leat sápmelaččat 23%). Dát ledje vuorddekeahtes gávdnosat, go máŋggas leat oaivvildan ahte jaskatvuohta veahkaválddálašvuođa ja illastemiid birra sápmelaččaid gaskkas lea earret eará danne go ii leat luohttámuš veahkkebálvalusaide. Leat unnit dievdoolbmot geat muitalit veahkaválddálašvuođa birra, ja ii leat makkárge čielga čearddalaš erohusaid das ahte muitalit ášši birra bearrašii (sápmelaččat 20% ja earát, geat eai leat sápmelaččat 19%) dahje olbmáide (sápmelaččat 13% ja earát, geat eai leat sápmelaččat 14%). Leat arvat unnit dievdoolbmot, ja lea čielga čearddalaš erohus dievdoolbmuid gaskkas das ahte muitalit veahkaválddálašvuođa ámmát olbmuide. Leat earenoamážit unnán sámi dievdoolbmot geat muitalit dan birra, dušše 8% go buohtastahttá eará dievdoolbmuiguin, geat eai leat sápmelaččat (11%) (18). Jus dás lea sáhka luohttámušas dahje eará fáktoriin, de dan eat dieđe. Vejolaš čilgehus dasa sáhttá leat ahte sámi dievdoolbmot leat bajásgesson gierdat bákčasit almma váidaleami haga (39). Viidásit sáhttá dat ahte muitalit veahkaválddálašvuođa birra čuohcat sámi dievdoolbmuid sohkabealrollii (34). Eat dieđe sivaid dása, muhto almmolaš dearvvašvuođabálvalusat berrejit leat gozuid alde dan čearddalaš erohussii dievdoolbmuid gaskkas. Govus 8 ja 9 čájehit ahte nissonolbmot ja dievdoolbmot, geat leat vásihan veahkaválddálašvuođa, muitalit dan birra bearrašii, olbmáide ja/dahje ámmát olbmuide.</p>
<p><em type="bold">Govus 3.8 Muitalit veahkaválddálašvuođa vásáhusaid, sápmelaččaid ja </em><em type="bold">earáid gaskkas, geat eai leat sápmelaččat, nissonolbmot, SAMINOR 2, jearahallanskoviiskkadeapmi </em></p>
<p><em type="bold">Govus 3.9 Muitalit veahkaválddálašvuođa vásáhusaid, sápmelaččaid ja </em><em type="bold">earáid gaskaas, geat eai leat sápmelaččat, nissonolbmot, SAMINOR 2, jearahallanskoviiskkadeapmi </em><em type="bold">3.11 Oktavuohta gaskal veahkaválddálašvuođa ja illasteami </em><em type="bold">mánnávuođas ja dearvvašvuođas </em><em type="bold">3.11.1 Psyhkalaš váttut </em></p>
<p>Gávdnojit áibbas unnán dutkamat mat leat iskkan oktavuođa gaskal veahkaválddálašvuođa ja dearvvašvuođa sápmelaččain Norggas. Min dutkamis leat iskkan dieđihuvvon veahkaválddálašvuođa mánnávuođas ja psyhkalaš dearvvašvuođas rávisolmmožin sápmelaččaid ja earáid gaskkas, geat eai leat sápmelaččat. Gávdnosat čájehit ahte lea nanu čanastat dieđihuvvon veahkaválddálašvuođas, mii lea dáhpáhuvvan mánnávuođas, ja balu ja lossamiela symptomain, ja maiddái posttraumáhtalaš hušas rávis olmmožin gaskal sápmelaččaid ja earáid, geat eai leat sápmelaččat (40). Sii geat leat vásihan veahkaválddálašvuođa ja illasteami mánnán, sis lea golmmageardánit eambbo riska oažžut psyhkalaš váttuid go sis geat eai leat vásihan veahkaválddálašvuođa (40). Gávdnosat leat seamma ládje go riikkaidgaskasaš dutkamiin, main čájeha ahte veahkaválddálašvuohta ja seksuála illasteapmi mánnávuođas lea čielga oktavuohta dainna ahte lea heajut psyhkalaš dearvvašvuohta rávis olmmožin, leaš dál vaikko makkár čearddalašvuohta. Dat mearkkaša ahte veahkaválddálašvuohta čuohcá seamma garrasit leaš dál sápmelaš dahje eará, gii ii leat sápmelaš. Dat govva ahte sápmelaš ja earenoamážiid sámi nissonolbmot, leat nu gievrrat ahte girdet visot, vel veahkaválddálašvuođa ja illasteami nai, lea baicca eambbo dadjanvuohki mii lea kultuvrralaččat sajáiduvvan jávohuhttimii. Mii leat gávnnahan ahte leat eambbo psyhkalaš váttut sámi vástidanjoavkkus, ja ahte veahkaválddálašvuohta mánnávuođas sáhttá čilget stuora oasi dan čearddalaš erohusas (40). Tabealla 5 ja 6 čájehit ahte lea ollu riska oažžut dearvvašvuođaváttuid rávisolmmožin go lea gillán veahkaválddálašvuođa ja illasteami mánnán/nuorran sihke sápmelaččaid ja earáid gaskkas, geat eai leat sápmelaččat (go buohtastahttá singuin geat eai leat vásihan veahkaválddálašvuođa ja illasteami). <em type="bold">3.11.2 Bissovaš bákčasat </em></p>
<p>Dutkan, mii lea vuođđuduvvon seamma diehtovuđđui, čájeha ahte sápmelaččat ja earát, geat eai leat sápmelaččat Norggas, ja geat dieđihit veahkaválddálašvuođa birra mánnán, sis lea eambbo várra oažžut bissovaš bákčasiid ja garra bákčasiid rávis olmmožin, go buohtastahttá singuin geat eai leat muitalan veahkaválddálašvuođa mánnán. Dasa lassin lea sis geat leat vásihan veahkaválddálašvuođa mánnán sullii 50% eambbo bissovaš bákčasat, go sis geat eai leat vásihan veahkaválddálašvuođa mánnán (41). Dat guoská sihke sámi ja eará nissonolbmuide, geat eai leat sápmelaččat, ja earáide, go sápmelaš, dievdoolbmuide. Sámi dievdoolbmuide eai oro bissovaš bákčasat rávis olmmožin guoskame veahkaválddálašvuhtii mii lea dáhpáhuvvan mánnán (41). Bákčasat leat máŋgga bealát fenomena masa kultuvra váikkuha (42). Čilgehus maid dasa sáhttá jurddašit lea ahte sámi kultuvra/bajásgeassin oažžu bártniide/dievdoolbmuide eambbo beaktileabbo birgehallanstrategiija (39, 43), ja veahkaválddálašvásáhusat eai dan dihte nu sakka áitte, mii dagaha ahte trauma guoskevaš symptomat njidjet. <em type="bold">3.12 Čoahkkáigeassu ja hástalusat </em></p>
<p>Oktiibuot čájehit gávdnosat ahte leat eambbogat sámi vástidanjoavkkus geat muitalit veahkaválddálašvuođaid ja seksuála illastemiid birra, go buohtastahttá earáiguin vástidanjoavkkus, geat eai leat sápmelaččat, earret seksuálalaš veahkaválddálašvuođa dievdoolbmuid gaskkas. Gávdnosat leat seamma ládje go riikkaidgaskasaš dutkamat, main eamiálbmogat buohtastahttojit eanetlogu álbmogiin seamma riikkas. Sivaid eat dovdda, muhto ollu fáktorat sihke ovddidit ja hehttejit veahkaválddálašvuođaláhttema. Dasa lassin gávdnojit ollu njuolggadusat mat sáhttet doaibmat caggin ahte dovddahit ja bissehit veahkaválddálašvuođa ja illastemiid sámi birrasiin. Rabasvuohta fáttá birra lea mávssolaš.</p>
<p>Seammás sáhttá rabasvuohta leat áittan guhkilmas tabuide, ja sosiála olggušteapmi sáhttá leat beaktilis ráŋggášteapmi dakkár birrasis gos fuolkevuohta mearkkaša ollu identitehtii. Máŋgga sajis sáhttá leat váttis earuhit oskkolaš ja sámi njuolggadusaid. Kultuvrralaš doaibmabijut sáhttet leat heivvolaččat. Viidásit čájehit gávdnosat ahte lea nanu čanastat gaskal veahkaválddálašvuođa ja illasteami mánnán ja psyhkalaš váttuin rávis olmmožin. Dat lea seamma ládje go riikkaidgaskasaš dutkamat čájehit, main duođaštuvvo ahte veahkaválddálašvuohta ja illasteapmi mánáid vuostá sáhttá čuohcat dearvvašvuhtii beroškeahttá čearddalašvuođas. Oassi čearddalaš erohusas mii guoská psyhkalaš váttuide sáhttá čilget ahte lea dáhpáhuvvan veahkaválddálašvuohta mánnán. Dat mearkkaša ahte vuostálastit veahkaválddálašvuođa ja illastemiid mánáid vuostá, maiddái sámi servodagas, lea mávssolaš servodatdoaibma. Dutkama ja Divttasvuona veahkaválddálašvuođa áššiid vuođul lea ráđđehus mearridan geassemánu 2019 ahte dat ođđa doaibmaplána veahkaválddálašvuođa ja illasteami vuostá, ahte das galgá leat sierra oassi veahkaválddálašvuođaide sámi servodahkii.</p>
<p>Veahkaválddálašvuođa ja illasteami buoridanplánas (2017-2021) čujuhuvvo ahte bálvalusfálaldat veahkaválddálašvuođa gillájeddjiide lea hágganan ja unnán oktiiheivehuvvon.</p>
<p>Ii ovttage ásahusas leat bajit ovddasvástádus vai sihkkarasttáše ollislaš fálaldaga. Danne sáhttá leat gillájeddjiide, dahje gillájeaddji mánáid oami olbmuide, váttis diehtit gos lea mii ge veahkkebálvalusain. Sihke bálvalusaid bargit ja veahkaválddálašvuođa gillájeaddjit váillahit <span type="quote">“ofelastin doaimma”</span>, mii sáhttá leat veahkkin láidestit iešguđetlágan bálvalusaid gaskkas.</p>
<p>NKVTS raporttas mii almmuhuvvui 2017 čuožžu: “ <em type="italic">Jus duosttat jearrat, de dustet olbmot </em><em type="italic">vástidit” Veahkkebálvalusaid ja politiijaid vásáhusain go guoská veahkaválddálašvuohta lagas </em><em type="italic">birrasiin sámi servodagas </em>. Lei čielga tendeansa ahte oasseváldit vásihedje ahte sáhttet leat earenoamáš hástalusat go deaivvadit geavaheddjiiguin, geain lea sámi duogáš, earenoamážiid go guoská tabu áššiide nugo veahkaválddálašvuođaide ja illastemiide. Go guoská kultuvrralaččat heivehuvvon bálvalusfálaldahkii sámi álbmogii Norggas, de lea SANKS mii sáhttá dasa leat veahkkin. </p>
<p><em type="bold">Árvalus doaibmabijuide: </em> Nannet ja sihkkarastit kultursensitiiva dikšofálaldaga divššohasaide, geat leat vásihan veahkaválddálašvuođa ja seksuálalaš illasteami, ja maiddái sin oami olbmuide.  Lasihit máhtu ja ipmárdusa oktavuođas ja sivas manne sámi álbmogis dáhpáhuvvet eambbo veahkaválddálašvuođa ja seksuála illasteamit go eanetlohkoálbmogis. Dat lea mávssolaš vai sáhttá ulbmillaččat buorebut veahkehit eastadandoaimmaiguin.  Nannet ja sihkkarastit kultursensitiiva doaibmabijuid vai suodjalit mánáid veahkaválddálašvuođas ja illasteamis.  Nannet ovttasbarggu gaskal spesialistadearvvašvuođabálvalusa, suohkandearvvašvuođabálvalusa ja heivvolaš organisašuvnnaid geat barget veahkaválddálašvuođa gillájeddjiiguin.  Nannet ovttasbarggu gaskal dearvvašvuođabálvalusa ja áššáskuhttieiseválddiiguin  Bidjat veahkaválddálašvuođa ja illasteami fáddán buot dearvvašvuođa-, oahpaheaddje- ja politiijaoahpuide.  Lasihit máhttovuođu sámi kultuvrra ja historjjá birra vuođđo- ja alitoahpahusain, ja earenoamážiid dearvvašvuođa-, oahpaheaddje- ja politiijaoahpuin.  Oažžut gulahallama gaskal politiija- ja dearvvašvuođaeiseválddiid ja oskkolaš birrasiid. </p>
</body></document>
