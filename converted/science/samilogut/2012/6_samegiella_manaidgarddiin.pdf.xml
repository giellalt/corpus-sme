<document xml:lang="sme" id="no_id"><header><title>Sámegiella mánáidgárddiin ja skuvllain 2011/12</title><genre code="science"/><author><person firstname="Jon" lastname="Todal" sex="m" born="1952" nationality="NO"/></author><year>2012</year><wordcount>1469</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/6giellakap14.09.12.pdf</origFileName><parallel_text xml:lang="nno" location="6_samisk_sprak_i_barnehage.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">6 Sámegiella mánáidgárddiin ja skuvllain 2011/12 </em></p>
<p><em type="bold">Jon Todal </em>, professor dr.art. Sámi allaskuvla, Guovdageaidnu </p>
<p>Čoahkkáigeassu</p>
<p><em type="italic">Sámi logut muitalit 4 čállosis geahčadeimmet vuđolaččat giellaválljema máŋggalágán loguid mánáidgárddiin ja skuvllain, ja ollu saji bijaimet ságaškuššat dan stuora njiedjama mii áiggi badjel lea leamaš sámegiella nubbegiellan fágas. Ollu dain sojuin maid leat oaidnán maŋemus jagiid, jotket maiddái skuvlajagi 2011/12, ja mii čujuhit diimmáš artihkkalii gos gávdná čiekŋaleappot kommentáraid go daid maid dás buktit. </em></p>
<p><em type="italic">Čielga sodju 2011/12 loguin lea dat stuora lassáneapmi ohppiidlogus geain lea sámegiella fágan joatkkaskuvllas. Dat lea buorre sámegiela boahtteáigái. Buorre lea maiddái dat ahte lohku ohppiin geain lea sámegiella vuosttašgiellan vuođđoskuvllas bissu relatiivalaččat stáđisin. Mánáidgárddiid sámegiela logut leat maiddái relatiivalaš dássedat (goit go atná muittus mánnábeassádatloguid obbalaš njiedjama Davvi-Norggas). </em></p>
<p><em type="italic">Ain lea vuođđoskuvllaid nubbegielagiin bárti. Doppe oaidnit oppalaš njiedjama 41% skuvlajagis 2005/2006 gitta 2011/12. Vejolaš sivaid njiedjamii suokkardeimmet vuđolaččat jagi 2011 Sámi logut muitalit čállosis. </em><em type="bold">6.1 Sámegiella mánáidgárddiin </em></p>
<p>Loguid mat gusket sámi mánáidgárdefálaldagaide jagi 2011/12 leat ožžon njuolga Sámedikkis1, ja sámi mánáidgárdefálaldagaid doarjjaohcamušaid lohku lea dasa vuođđun. Atnit de diehttelassan ahte buohkat geain lei vuoigatvuohta dakkár doarjagii, ohce.</p>
<p>Maŋemus jagiid leat <em type="italic">Sámi logut muitalit </em>čállosiin cuiggodan ahte vuohki movt Sámediggi lea juohkán mánáidgárddiid main leat sámegielfálaldagat ii earut doarvái dan mii albmailmmis dáhpáhuvvá mánáidgárddiin. Danin lea leamaš váttis árvvoštallat loguid rievdamiid jagis jahkái, geahnohuhttetgo vai nanusmahttetgo ovdaskuvlamánáid sámegiela. Reivves 13.04.2012 čilge Sámediggi lagabui maid oaivvildit <span type="quote">“sámi mánáidgárdi”</span> ja <span type="quote">“dárogielat mánáidgárdi”</span> kategoriijain: “ <em type="italic">Sámi mánáidgárdi </em>mearkkaša ahte mánáidgárdedoaimma vuođđun lea sámegiella ja sámi kultuvra ja das lea sámegiella doaibma- ja beaivválašgiellan. <em type="italic">Dárogielat mánáidgárdi [mas lea sámi ossodat] </em>mearkkaša mánáidgárdi mas lea sámi ossodat, ja ossodaga doaimma vuođđun lea sámegiella ja sámi kultuvra ja das lea sámegiella doaibma- ja beaivválašgiellan.” </p>
<p>Lassin bohtet mánáidgárddit mat fállet eará sámegielfálaldagaid mánáide, muhto main mánáidgárdi dahje ossodat ii boađe badjelis čilgejuvvon definišuvnnaid vuollái. Sáhttet ovdamearkka dihte leat mánáidgárddit main lea ambulerejeaddji sámegielat mielbargi gii moatti geardde vahkkus boahtá čađahit giellahárjehallama mánáiguin geaid váhnemat háliidit dan.</p>
<p>Juogustus das lea ain guovtti kategoriijai, ja dat guokte kategoriija leat duohta dilis seamma go mat leat ovddeš <em type="italic">Sámi logut muitalit </em>gáhppálagain. Das leat aŋkke rievdadan kategoriijaid namahusaid, vai buorebut vástidit dan sisdollui mii Sámedikki reivves lea. <em type="bold">6.1.1 Oppalaš logut sámegielas mánáidgárddiin </em></p>
<p>Tabeallas 6.1 vuollelis oaidnit sámi mánáidgárdefálaldagaid oppalaš logu Norggas 2011 jahkái ja lohku mii čájeha movt ovdáneapmi lea leamaš juohke jagi maŋŋel 2005. </p>
<p>Oppalaš lohku mánáin geat vuostáiválde muhtinlágán sámegielat mánáidgárdefálaldaga loktanii guđain 2010/11 rájes 2011/12 rádjái. Lohku ovdaskuvlamánáin kategoriija 1:s njiejai 30:n, dan bottu go lohku mánáin kategoriija 2:s lassánii 36:n. Dás hupmat duohta loguin, eat ollislaš jahkebuolvvaid proseanttain. Buori oasi daid loguid njiedjamis, maid oaidnit dan guđa jagis, sáhttit jáhkkimis čilget mánnábeassádagaid njiedjamiin Davvi-Norggas seamma áigodagas. Eanas sámegielat mánáidgárdefálaldagat leat Davvi-Norggas, ja áigodagas 2005 rájes 2010 rádjái njiejai golmma-, njeallje- ja viđajahkásaččaid lohku olles 16% Finnmárkkus, ja vuollel 6% Tromssas ja 10% Nordlánddas.</p>
<p>Jus juohkit oppalaš logu daidda iešguđetlágán fálaldagaide, de oaidnit guhkesáigásaš tendeanssa rievdama guvlui. Mánáidlohku sámi mánáidgárddiin ja sámi mánáidgárdeossodagain (dárogielat mánáidgárddiin) njiedjá, dan bottu go mánát geat ožžot <em type="italic">eará </em>sámegielfálaldat dárogielat mánáidgárddiin lassánit. Dat máksá albmailmmis ahte ovdaskuvlamánáid giella lea geahnohuvvon maŋemus guđa jagis, dan sivas go fálaldagat mat lassánit leat heajubut go dat mat njidjet. </p>
<p>Mánáidgárdefálaldagaid loguid ja loguid mánáin geat vuostáiváldet fálaldagaid, sáhttá juohkit sámegielaide. Nu leat dahkan tabeallain mat leat čuovvovaš oassekapihttaliin. </p>
<p>Davvisámegielat mánáid lohku geat vuostáiváldet dakkár fálaldagaid dahket nu stuora oasi ollislaš sámegiela logus ahte sojut (ja nu maiddái kommentárat) šaddet seamma tabeallas 2.3 ja 2.4 go tabeallas 2.1 ja 2.2 badjelis. Geahča mii doppe leat čállon.</p>
<p>Oppalaš lohku ohppiin geain lei sámegiella fágabiires Norgga vuođđoskuvllain njiejai skuvlajagis 2010/11 skuvlajagi 2011/12 rádjái 92 ohppiin. Dat lea 4,1 % njiedjan ovtta jagis.</p>
<p>Tabealla 6.6 čájeha viidáseappot ahte oppalaš lohku ohppiin geain lea sámegiella Norgga vuođđoskuvllain lea njiedjan juohke jagi dan rájes go skuvlareforpma <em type="italic">Máhttolokten </em>álggahedje jagis 2006. Ovdal dan áiggi lohku lassánii juohke jagi. Vejolaš sivaid njiedjamii maŋŋel 2006 leat vuđolaččat digaštallan <em type="italic">Sámi logut muitalit 4 </em>:s, ja čujuhit dasa mii doppe čuožžu. Das sáhttit duššo gávnnahit ahte njiedjan lea joatkán maiddái skuvlajagi 2010/11 ja skuvlajagi 2011/12 molsašumis. Oktiibuot lea lohku njiedjan 902 ohppiin 2005/06 skuvlajagi rájes. Go rehkenastá proseantan de gártá dat 29,5 % njiedjamin dain jagiin. Logu, ohppiin geain lea julevsámegiella fágabiires, oaidnit fáhkkestaga gahččame 24 ohppiin maŋemus jagis. Dat dahká 25 % njiedjama ovtta jagis. Daningo dat oppalaš julevsámi ohppiidlohku lea nu unni, de deivvolaš rievddadeamit addet stuora proseantasaš váikkuhusaid. Jus geahččat julevsámi ohppiidlogu áiggi badjel, de oaidnit ahte lohku 2011/12 jagis <em type="italic">ii </em>leat eahpedábálaš unni. Lea baicca nu ahte jagi ovdal lei lohku eahpedábálaš stuoris, ja nu oažžut stuora njiedjama proseanttain maŋemus jagis. </p>
<p>Lohku ohppiin geain lei sámegiella vuosttašgiellan Norgga vuođđoskuvllain njiejai 2010/11 skuvlajagis 2011/12 skuvlajahkái 31 ohppiin. Dat lea 3,2 % njiedjan. Jus atnit vuolggasadjin 2005/06 skuvlajagi, de lea oppalaš njiedjan jagiin maŋŋel leamaš birrasiid 6 %. Dát njiedjan lea unnit go mánnábeassádagaid ollislaš njiedjan Davvi-Norggas seamma áigodagas. Dainnalágiin lea vuođđu dadjat ahte ohppiidlohku sámegielas vuosttašgiellan lea bisson relatiivalaččat dássedin.</p>
<p>Oaidnit tabeallas 6.7 ahte vuosttašgielaohppiid lohku maŋemus čieža skuvlajagis lea bisson relatiivalaččat dássedin <em type="italic">buot </em>golmma áššáigullevaš sámegielas. </p>
<p>Nubbegielat sámegielohppiid lohku Norgga vuođđoskuvllain lea 2010/11 skuvlajagi rájes 2011/12 skuvlajahkái njiedjan 61 ohppiin. Dat lea birrasiid 5 % njiedjan. Dan rájes go <em type="italic">Máhttoloktema </em>álggahedje 2006:s lea nubbegiellaohppiid lohku njiedjan oktiibuot 844 ohppiin, mii lea 41 % njiedjan. Tabealla čájeha maiddái ahte stuorimus oassi njiedjamis dáhpáhuvai guokte vuosttaš jagi maŋŋel 2006. </p>
<p>Sihke vejolaš sivaid dan stuora njiedjamii ja vejolaš ákkaid dasa manin nu ollu njiejai jagiin 2006 – 2008, leat lagabui ságaškuššan <em type="italic">Sámi logut muitalit 4 </em>čállosis. Dás sáhttit duššo gávnnahit ahte njiedjan lea joatkán maiddái 2011/12 skuvlajagis. </p>
<p>Dássážii leat meannudan <em type="italic">Sámegiella nubbegiellan 2 </em>ja <em type="italic">Sámegiella nubbegiella 3 </em>oktan ja gohčodan dan <span type="quote">“nubbegiellan”</span>. Jus nubbegiellaohppiid loguid sirret ja juohkit dan guovtti fágaplánii, de oažžut loguid maid oaidnit tabealla 6.11 vuollelis. Mis eai leat logut mat earuhit gaskal <em type="italic">Nubbegiella 2 </em>ja <em type="italic">3 </em>guhkkelii maŋás go 2008 rádjái, danin álgá Tabealla 6.9 dainna jagiin. </p>
<p>Skuvlajagi 2008/09 ledje nubbegiellaoahppit juohkásan nu ahte 46% čuvvo <em type="italic">Sámegiella nubbegiellan 2 </em>fágaplána, ja 54% čuvvo ges <em type="italic">Sámegiella nubbegiellan 3. </em>Sodju lea ahte veaháš stuorát oassi ohppiin čuvvot dál <em type="italic">Sámegiella nubbegiellan 2. </em>Skuvlajagis 2011/12 lei juogustus nu ahte 49% čuvvo <em type="italic">Sámegiella nubbegiellan 2 </em>fágaplána, dan bottu go 51% čuvvo <em type="italic">Sámegiella nubbegiellan 3. </em>Sodju lea, vaikko lea goiddas, ahte eanet oahppit čuvvot dan goappá lea nannoseamos dan guovtti sámegiella nubbegiellan fágaplánain. <em type="bold">6.2.4 Ohppiidlogut sámegielaid hálddašanguovllu siskkobealde </em></p>
<p>Go galgá árvvoštallat rievdamiid loguin mat gusket ohppiide geain lea sámegiella fágabiires, de lea gelddolaš geahčadit man stuora proseanta sii dahket buot ohppiin, ja movt dat proseanta rievddada. Dan lea vejolaš rehkenastit duššo sámegielaid hálddašanguovllu siskkobealde. Duššo dáppe diehtit mii dan duohta logu ohppiin geat sáhttet válljet sámegiela. Siskkobealde dan geográfalaš guovllu lea buot ohppiin vuoigatvuohta sámegieloahpahussii, iige dat leat čadnon ruovttugillii, iige čearddalašvuhtii. Olggobealde hálddašanguovllu lea sámegieloahpahusa vuoigatvuohta čadnon eavttuide maid eat dieđe man gallis devdet. Galgat danin das lagabui geahčadit juogadeami duššo hálddašanguovllus.</p>
<p>Skuvlajagi 2011/12 ledje oktiibuot 2310 vuođđoskuvlaoahppi dán guovllu siskkobealde. Sii juohkásedje giellafálaldagaide ja suohkaniidda nu go tabealla 6.10 čájeha.</p>
<p>Tabealla 6.10 čájeha ahte 1218 vuođđoskuvlaoahppi hálddašanguovllu siskkobealde ožžot sámegieloahpahusa.</p>
<p>Dat dahká 57% buot vuođđoskuvlaohppiin geain lea sámegielas oahpahus Norggas.</p>
<p>Tabealla logut bohtet Oahpahusdirektoráhtas. Direktoráhtta ii almmut loguid ohppiidjoavkkuin main leat vuollel vihtta oahppi. Go logut, mat gusket 1. ja 2.giellaohppiid juogustussii Loabágis, eai leat tabeallas, de lea daningo dat guoktenuppelohkái oahppi geain lea sámegieloahpahus juohkásit dainna lágiin ahte ovtta jovkui gártet unnit go viđas. Seamma lea Unjárggas.</p>
<p>Oaidnit ahte eanet go bealli ohppiin (53%) hálddašanguovllu siskkobealde ožžot sámegieloahpahusa vuođđoskuvllas. Eanas oassi dain ožžot oahpahusa sámegielas vuosttašgiellan. Eanetgo juohke goalmmát oahppi hálddašanguovllus oaččui skuvlajagis 2011/12 oahpahusa sámegielas vuosttašgiellan.</p>
<p>Tabealla čájeha ahte leat stuora erohusat suohkaniid gaskkas. Guovdageainnu, Kárášjoga ja Unjárgga suohkaniin lea lagabui 100% sámegieloahpahus, oahpahus mii vuođđonjuolggaduslaččat lea bákkolaš dain báikkiin. Deanus, gos sámegieloahpahus lea eaktodáhtolaš, lea maiddái eanetlogus (51%!) sámegieloahpahus. Unnimus proseantat leat Snåasas ja Loabágis, 12 ja 10 proseanttain. Kárášjohka ja Guovdageaidnu čuoldásit sierra, dan sivas go leat áidna suohkanat gos eanetlogus ohppiin lea sámegiella vuosttašgiellan.</p>
<p>Siva manin muhtin ruvttut tabeallas leat guoros, čilget kommentárain Tabealla 6.10 vuolde</p>
<p>Tabeallas 6.14 oaidnit ahte seammás go ohppiidlohku sámegielas nubbegiellan vuođđoskuvllas njiedjá, de dan fágas ohppiidlohku lea lassánan joatkkaskuvllas. Eanemus jáhkehahtti sivva dasa lea ahte lea njiedjan vuođđoskuvllas ii vel leat joksan joatkkaskuvlla buolvvaid.</p>
<p>Logut mat leat tabeallain bajábealde eai muital maidege lullisámegiela ja julevsámegiela ovdáneamis erenoamážit joatkkaskuvllas. Muhto jus atnit vuolggasadjin ahte buot oahppit geain lea julev- ja lullisámegiella fágabiires gávdnojit tabeallas Nordlándda, Davvi-Trøndelaga ja <span type="quote">“muđui”</span> siskkobealde, de šaddet logut nu go tabealla 6.15 vuollelis čájeha.</p>
<p>Tabeallas 6.17 oaidnit ahte ollislaš ohppiidlogus skuvlajagi 2011/12 dán guovllus ledje 35 oahppi, ja 2008/09 (mii lea vuosttaš skuvlajahki masa mis leat logut) lei lohku 33 oahppi. Dat čujuha ahte lea stáđisvuohta lulli- ja julevsámegielas fágan joatkkaskuvllas.</p>
<p>Go lohká tabealla 6.17 diehtun das movt lulli- ja julevsámegiela dilli lea joatkkaskuvllas, de ferte atnit muittus ahte loguin <em type="italic">sáhttet </em>leat oahppit geain lea davvisámegiella fágabiires vaikko áššáigullevaš joatkkaskuvllat leat olggobealde davvisámi guovllu. </p>
</body></document>
