<document xml:lang="sme" id="no_id"><header><title>Orrun- ja fárrentreanddat dáru- ja sámisuohkaniin 40 jagi áigodagas, go guoská barggahusaid ektui</title><genre code="science"/><author><person firstname="Ann Ragnhild" lastname="Broderstad" sex="f" born="" nationality=""/></author><author><person firstname="Kjetil" lastname="Sørlie" sex="m" born="" nationality=""/></author><year>2012</year><wordcount>5297</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/4._bo-_og_flyttetrender_samegillii.pdf</origFileName><parallel_text xml:lang="nob" location="4.bo_og_flyttetrender.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">4  Orrun- ja fárrentreanddat dáru- ja sámisuohkaniin 40 jagi áigodagas, go guoská barggahusaid ektui  </em></p>
<p><em type="bold">Ann Ragnhild Broderstad</em> Dutki, dr.med., váldodoavttir Sámi dearvvašvuođa dutkanguovddážis, Servodatmedisiinna instituhtas,  Tromssa Universitehtas, Medisiinnalaš klinihkka, Davvi-Norgga  Universitehtabuohcciviesus, Hárštas </p>
<p><em type="bold">Kjetil Sørlie</em> Seniora dutki, Norgga gávpot ja regiovnnadutkama instituhtas/ Norsk institutt for by og regionforskning (NIBR) </p>
<p><em type="italic">Čoahkkáigeassu </em></p>
<p><em type="italic">Boaittobeale  báikkiin  fárret  gávpogiidda  lea  dovddus  ja  lea  fenoména  mii lassána  hui  máŋgga boaittobeale  suohkaniin.  Fárret  eret ruovttusuohkanis  lea dávjá bistevaš ja dat ahte fárret fas ruovttoluotta ruovttubáikái lea juoga mii ii dáhpáhuvvá nu dávjá, earenoamážiid boaittobealesuohkaniidda davvin. Guhkit áiggi  ektui  dagaha  eretfárren  stuora  servodatlaš  váikkuhusaid  unna boaittobeale  báikkážiid servodahkii. Dan maŋemus 40 jagis  leat ollugat fárren eret  daid  árbevirolaš  sámi  suohkaniin  giliide  ja  gávpogiidda  Norggas.  Danne lea  lassánan  sámi  ja  máŋggaetnálaš  veahkadat,  geat  orrot  dain  Norgga gávpogiin. </em></p>
<p><em type="italic">Sámi  dearvvašvuođa  dutkanguovddáš  lea  fárrolaga  Norgga  gávpot-  ja regiovnnadutkama  instituhtain  (  Norsk  institutt  for  by  og  regionforskning (NIBR))  dahkan  registtardutkama  2011-2012,  mas  guhkit  áigge  leat  dutkan álbmoga  mii  leat  eretfárren.  Guorahallama  vuođđu  lea  Našunála álbmotregisttar,  gos  leat  buot  Norgga  álbmoga  birra  dieđut  earret  eará ássanbáikkiid,  barggahusaid,  fárremiid  ja  oahpuid  ektui.  Dan  registtaris  leat dieđut  1964  rájes  juo.  Dutkit  leat  čuvvon  mielde  buot  persovnnaid,  geat  leat bajasšaddan  muhtin  dihto  suohkaniin,  dan  rájes  go  sii  leat  leamaš  15 </em></p>
<p><em type="italic">jahkásaččat dassážii go 2008 ledje 33-57 jahkásaččat (dál 36-60 jahkásaččat). Dat lea oktiibuot 25 jahkebuolvva, geat leat riegádan áigodagas 1950-74. </em></p>
<p><em type="italic">Suohkanat, mat dán dutkamis leat mielde, leat válljejuvvon danne go dain orrot sihke  sápmelaččat  ja  dáččat,  oktiibuot  23  sámi-dáru  suohkaniin  Finnmárkkus davvin  gitta  Davvi-Trøndelágai  lullin.  Dieđut  čearddalaš  duogáža  birra gávdnojit  álbmotlohkamis  1970.  Dasa  lassin  atne  Dearvvašvuođa-  ja birgenlágidutkama,  maid  Sámi  dearvvašvuođadutkan  guovddáš  čađahii  20032004, duogáš duođaštussan, go galge válljet daid dihto suohkaniid. </em></p>
<p><em type="italic">Dutkamis ledje mielde oktiibuot 22997 nuora, main 11546 ledje bártni ja 11451 ledje  nieidda.  Sis  lea  juohke  goalmmát  fárren  ruovttusuohkanis  eret  ja  leat bistevaččat  orrugoahtán  gávpogiin,  oktiibuot  8318  persovnna  (36%),    main ledje  4489  nieidda  ja  3829  bártni.  Leat  eambbo  nissonolbmo  go  dievdoolbmo, geat  fárrejit  gávpogiidda  ja  bisánit  dohko,  namalassii  39  proseanta nissonolbmuin  ja  33  proseanta  dievdoolbmuin.  Leat  eambbo  nuorra dievdoolbmot go boarrásit ahkejoavkkut, geat fárrejit gávpogiidda.  Okta stuora oassi,  40  proseanta,  fárrenrávnnjis  boaittobealbáikkiin  mannet  lagamus gávpotguvlui.  Buot  gávpogiidda  bohtet  geográfalaččat  lagamus  boaittobeal guovlluin.  82    proseanta  dievdoolbmuin  ja  81  proseanta  nissonolbmuin  barget dahje leat barggahusas dain sámi-dáru guovlluin. Leat unnit dievdoolbmot, geat barget dain sámi-dáru guovlluin go muđui riikkas, muhto nissonolbmuid ektui ii leat erohus. Barggahusdássi rievddada dan čieža guovllus. Eai  leat  nu  oallugat  dain  sámi-dáru  suohkaniin,  geat  johtet  guhkes  gaskkaid barggu  geažil,  go  muđui  dahket  riikkas.  Leat  beali  unnit  nissonolbmot  go dievdoolbmot, geat johtet guhkes gaskkaid barggu geažil, sihke min dutkamis ja muđui riikkas. Bohtosat  ,maid  dán  kapihttalis  muitalit,  leat  oassin  dutkama  vuosttáš  oasis <span type="quote">“Gilis  gávpogii”</span>.    Nuppi  oasis  dán  iskkádeamis  galgat  geahččat  makkár eallindilli  lea  olbmuin,  geat  leat  fárren  giliin  gávpogiidda.  Dán  oasi  vuođđun galgá  leat  jearahallanskovvi,  maid  leat  sádden  sidjiide,  geat  leat  fárren  gillin gávpogiidda, ja lea plánejuvvon čađahuvvot čakčat 2012 – dálvi 2013. </em></p>
<p><em type="bold">4.1   Álgu  </em></p>
<p>Álbmoga  sturrodat  lea  sorjavaš  máŋgga  fáktorii,  earret  eará  man  ollu  mánát riegádit, man ollu jápmet olbmot, man ollu fárrejit báikái dahje eret báikkis. Dan maŋemus  20  –  30  jagis  lea  olmmošlohku  hui  ollu  njiedjan  máŋgga riddosuohkanis.  Seammás  go  olmmošlohku  lea  lassánan  gávpogiin,  de  lea boaittobealbáikkiin olmmošlohku njiedjan. Lea dovddus ášši ahte olbmot fárrejit boaittobealbáikkiin  gávpogiidda  ja  lea  maiddái  juoga  mii  lassána  máŋgga boaittobealsuohkaniin (1-3), ja máŋgga sájis maid lea dárbu dan dahkat go galgá háhkat oahpu ja barggu. Danne leat eanas nuorat olbmot álbmogis geat fárrejit. Fárren  dagaha  dávjá  maid  bistevaš  fárrema  eret  suohkanis,  ja  ruovttoluotta fárren  ii  dáhpáhuvvá  nu  dávjá,  earenoamážiid  boaittobealsuohkaniidda  davvin. Leat eambbo nissonolbmot go dievdoolbmot (4) geat fárrejit, juoga mii daguha mánnáriegádeami  ovdii,  ja  maiddái  árbevirolašmáhtu  viidásit  fievrredeapmái, dain  guoskevaš  servodagain.  Guhkit  áigái  dagaha  fárren  servodatlaš konsekveanssaid ovtta unna giláža servodahkii. Fárrenrávdnji  gilážiin  guovddáš  báikkiide  čuohcá  maiddái  gávpogiidda.  Dan maŋemus 40 jagis leat ollu olbmot fárren máŋgga árbevirolaš sámi suohkaniin stuorit báikkiide ja gávpogiidda Norggas.  Danne leat Norgga gávpogiin hui ollu sápmelaččat  ja  máŋggačearddalaš  veahkádat.  Muhto  ii  leat  vejolaš  jur  juste dadjat  man  ollu  lea  dain  eretfárrejeddjiin  dáru,  sámi  dahje  seahkánan kultuvrralaš  duogáš.  Sámi  álbmot  gávpogiin  leat  oktiilaš  joavku,  go  máŋgasis  leat  ruohttasat  iešguđege  boaittobealguvlui,  geain  lea máŋggabealát kulturduogáš  ja  historja.  Ovdal  ii  leat  čađahuvvon  makkárge  eallindili iskkadeapmi eretfárren álbmoga ektui. Diekkár iskkadeamit  leat váddásat, go ii leat álki identifiseret eretfárrejeddjiid muđui juo stuora álbmotjoavkkus, mas leat máŋga  iešguđetlágán  joavkku  (5).  Dieid  sámi  ja  dáru  suohkana  fárrejeddjiid sáhttá  identifiseret,  go  čuovvu  máŋgga  jagi  badjel  álbmoga,  geat  leat  boaittobealsuohkaniin eret, registtar guorahallama bokte .</p>
<p>Sámi  dearvvašvuođadutkama  guovddáš  ja  NIBR  leaba  2011  čađahan  obbalaš guorahallama  makkár  lea  olbmuid  fárrenminsttar    boaittobealguovlluin gávpogiidda,  gos  leat  sihke  sápmelaččat  ja  dáččat  (6).  Ulbmiliin  dainna  lei gávnnahit man oallugat fárrejedje gávpogiidda 40 jagi áigodagas.</p>
<p>Dán  artihkkalis  áigut  ovdanbidjat  orrun-  ja  fárrendieđuid  23  suohkanis  DavviNorggas,  gos  orrot  sihke  sápmelaččat  ja  dáččat,  ja  seammás  geahččat  man oallugat álbmogis leat barggahusain ja gos sii barget. Dieđut olbmuid čearddalaš duogážiid birra eai leat, go dakkár dieđut eai gávdno Nášunála álbmotregisttaris, mas mii váldit vuođu iežamet guorahallamiidda.</p>
<p>Buot  olbmot,  geat  orrot  Norggas,  leat  registrerejuvvon  máŋgga  registtarii. Ovdamearkka dihte dakkár registtariin leat  Nášunála  álbmotregisttar, Riegádahttinregisttar, Borasdávdaregisttar, Oadjoregisttar jna. Dán  artihkkala  guorahallamis  leat  olbmuid  birra  dieđut,  geat  leat  riegádan  gaskal 1950 ja 1974, gos lea sin bajasšaddanbáiki ja gos lea sin orrunbáiki maŋŋil eallimis.<em type="bold"> </em></p>
<p>Dás  oaivvildit  fástaorruid,  olbmuid,  geat  leat  ruovttoluotta  fárren  ja siskkáldasfárrejeddjiid muhtin vissis guovllus.</p>
<p>Dás  oaivvildit  olbmuid,  geat  eai  leat  goassege  dieđihan  iežaset  fárren  eret bajasšaddansuohkanis, maŋŋil go leat deavdán 15 jagi.</p>
<p>Dás  oaivvildit  olbmuid,  geat  leat  fárren  nuppi  suohkanii  seamma  regiovnna siskkobealde.</p>
<p>Dás  oaivvildit  olbmuid,  geat  leat  fárren  eret  iežaset  regiovnnas.  Eretfárrejeddjjiid gávdnat  ovtta  dan  viđa  joavkkus:  muhtin  gávpotjoavkkus,  muhtin  eará  sámi-dáru suohkanis,  muhtin  eará  suohkanis  Davvi-Norggas,  muhtin  eará  suohkanis  LulliNorggas dahje juo olgoriikkas.</p>
<p>Dás  oaivvildit  olbmuid,  geat  leat  fárren  eret  ja  maŋŋil  fas  ruovttoluotta bajasšaddansuohkanii dan agi olbmuin, maid mii leat geahččan.</p>
<p>Dás oaivvildit olbmuid geat leat fárren muhtin regiovdnii ja gos ain orrot.</p>
<p>Dás oaivvildit olbmuid geat leat fárren muhtin boaittobealregiovdnii ja maŋŋil fas eret doppe. Viidásitfárrejeaddjit ja sisafárrejeaddjit leat buohkat, geat leat dieđihan fárrema muhtin regiovdnii maŋŋil go leat deavdán 15 jagi.</p>
<p>Lea erohus gaskal bistevaš sisafárrema ja bistevaš eretfárrema. Fárrenbalánsa šaddá minus beallái go leat eanebut geat fárrejit bistevaččat eret iežaset ruovttusuohkanis, go  dat  geat  fárrejit  sisa  suohkanii.  Fárrenbalánsa  šaddá  positiivvalaš  go  lea nuppelágán dilálašvuohta.</p>
<p>Lea  dat  suohkan  gos  fárrejit  eret.  Eretfárrensuohkanat  leat  dán  iskkadeamis juhkkojuvvon  čieža  regiovdnii,  mat  heivejit  oktii  geográfalaččat,  historjjálaččat  ja kultuvrralaččat.  Dasa  lassin  sáhttá  osku,  giellamáhttu  ja  váhnemiid  ealáhus-  ja bargoduogážat leat mávssolaš váikkuheaddjit, mat rasttildit daid iešguđetge šlájaid.</p>
<p>Min  guorahallamis  leat  dát  Norgga  gávpogat,  mat  leat  juhkkon  logi  gávpogii  ja gávpotjoavkkuide.</p>
<p>Álbmoga čoahkádusa guorahallan ja dan sturrodat vissis áigodagas.</p>
<p><em type="bold">4.3   Metoda ja dieđuidčohkken </em></p>
<p>Vuođđun  dáidda  guorahallamiidda  lea  našunála  álbmotregisttar,  gos  leat  olles Norgga  álbmoga  birra  dieđut  earret  eará  orrunbáikki,  barggahusa,  fárrema  ja oahpuid ektui. Registtaris leat dieđut gitta 1964 radjái. Muhtin vissis suohkaniin leat buot olbmuid čuvvon dan rájes go leat leamaš 15 jahkásaččat, dassážii go šadde  33-57  jahkásaččat  2008  radjái  (dál  lea  36-60  jahkásaččat).  Dat  leat oktiibuot 25 jahkebuolvva, geat leat riegádan áigodagas 1950-1974. Dat leat fas juhkkojuvvon viđa jahkejovkui. Suohkaniid dan guorahallamis leat válljen go doppe orrot sihke sámegielagat ja dárogielagat.  Dieđut  čearddalaš  duogáža  birra  gávdnojit  álbmotlohkamis  1970 (7).  Dasa  lassin  adnui  Dearvvašvuođa-  ja  birgenlágidutkan  2003-2004 duogášduođaštussan, go galge meroštallat válljejuvvonsuohkaniid (8).</p>
<p>Guorahallamis  boahtá  ovdan  bistevaš  eretfárren  oktiibuot  23  sámi-dáru suohkaniin  Finnmárkkus  davvin  gitta  Davvi-Trøndelahkii  lullin.  Go demográfalaš  dilálašvuohta  biddjo  vuođđun,  de  biddjojit  suohkanat  oktii  čieža guvlui (rámma 2):</p>
<p><em type="bold">4.4   Fárrenrávdnji Norgga gávpogiidda </em></p>
<p><em type="bold">4.4.1 Veaháš eambbo go juohke goalmmát orru gávpogis </em></p>
<p>Juohke dan čieža boaittobealsuohkanis, min guorahallamis, lea stuora eretfárren leamaš.  Iskkadeamis  ledje  okttibuot  22997  nuora,  main  11546  ledje  bártni  ja 11451 ledje nieidda. Dain leat measta juohke goalmmát nuorra fárren eret iežas bajasšaddansuohkanis  ja  ásáiduvvan  muhtin  gávpogii,  oktiibuot  8318  olbmo (36%),  main  4489  ledje  nissonolbmo  ja  3829  ledje  dievdoolbmo.  Dien fárrenminsttara  gávdnat  maiddái  máŋgga  Davvi-Norgga  suohkanis,  muhto muhtin riddosuohkanis lea eambbo eretfárren go gaskamearálaččat lea dain eará suohkaniin min guorahallamis.</p>
<p>Tabealla  4.1  lea  15  jahkásaččaid  lohku  dain  iešguđetge  sámi-dáru  guovlluin, maid leat čoahkkáigeassán áigodagas 1950 gitta 1974 radjái, ja man stuora oassi leat fárren gávpogiidda.</p>
<p>Leat  guokte  guovllu  mat  earenoamážiid  sierranit.  Guovlu  2  ja  4  leat  eanemus ássit, gaskal 4000-5000 olbmo guovllu nammii (tabealla 4.1). Dá leat suohkanat Finnmárkku  rittus  ja  davvin  Tromssa  fylkkas.  Regiovdna  2  lea  Porsáŋggu gielda,  gos  leat  eanemus  olbmot.  Guovlu  3  leat  guokte  suohkana  OarjeFinnmárkkus,  ja  gos  leat  unnimus  olbmot.  Dat  lea  maiddái  dán  guovllus  gos</p>
<p>eanemusat  fárrejit  gávpogiidda.  Bealli  dain  olbmuin  orrot  rávisolmmožin  ain gávpogis. Guovlu 1 leat Sis-Finnmárkku suohkanat, doppe lea juste nuppelágán tendeansa.  Unnit  go  juohke  njealját  Kárášjogas  ja  Guovdageainnus  lea  fárren gávpogii. Finnmárku lea maiddái kontrástaid fylka. Dain eará guovlluin lullelis Finnmárkku, lea fárrentreanda gaskamearálaččat 36 proseanta.</p>
<p><em type="bold">4.4.2 Sohkabeliid earenoamášvuođat fárrenminsttaris </em></p>
<p>Leat  eambbo  nissonolbmot  go  dievdoolbmot  geat  fárrejit  gávpogiidda  ja ásaiduvvet  dohko,  namalassii  39  proseanta  nissonolbmuin  ja  33  proseanta dievdoolbmuin  (tabealla  4.2  ja  govva  4.2).  Leat  stuorit  sohkabeliid  erohusat fárrenminsttaris giliin gávpogiiddadán guorahallamis, go muđui lea riikkas.  Ovddit  fárrenminsttar  guorahallamat  čájehit  ahte  nissonolbmot  fárrejit  dávjjit oanehis gaskkaid, namalassii ránnjásuohkanii bearašásaheami dihte (6). Nu lea maid  dilli  dain  válljejuvvon  sámi-dáru  suohkaniin  min  guorahallamis. Nissonolbmot  dan  23  válljejuvvon  suohkanis  fárrejedje  eambbo  go dievdoolbmot daidda lagas boaittobealesuohkaniidda  (logut eai čájehuvvo).</p>
<p><em type="italic">Dievdoolbmot, geat fárrejit gávpogiidda, lassánit </em></p>
<p>Leat  eambbo nuorat dievdoolbmot, geat  fárrejit, go dat  boarrasit  ahkejoavkkut. Leat  dat  nuorat  dievdoolbmot  (sulli  35  jahkásaččat),  geat  ásáiduvvet gávpogiidda  (37%), juoga  mii  sáhttá  mearkkašit  ahte  fárren  lea ahkemuttodáhpáhus.  Dat  nuoramusat  fárrejit  gávpogiidda  oahpu  dahje  barggu geažil,  eaige  leat    vel  geargan  fárrenproseassain.  Máŋggas  eai  leat  vuos  dan dihte fárren ruovttoluotta fas giliide. Diet gohčoduvvojit ásaiduvvanfárremat ja dakkár fárremiiguin dávjá ii geargga ovdal go álggugeahčen 40 jagiin. Dat nuoramus dievdojoavku, geat leat riegádan 1970 – 1974, fárrejit dávjjimusat gávpogiidda  nugo  Osloi,  Tromsii,  Áltái  ja  Hámmárfestii.  Diet  guoská earenoamážiid  guovlluide  lulábealde  Tromssa,  davvin  Nordlánddas,  SisFinnmárkkus  ja  Nuorta-Finnmárkkus.  Vaikko  leatge  nissonolbmot  geat eanemusat  fárejit boaittobealguovlluin gávpogiidda, de leat dievdoolbmot  maid lassánan  fárrenrávnnjis.  Lassáneapmi  dan  gávpot-treanddas  guoská  eanemusat dievdoolbmuide, go ledje sulli 33 proseanta dievddolbmuin agis 55 jahkásačča, geat  fárrejedje,  ja  dan  nuoramus  ahkejoavkkus  ges  ledje  37  proseanta  (govva 4.2).  Oasi  dan  lassáneamis  sáhttá  čilget  ahte  dievdoolbmot  ásaiduvvet  maŋŋil eallimis  go  nissonolbmot.  Dan  nuoramus  ahkejoavkku  dievdoolbmot,  geat  leat fárren gávpogiidda barggu dahje oahpu gazzama dihte, eai leat vuos ásaiduvvan bistevaččat. Máŋggas sáhttet dattege áiggi mielde fárret ruovttoluotta boaittobeal guovlluide. Muhto ii sáhte goitge eahpidit ahte lea šaddan dakkár fárrentreanda maiddái dan  nuoramus  ahkejoavkku dievdoolbmuide  nai, ja  ahte sii  ásaiduvvet bistevaččat gávpogiidda.</p>
<p><em type="bold">4.4.3 Fárrenárbevierut mearridit makkár gávpogiidda fárrejit </em></p>
<p>Stuora  oassi,  40  proseanta,  sis  geat  fárrejit  boaittobealbáikkiin  fárrejit  lagamus geográfalaš gávpotguvlui. Buot gávpogiidda fárrejit dain geográfalaččat lagamus giliin. Tabealla 4.3 čájeha proseantaid mielde man oallugat  juohke guovllus leat fárren  iešguđetge  gávpogii.  Eanemusat  fárrenrávnnjis  (60%)  fárrejit  Tromssa davimus  suohkaniin  Tromssa  gávpogii.  Guovlu  4  fárrejit  unnimusat  LulliNorgii.  Dasto  boahtá  guovlu  3,  Oarje-Finnmárku,  gos  bealli  fárre  Áltái  dahje Hámmárfestii.  Doppe  gos  goalmmádin  eanemusat  fárrenrávnnjis  fárrejit  giliin leat lulimusas Tromssas ja davimusas Nordlánddas (Guovlu 5), ja doppe fárrejit Hárštái  ja  Narviikai,  olles    41  proseanta.  Dasto  čuovvu  guovlu  6,  Hápmir  ja Divttasvuotna, gos 37 proseanta fárrejit Bådåddjoi.</p>
<p>Osloi,  Bergenii  ja  eará  gavpogiidda  Lulli-Norggas  leat  stuora  oassi  fárren guovlu 2 nuortan Finnmárkkus. Trøndelágagávpogiidda leat eanemusat boahtán  fylkkaráji  lahkosiin  gaskal  Nordlándda  ja  Davvi-Trøndelága  (guovlu  7). Fálesnuoris  ja  Láhppis  ges  leat  51  proseanta  fárren  Áltái/Hámmárfestii.  Logut čájehit  ahte  stuora  oassi  fárrenrávnnjis  leat  fárredan  lagamus  gávpogiidda. Vaikko  leatge  eanet  nissonolbmot  go  dievdoolbmot  geat  fárrejit,  de  eai  leat goitge nissonolbmot  eanetlogus, geat leat dan  stuora  rávdnjebáru  mielde  fárren lagamus gávpogiidda.</p>
<p>Dan  oktiibuot  70  fárrenrávnnjis,  maid  tabealla  sisttisdoallá  (7  sámi-dáru boaittobealesuohkaniin  ja  10  gávpot  joavkkus)  leat  badjelaš  bealli    (54%)  dan garra 11 rávnnjis. Go guoská gávpotfárremii, de sáhttá leat veara geahčestit gos fárrejeaddjit  bohtet.  Bohtet  go  dušše  ovtta  báikkis,  vai  bohtet  go  máŋgga guovllus.</p>
<p>Lea dušše okta guovlu gos eai fárre lagamus gávpogii, namalassii Nordlándda ja Davvi-Trøndelaga  rájis.  Helgelánddagávpogat  ja  Muoffis,  mat  leat  lagamus gávpogat,  eai  leat  go  27  proseanta  ožžon  gávpotfárrejeddjiin  iežaset  lusa. Troandimii, Steinkjerai ja Namsosai leat 39 proseanta fárredan olbmot. Osloi ja daidda  eará  gávpogiidda  Lulli-Norggas  leat  eatnasat  dain  eará  fárrejeddjiin fárren.</p>
<p>Gielddat/suohkan nugo Kárášjohka, Guovdageaidnu, Unjárga, Deatnu, Porsáŋgu ja Gáŋgaviika leat veahá earálágánat eará guovlluid ektui, go fárrejeaddjit dain guovlluin fárrejit eanemusat Osloi dahje daidda eará gávpogiidda Lulli-Norggas. Birrasiid 20 proseanta leat ásaiduvvan Osloi, sullii seamma ollu go daidda eará gávpogiidda lulde.</p>
<p><em type="bold">4.4.4  Eanemusat fárrejit Tromsii  </em></p>
<p>Dan  25  jahkebuolvva,    maid  dán  dutkamis  leat  guorahallan, de  čájehuvvo  ahte eanemusat  fárrejit  Tromsii.  Dan  8318  olbmos,  geat  2008  rádjái  ledje  fárren gávpogii, ledje 1846 fárren Tromsii. Buohtastáhttin dihte, de ledje 1109 olbmo fárren  Osloi  seamma  áigodagas.  Eará  gávpogiidda  Lulli-Norggas,  oktan Bergeniin, de  ledje  daidda  gávpogiidda  fárren  1464  olbmo.  Proseantaid  mielde ollislaš fárrenlogu daidda iešguđet gávpogiidda  sáhttá oaidnit govva 4.3.</p>
<p>Buot  dán  23  boaittobealsuohkanis,  mat  leat  mielde  dán  guorahallamis  ja  leat juhkkojuvvon  čieža  guvlui,  orrot  sihke  sápmelaččat  ja  dáččat.  Danne  leat  dán áigodagas fárren eanemus Tromsii dain ássanguovlluin (govva 4.3). Dasa lassin čájeha  guorahallan  ahte  Tromsii  fárrejit  davimus  suohkaniin  Tromssas,  gosa árbevirolaččat gullá stuora oassi sámi álbmogis. Sivas go ii leat leamaš vejolaš guorahallat  ovdal  1964,  go  ii  leat  gávdnon  fárrenregisttar  ovdal,  de  vejolaččat sáhttet  Finnmárkkus  maid  eret  fárredan  guhkit  áigge  stuorit  oassi  álbmogis, go dat  maid  min  guorahallan  sáhttá  čájehit.    Go  loahpas  2.  máilmmisoađi  bolde duiskkalaččat  Finnmárkku  ja  Davvi-Tromssa,  de  daguhii  dat  ahte  stuora  oassi álbmogis  fárrii  Lulli-Norgii  ja  Osloi,  muhto  máŋggas  ásaiduvve  maid  Tromsii. Sin  gaskkas,  geat  fárrejedje,  ii  leat  vejolaš  dadjat  sihkkarit  man  oallugiin  lei sámi  duogáš.  Oktiibuot  lea  stuora  oassi  buot  guovlluin  Tromssas  ja Finnmárkkus, geat leat fárren Tromssa gávpogii, juoga mii lea hui lunddolaš go Tromsa lea riikaoasis stuorimus gávpot.</p>
<p><em type="bold">4.5   Fárrenminsttar regiovnnaid ja sohkabeali ektui </em></p>
<p>Leat  máŋga  fáktora  mat  váikkuhit    dasa  man  ollusat  juohke  áigodagas  orrot muhtin  suohkanis  dahje  guovllus.  Dat  fásta  ássit,  fárrejeaddjit  (ruovttoluotta fárrejeaddjit, siskkaldasfárrejeaddji ja sisafárrejeaddjit), man ollu  fárrejit eret ja viidásit,  lea dat mii loahpas šaddá fárrenbalánsan. Gaskamearálaš orrunáigi go viidásit  fárre  lea  3  jagi.  Maiddái  olgoriika  álbmotlahtut  leat  lohkkon  mielde viidásit  fárrejeddjiid  jovkui.  Tabeallas  4.4  ja  4.5  čájehit  fástaássiid  ja  daid iešguđet  fárrenjoavkkuid  dan  čieža  guovllus,  sihke  nissonolbmuid  ja dievdoolbmuid ektui. Buohkaid leat čuvvon dan rájes go ledje 15 jahkásaččat.</p>
<p><em type="bold">4.5.1 Fárrenminsttar juohke guovllus </em></p>
<p><em type="italic">Guovlu 1 </em></p>
<p>Buot dán  čieža  geográfalaš guovllus  lea Kárášjoga gielddas  ja  Guovdageainnu suohkanis  stuorimus  oassi  álbmogis,  geat  orrot  fásta.  Jagiid  mielde  lea  fárren gávpogii  maid  lassánan  dáppe.  Vuosttaš  gitta  njealját  viđa  jahkebuolvvas lassánii  dat  oassi  15  proseantas  gitta  22  prosentii  dievdoolbmuid  gaskas,  ja  18 proseantas gitta 27 prosentii nissonolbmuid gaskas. Sohkabeal erohus lea stuorit Sis-Finnmárkkus  go  muđui  lea  eará  sámi  guovlluin.  Jus  eat  geahča  daidda nuoramus nissonolbmuide Álttás ja Hámmárfeastas, de orru nu ahte leat eambbo nissonolbmot go dievdoolbmot geat ohcalit Tromsii, Osloi ja dađi mielde daidda eará Lulli-Norgga gávpogiidda. Nuoraid dáfus orru čájeheame ahte nieiddaid ja bártniid ektui lea fárrenminsttar seamma, go guoská daidda geat fárrejit Osloi.</p>
<p>Eará  fenomena  mii  lea  Sis-Finnmárkkus  earenoamáš  lea  ahte  dat  fástaorru bártnit lassánit. Daid  boarraseamos  ahkejoavkkus ledje  39  proseanta fástaorrut, ja  daid  nuoramusaid  gaskkas  ii  lean  53  proseanta  goassege  dieđihan  iežaset fárren. Nieiddat fárrejit eambbo go bártnit, sihke gávpogiidda ja eará boaittobeal suohkaniidda. Ruovttoluottafárren, mii álggos lei eambbo go muđui riikkas, lea dál  njiedjame  daid  nuoramus  jahkebuolvvain,  sihke  nieiddaid  ja  bártniid  ektui. Leat  eambbo  nissonolbmot  go  dievdoolbmot,  geat  fárrejit  ruovttoluotta ruovttusuohkanii.  Ja  viidásitfárrejeaddjit  lea  stuora  joavku,  goappaš  sohkabelii ektui,  go  olles  72  proseanta  dievdoolbmuin  ja  74  proseanta  nissonolbmuin fárrejit viidásit 3 jagi sisa.</p>
<p><em type="italic">Guovlu2 </em></p>
<p>Dat  4  suohkana;  Unjárga,  Deatnu,  Porsáŋgu  ja  Gáŋgaviika  gullet  guovlu  2. Doppe  lea  fastaorrun  dievdduid  gaskkas  nugo  gaskamearálaččat  lea  riikadásis. Nissonolbmuid gaskkas lea fas áibbas nuppeládje. Goappaš sohkabeliid ektui lea ruovttoluottafárrema  lohku  hui  stuoris,  vaikko  dat  lea  veaháš  unnon  áiggi mielde.  Olbmot  unnán  fárrejit  guovllu  siskkobealde  ja  daidda  eará  sámi-dáru guovlluide.  Eatnasat  fárrejit  eará  boaittobealsuohkaniidda,  ja  ollu  suohkaniidda Lulli-Norggas.  Ledje  sulli  seamma  ollu  nissonolbmot,  geat  fárrejedje  LulliNorgga  boaittobealesuohkaniidda  go  gávpogiidda.  Dievdoolbmot  fárrejit eanemusat  gávpogiidda.  Nissonolbmot,  geat  válljejit  fárret  gávpogii,  fárrejit Čáhcesullui  ja  Girkonjárgii.  Guovlu  2  ii  leat  makkárge  tendeansa  ahte  nuorra ahkejoavkkut  fárrejit  eambbo,  ii  dievdoolbmuid  iige  nissonolbmuid  gaskkas.  Ii leat  diehtu  mii  dasa  livčče  sivvan,  muhto  sáhttá  leat  ahte  fárren  dáhpáhuvvá easka  maŋŋil  eallimis.  Lea  ollu  sisafárren  suohkaniida  guovlu  2  goappaš sohkabeliid ektui. Muhto viidásitfárrenlohku lea maid hui stuoris, go dán njealji gielddas lea alimus proseanta viidásitfárrejeddjiin buot dán čieža guovllus. Okta čilgehus sáhttá leat go Porsáŋggu gielddas lea suodjalus.</p>
<p><em type="italic">Guovlu 3 </em></p>
<p>Fálesnuori  ja  Láhpi  suohkaniin  leat  hui  unnán  nissonolbmot,  geat  orrot  fásta. Dievdoolbmuid  ektui  gal  lea  measta  nugo  riikadásis  lea.  Leat  unnán nissonolbmot, geat fárrejit ruovttoluotta. Dat dásit eai leat rievdan. Iige leat baljo siskaldasfárren  Láhpis  ja  Fálesnuoris,  juoga  mii  daid  eará  sámi-dáru  guovlluin lea  veahá  eambbo.  Leat  eambbo  nissonolbmot  go  dievdoolbmot,  geat  fárrejit eará boaittobealesuohkaniidda Davvi-Norggas. Guhkit áigodagas leat nissonolbmot eambbo fárredišgoahtán boaittobealesuohkaniidda Lulli-Norggas.</p>
<p>Lea  hui  alla  tendeansa  fárret  gávpogii,  go  sullii  bealli  lea  fárren.  Sohkabeale erohus  lea  nugo  eará  guovlluin  maid.  Guhkit  áigge  ektui  ii  leat  nissonolbmuin tendeansa  fárret  gávpogiidda,  earenoamážiit  Tromsii.  Orru  dego  ahte  muhtin nissonolbmot leat baicca fárren boaittobealesuohkaniidda Lulli-Norggas. Áltá ja Hámmárfeasta  leat  gávpogat  gosa  olbmot  lunddolaččat  eanemusat  leat  fárren, eaige  leat  heaitán  dohko  fárremis.  Lea  unnán  erohusat  ahkejoavkkuid fárrenminsttaris.  Diet  gusto  sihke  nissonolbmuide  ja  dievdoolbmuide. Proseantaid  mielde  leat  dán  guvlui  unnimusat    sisafárren, go  buohtastahttá  dán guorahallama    čiežain  eará  guovlluin.  Maiddái  viidásitfárrenlohku  lea  stuoris goappáš sohkabeliid ektui.</p>
<p><em type="italic">Guovlu 4 </em></p>
<p>Fástaássit  Gáivuonas,  Omásvuonas,  Ivgus  ja  Návuonas  leat  lassáneame,  muhto eai  leat  goitge  dan  dásis  go  muđui  boaittobealsuohkaniin  lea  Norggas.  Leat unnán  geat  fárrejit  siskkáldasat  regiovnnas  ja  eai  baljo  obanassiige  oktage  gii fárre  eará  sámi-dáru  guovlluide.  Leat  ollu  eambbo  nissonolbmot  go dievdoolbmot  geat  fárrejit  eará  boaittobealesuohkaniidda  sihke  Dávvi-Norggas ja Lulli-Norggas. Buot  ahkejoavkkuin  leat  eambbo  nissonolbmot  go  dievdoolbmot,  geat  fárrejit gávpogii. Seammás leat eambbo nissonolbmot geat fárrejit gávpogit go dat geat báhcet  báikkálašservodahki.  Dievdoolbmuin  ges  lea  nuppeládje.  Go  guoská gávpotfárrema  ektui,  de  leat  stuorit  sohkabeale  erohusat  Davvi-Tromssa suohkaniin  go  muđui  eará  guovlluin.  Nuoramus  ahkejoavkku  nissonolbmot fárrejit  eanemusat  Tromssa  gávpogii.  Juohke  njealját  nissonolmmoš  ja  juohke viđát dievdoolmmoš, geat leat bajasšaddan Davvi-Tromssas, orrot dál Tromssa gávpogis. Ruovttoluottafárren  lea  nugo  eanas  boaittobeal  suohkaniin,  birrasiid  16  -19 proseanta. Ovdal fárrejedje hui ollu dievdoolbmot ruovttoluotta. Earenoamážiid</p>
<p>dan  golmma  vuosttaš  viđa  jahkebuolvvas  fárrejedje  hui  oallugat  ruovttoluotta, namalassii 23, 18 ja 22 proseanta, mii lea eambbo go muđui riikkas.  Viidásitfárren  lea  buot  unnimus  dain  davimus  suohkaniin  Tromssas.  Ja  fárret Tromssa suohkaniidda ii ges leat beare dábálaš.</p>
<p><em type="italic">Guovlu 5 </em></p>
<p>Evenáššis,  Skániin,  Rivttagis  ja  Loabagis  leat  unnán  geat  orrot  fásta.  Dat ovdáneapmi  lea  goabbatlágán  nissonolbmuid  ja  dievdoolbmuid  ektui. Boaitobealguovlluin  leat  eambbo  nissonolbmot,  geat  leat  fástaorrut.  Seammás leat  maid  eambbo  nissonolbmot  go  dievdoolbmot,  geat  fárredit  guovllu siskkobealde  ja  maiddái  eará  boaittobealsuohkaniidda  Davvi-Norggas,  muhto diet  tendeansa  lea  dál  unnume.  Lea  áibbas  moattis,  geat  fárrejit  eará  sámi guovlluide.  Lulli-Tromssa  dievdoolbmot  fárrejit  eambbo  gávpogiidda,  go  earát gaskámearálaččat  dahket  válljejuvvonguovllus.  Hárštái  ja  Narvikii  fárrejit eanemusat, earret dat nuoramus viđajahkebuolva, geat fárrejit eanemusat  Osloi ja  Tromsii.  Nissonolbmot  ges  fárrejit  eanemusat  ruovttoluotta  daidda suohkaniidda.  Dievdoolbmuid  gaskkas  lea  ruovttoluottafárren  njiedjame  ja  leat miha unnit nuoramus dievdoolbmot go nissonolbmot, geat fárrejit ruovttoluotta. Dien  sáhttá  čilget  dainna  ahte  nuoramus  ahkejoavkkut  eai  leat  vel  bisanan,  nu ahte ruovttoluotta fárrejeaddjit eai leat vel boahtán statistihkkii mielde. Guovlu  4  ja  5  lea  sullásaš  fárrenminsttar,  muhto  fástaássan,  fárren  ja ruovttoluottafárren treanddat leat vel čielgaseabbot lullin Tromssa fylkkas.</p>
<p><em type="italic">Guovlu 6 </em></p>
<p>Hápmir ja Divttasvuona suohkaniin  lea fástaássan njiedjan, earenoamažiid dan nuoramus  viđajahkebuolvva  gaskkas.  Diet  gusto  sihke  nissonolbmuide  ja dievdoolbmuide.  Dan  viđa  nuoramus  jahkebuolvva  nissonolbmuid  gaskkas  leat unnán,  geat  fárrejit    ruovttoluotta.  Eará  ahkejoavkkuide  lea  ruovttoluottafárren gaskamearálaš dásis boaittobealsuohkaniin.   Eai ge leat nu oallugat geat fárrejit siskkaldasat ja eará sámi-dáru suohkaniidda. Eretfárren  eará  Davvi-Norgga  boaittobealsuohkaniidda  lea  njiedjame,  seammás go Lulli-Norgga boaittobealesuohkaniidda lea fárren lassánan. Nuoramus  ahkejoavku  lea  eanemusat  fárren  gávpogiidda,  sihke  nissonolbmuid ja  dievdoolbmuid  ektui.  Dat  mii  eanemusat  dan  dagaha  lea  go  eanebut  leat fárredišgoahtán  Bådåddjoi.  Dat  go  nuoramus  ahkejoavkkus  leat  eanemusat fárren gávpogii, lea árvideames dat go eai leat vuos viidásitfárren eret gávpogis. Fárrenmateriálas  ii  leat  čielggas  gosa  dievdoolbmot  vejolaččat  sáhtášii  fárret viidásit,  ja  gosa  de  loahpas  ásaiduvvat.  Nissonolbmuid  ektui  gal  lea  eambbo čielggas  ahte  sii  fárrejit  ruovttoluotta  ruovttusuohkanii  ja  eará  Davvi-Norgga boaittobeale suohkaniidda.</p>
<p>Dan  guovtti  suohkanis  lea  viddásitfárren  measta  seamma  unnán  go  DavviTromssa suohkaniin. Iige leat nu dábálaš fárret dán guovtti suohkanii.</p>
<p><em type="italic">Guovlu 7 </em></p>
<p>Juohke  agát  dievdoolbmot  orrot  eambbo  fásta  suohkaniin,  nugo  Árborddes, Granes,  Namsskogan,  Raavrhvijhkes  ja  Snoasas,  earret  dát  boarráseamos  viđa jahkebuolvva dievdoolbmot. Nissonolbmot  ges  eai  leat nu stáđđásit  orron  fásta doppe,  muhto  lea  dat  nuoramus  jahkebuolva,  geat  leat  eambbo  orrugoahtán fásta. Ruovttoluottafárren lea hui allat ja seammalagan goappaš sohkabellin. Iige leat  rievdan  guhkes  áiggis,  muhto  bisson  dássedin.  Dain  suohkaniin  fárredit nissonolbmot  eambbo  siskkaldasat  dan  viđa  suohkanis.  Leat  dávjjit siskkáldasfárren  go  dan  ahte  fárrejit  eará  Davvi-Norgga  suohkaniidda.  Dáppe fárredit  hui  ollu  Lulli-Norgga  suohkaniidda.  Muhto  dat  lea  njiedjagoahtán nissonolbmuid  gaskkas.  Eará  sámi-dáru  guovlluide  fárredit    unnán  dahje  eai obage.  Oktiibuot  dán  rádjeguovllus  fárrejit  veahá  unnit  daidda  smávit gávpogiidda  go dat mii  lea gaskamearálaš dan  dutkanmateriálas.  Dat  man  ollu fárrejit gávpogiidda lea leamaš seamma ollu buot suohkaniin dán guovllus,  mii guoská  goappaš  sohkabeliide.  Dat  makkár  gávpogii  nissonolbmot  fárrejit  lea rievdan.    Dan  boarráseamos  ahkejovkui  lea  dábáleamos  leamaš  fárret Trøndelágafylkkaide.  Leat  beali  eambbo  nissonolbmot,  geat  fárrejedje Troandimii,  Steinkjerai  ja  Namsosai,  go  Helgelánddagávpogiidda.  Nuorat nissonolbmuide  ges  lea  šaddan  dábálažžan  fárret  Helgelánddagávpogiidda. Dievdoolbmot,  geat  fárrejit  gávpogiidda,  leat  čađat  válljen  fárret Trøndelagagávpogiidda. Leat eambbo nissonolbmot go dievdoolbmot, geat fárrejit  daidda suohkaniidda, nugo  Árbordii,  Granii,  Namsskoganii,  Raavrhvijhkii  ja  Snoasai  ja  sii  bisanit maid dohko. Seammás lea viidásitfárren seamma dásis go davvin Nordlánddas.</p>
<p><em type="italic">Čoahkkáigeassu </em></p>
<p>Logut  tábeallain  4.4  ja  4.5  čájehit  čielgasit  ahte  fárrenbalánsa  suohkaniin  lea negatiivvalaš  buot  dan  čieža  dutkanguovllus.  Eará  sániiguin  dadjat,  de  masset suohkanat  olbmuid,  olles  dan  dutkanáigodaga.  Proseanttaid  mielde  rievddadit ruovttoluottafárrejeddjiid, sisafárrejeddjiid ja viidásitfárrejeddjiid logut guovllus guvlui.  Lihkká  lea  vejolaš  lasihit  olmmošlogu  dutkansuohkaniin,  jus bargagoahtá dan badjelii ahte doalahit daid viidásitfárrejeddjiid joavkku báikkis. Jus bealli sis, geat válljejit fárret viidásit, bisanivččii sámi-dáru suohkaniidda, de lasihivčče dat suohkaniid olmmošlogu.</p>
<p><em type="bold">4.6   Barggahus ja bargojohtin sámi-dáru boaittobealsuohkaniin </em></p>
<p>Čuovvovaš  kapihttalis  čájehit  listu  man  stuora  oassi  bargoagi  álbmogis  leat barggus, ja man oallugat barget sin iežaset ruovttusuohkaniin dahje johtet bargui eará suohkaniidda. Barggahusa ja  bargojohtima čájehit dan čieža guovllus, mat leat vuođđun min fárrenguorahallamiidda. Oktiibuot orrot 14315 olbmo agis 3559 jahkásaččat dain suohkaniin, ja sin gaskkas leat 7457 dievdoolbmo ja 6768 nissonolbmo. Mii  leat  válljen  juohkit  álbmoga  njealji  jovkui,  dan  ektui  orrot  go  sii  fásta  vai leat go fárrejeaddjit: Ruovttoluottafárrejeaddjit  iežaset  suohkaniidda;  siskkáldasfárrejeaddjit  iežaset regiovnna siskkobealde; ja sisafárrejeaddjit eará regiovnnain.  Barggahusa geahččanguovllut ges leat juhkkojuvvon ná: bargu ruovttusuohkanis; johtit bargui eará suohkanii; ja ii leat barggus.</p>
<p><em type="bold">4.6.1  Barggahusdássi </em></p>
<p>Riikkadási ektui leat 85 proseanta dievdoolbmuin ja 81 proseanta nissonolbmuin agiin  35-59  jahkásaččat,  geat  leat  barggahusas  riikkadási  ektui.  Sámi-dáru guovlluin  leat  vástideaddji  logut  82  proseanta  dievdoolbmuin  ja  81  proseanta nissonolbmuin. Sámi-dáru guovlluin leat veahá unnit dievdoolbmot bargguin go muđui  leat  riikkas,  muhto  nissonolbmuid  ektui  ii  leat  erohus  (tabealla  4.6). Seammás  lea  hui  stuora  erohus  barggahusdási  ektui  dan  čieža  guovllus. Dievddolbmuid  ektui  rievddada  barggahusdássi  78 gitta 89  prosentii dan  čieža guovllus  ja  nissonolbmuin  ges  77  gitta  85  prosentii.  Goappaš  sohkabeliin  lea stuorimus  barggahus  guovlu  7,  lullin  Nordlánddas,  gos  89  proseanta dievdoolbmuin ja 85 proseanta nissonolbmuin leat barggahusain. Diet lohku lea arvat  eambbo  go  muđui  lea  riikkas.  Nissonolbmuid  ektui  lea  unnimus barggahusa lohku guovlu 5, lullin Tromssas ja hui davvin Nordlánddas (77%), ja dievdoolbmuid  ektui  ges  lea  buot  Finnmárkku  regiovnnain  (78%  SisFinnmárkkus).  Guovlluin  1  ja  2  Finnmárkkus  leat  nissonolbmot  eanemusat barggahusain (84% ja 82%), juoga mii lea arvat eambbo go muđui riikkas.</p>
<p><em type="bold">4.6.2  Bargu orrunbáikkis dahje bargojohtin  </em></p>
<p>Leat  eambbo  nissonolbmot  go  dievdoolbmot,  geat  barget  ruovttusuohkanis, juoga mii lea duohtavuohta olles riikkas. Seamma  minsttar lea  maid dan 23 sámi-dáru suohkaniin, maid  mii guorahallat, go  69  proseanta  nissonolbmuin  ja  58  proseanta  dievdoolbmuin  barget ruovttusuohkanis.</p>
<p>Tabealla 4.7 ja 4.8 čájehit lagasbirrasa barggut ja johtin bargguide, mii guoská nissonolbmuid ja dievdoolbmuid orrun- ja fárrenminsttarii.</p>
<p>Dievdoolbmot  johtet  barggu  geažil  ollu  eambbo  go  nissonolbmot.  Riikadásis johtet 32 proseanta dievdoolbmuin ja 22 proseanta nissonolbmuin barggu geažil. Seamma  bargojohtinminsttar  lea  min  dutkanguovllus  maid,  go  24  proseanta dievdoolbmuin  ja  12  proseanta  nissonolbmuin  johtet  barggu  dihte.  Dán guorahallama čieža guovllus leat beali eambbo dievdoolbmot go nissonolbmot, geat johtet barggu geažil. Nissonolbmuid ektui lea dat obbalaš barggahus sámidáru  suohkaniin  seamma  dásis  go  muđui  riikkas  (tabealla  4.8).  Muhto  dain guorahallansuohkaniin lea dievdoolbmuid obbalaš barggahus veahá unnit (82%) go muđui riikkas, mii lea (85%) (tabealla4.7). Dat čájeha ahte nissonolbmot ja dievdoolbmot  sámi-dáru  suohkaniin  leat  barggahusas  sulli  seamma  ollu.  Jus geahččat  obbalaččat  dan  njealji  joavkku  orrun-  ja  fárrenduogáža,  de  orru čájeheame ahte dan čieža guovllus lea dásseárvu, muhto leat gal stuora erohusat.</p>
<p>Sámi-dáru guovlluin leat dát fásta orrut oktiibuot eambbo barggahusain, go dát geat leat fárren dáidda guovlluide. Nu lea maid riikadásis. Dievdoolbmuid ektui, geat  leat  fárren siskkaldasat sámi-dáru guovlluin, spiehkasta  veaháš diet, go  sii leat  87  proseanta  barggahusas,  juoga  mii  lea  eambbo  go  riikadásis  (85%). Barggahus  lea  unnimus  dievdoolbmuid  gaskkas,  geat  leat  fárren  ruovttoluotta bajasšaddansuohkaniidda (79%). Diet sáhttá boahtit das go leat gaskkalduhttán  oahpuin dahje leat fárren ruovttoluotta bajasšaddansuohkanii, dalle go leat oalle boarrásat, mii sáhttá dagahit ahte šaddá váttis oažžut barggu.</p>
<p><em type="italic">Sohkabeal erohusat barggahusas orrun ja fárrenduogáža ektui </em></p>
<p>Orrun- ja fárrenduogáš mearkkaša eambbo dievdoolbmuide go nissonolbmuide, go  guoská  barggahusa  ektui  (tabealla  4.7  ja  4.8).  Go  geahččat  dan  čieža  sámidáru  regiovnna  obbalaččat,  de  eai  leat  erohusat  barggahusain  nissonolbmuid ektui,  geat  fárrejedje  ruovttoluotta,  fárrejedje  siskkáldasat  dahje  fárrejedje olggobeale  báikái.  Sivvan  dasa  sáhttá  leat  ahte  nissonolbmot  eai  fárre  nu  ollu barggu oktavuođas go dievdoolbmot dahket.</p>
<p><em type="italic">Guovllut sierra</em><em type="bold">  </em></p>
<p>Tabealla  4.9  čájeha  dan  obbalaš  barggahusa,  bargu  orrunbáikkisuohkanis  ja bargojohtima  juohke  dan  čieža  sámi-dáru  guovlluin,  sihke  nissonolbmuid  ja dievdoolbmuid  ektui.  Nugo  ovdalis  juo  namuhuvvon,  de  leat  stuora  erohusat barggahusdási ektui. Lea proseanttaid mielde eambbogat sámi-dáru suohkaniin, geat  barget  iežaset  ruovttusuohkanis,  sihke  nissonolbmuid  ja  dievdoolbmuid  gaskkas, go buohtastahttá riikkain obbalaččat. Eanemusat dovdo nissonolbmuid  ektui, go leat 69 proseanta geat barget doppe gos orrot, mii muđui riikkas lea 59 proseanta.</p>
<p><em type="italic">Bargu ruovttusuohkanis  </em></p>
<p>Min  guorahallamis  boahtá  ovdan  ahte  guovlluin  1,  2,  6  ja  7  leat  eanas dievdoolbmot,  geat  barget  ruovttusuohkanis.  Dat  leat  suohkaniiguin  SisFinnmárkkus,  Nuorta-Finnmárkkus,  Divttasvuonas,  Hápmiris  ja  suohkaniin fylkkarájis gaskal Nordlándda ja Davvi-Trøndelaga (tabealla 4.9). Nissonolbmuid ektui lea maid sullásaš. Fálesnuoris  ja  Láhppis  leat  fas  unnimus  dievdoolbmot,  geat  barget ruovttusuohkanis (guovlu 3). Nissonolbmot ges unnimusat barget ruovttusuohkanis  dain  suohkaniin:  Evenáššis,  Skániin,  Rivttagis  ja  Loabagis (guovlu 3).<em type="bold">  </em></p>
<p><em type="italic">Bargojohtin  </em></p>
<p>Sámi-dáru  suohkaniin  johtet  barggu  geažil  obbalččat  unnit  go  muđui  riikkas. Leat beali unnit nissonolbmot go dievdoolbmot, geat johtet barggu dihte, sihke min guorahallamis ja muđui riikkas. Eanemus bargojohtiid gávdnat Fálesnuoris ja Láhppis (guovlu 3) ja Evenáššis, Skániin, Rivttagis ja Loabagis (guovlu 5), ja dat  guoská  goappaš  sohkabeliide.  Doppe  leat  lagasbirrasis  gávpogat,  mii  lea lunddolaš  čilgehus  dasa,  nugo  Hámmárfeasta  (guovlu  3),  Hárštá  ja  Narviika (guovlu  5).  Leat  unnán  olbmot,  geat  johtet  barggu  geažil  guovlu  1,  mat  leat suohkanat Sis-Finnmárkkus.</p>
<p><em type="bold">4.7   Gilis gávpogii  </em></p>
<p>Bohtosat,  mat  dán  kapihttalis  čájehuvvojit,  leat  oassin  vuosttáš  ceahkis guorahallamis (surveyen) <em type="italic">Gilis gávpogii. </em>Registtarguorahallamat  sáhttet  čájehit  fárrenminsttara,  movt  sohkabealit juohkásit  sin  gaskkas,  geat  leat  eretfárren  ja  sii  geat  ain  orrot  báikkis,  ja  movt juohkásit  ágiid  ektui.  Mii  lea  sivvan  go  olbmot  fárrejit  ja  ásaiduvvet  gávpogii, čearddalaš  ja  kultuvrralaš  gullevašvuohta,  makkár  čatnasumit  olbmuin  leat ruovttusuohkanii,  ja  movt  lea  gielladilli.  Dan  ferte  lagabui  guorahallat. Ragisttarguorahallamat  dagahit  danne  vuođu,  ja  daid  leat  viidásit  plánen guorahallat 2012-2013. </p>
<p>Ceahkki  2  dan  surveyenis  lea  guorahallan,  mas  geahččat  olbmuid  birgejumi, geat  leat  fárren  boaittobealsuohkaniin  gávpotsuohkaniidda.  Seammás  addá  dát guorahallan midjiide eambbo dutkkojuvvon máhtu sosiála diliid birra, birgejumi birra ja máŋggakultuvrralaš joavkkuid birra, geain leat ruohttasat guovlluin gos orrot  sihke  sápmelaččat  ja  dáččat.  Guorahallama  mihttu  lea  geahččat  movt demográfalaš,  sosiála  ja  kultuvrralaš  rievdadusat  váikkuhit  indiviidat  návccaid doalahit  kultuvrralaš  duogáža  ja  gullevašvuođa.  Ekonomiija  ja  bargo-  ja oahpahusvejolašvuođaid  ferte  geahččat  dan  oktavuođas  movt  indiviidaid  ja joavkkuid návccat ja vejolašvuođat leat seailluhit iežaset kultuvrra ja duogáža. Guorahallama guovddáš fáttát leat makkár gaskavuohta lea álbmoga eanetlogus ja unnitlogus , ja makkár lea sohkabealleperspektiiva.</p>
<p>Ceahkki  2  lea  guorahallan  mas  lea  epidemiologalaš  dutkanvuogi  birra. Jearahallanskovi leat plánen sáddet eretfárren álbmogii, ja dan guorahallama leat plánen čađahit čakčat 2012 – dálvet 2013.</p>
<p>Čuovvovaš vihtta váldofáttá bohtet leat mielde <em type="italic">Gilis gávpogii </em>jearahallanskovis: 1)  Fárren 2) Eanetlohku unnitlogu ektui 3) Dearvvašvuohta ja birgejupmi 4) Gullevašvuohta báikái ja kultuvrii 5) Giella </p>
<p><em type="italic">Fárren/johtin </em></p>
<p>Mii áigut guorahallat fárrema PREDIKTORAID. Fárrema, ekonomiija ja bargo- ja  oahpahusvejolašvuođaid  ferte  geahččat  dan  oktavuođas  movt  indiviidat  ja joavkkuin leat návccat ja vejolašvuođat ovdánahttit iežaset kultuvrra ja duogáža.</p>
<p><em type="italic">Álbmoga eanetlohku unnitlogu ektui </em></p>
<p>Ulbmil  dainna  fáttain,  mas  geahččat  álbmoga  eanetlogu  unnitlogu  ektui,  lea kártet  movt  álbmot  smávit  boaittobealsuohkaniin  heivehit  iežaset  ođđa eallinvuohkái  ja  movt  dat  váikkuha  bajasšaddansuohkana  gullevašvuođa dovdduide  (9).  Álbmoga  eanetlogu  ja  unnitlogu  gaskavuođat,  ja sohkabealleperspektiiva leat dehálaš geahčestagat guorahallamis.</p>
<p><em type="italic">Dearvvašvuohta ja birgejupmi  </em></p>
<p>Guorahallan galggašii  maid  addit  eambbo  oahpu  mii  guoská dearvvašvuođa  ja birgejumi  guoskevaš  fáttáide  gávpotálbmogii.  Áigut  kártet  muhtin iešdieđihuvvon  dávddaid  ja  geahččat  muhtin  buozanvuođai  riskkafáktoriid. Ovddeš  dearvvašvuođa-  ja  birgejumiiskkademiin  sámi  ja  dáčča  guovlluin  lea čájehan  sámiálbmogis  leat  muhtin  earenoamáš  dearvvašvuođahástalusat,  mat gáibidit eambbo dutkama (10). Vástideaddji máhttu ii gávdno máŋggačearddalaš sámi-dáru  álbmogis  gávpotsuohkaniin.  Dearvvašvuođa-  ja  birgejumi  birra dieđuid  viežža  jearahallanskovi  dieđuin.  Jearahallanskovi  gažaldagain,  mat gusket  dearvvašvuođa  birra,  lea  oassi  das  seammalágán  go  dearvvašvuođa-  ja birgejumiiskkadeamis, SAMINOR 2 vuosttaš oasis, mii čađahuvvui 2012. Dan dahkat  vai  galgá  buohtastahttit  dan  guovtti  surveyeid  (guorahallamiid),  <em type="italic">Gilis gávpogii </em>ja SAMINOR 2. </p>
<p><em type="italic">Gullevašvuohta báikái ja kultuvrii </em></p>
<p>Ulbmil dainna oasseprošeavttain lea guorahallat makkár lea báikáigullevašvuohta    bajasšaddansuohkana  ektui  go  dan  ahte  orrut  gávpogis (9). Mii váikkuha dan ipmárdussii mii lea iežas identitehta ja man ollu váikkuha bearaš ja biras iežas identitehta ipmárdussii?</p>
<p><em type="italic">Giella </em></p>
<p>Ulbmil  giella  fáttain  lea  gávnnahit  man  oallugat  háliidit  dahje  atnet  sámegielat mánáidgárde-  ja  skuvlafálaldagaid,  mat  juo  gávdnojit  dál  (11-12).  Seammás boahtit  dán  iskkadeamis  kártet  man  dárbu  lea  diekkár  fálaldagaide  nuppi buolvva  olbmuide,  geat  orrot  gávpogiin  Norggas,  muhto  geain  leat  ruohttasat boaittobealsuohkaniin Davvi-Norggas. Guorahallamis galgá boahtit ovdan movt sámegielat oahppofálaldagat ovdánit dain iešguđet gávpotsuohkaniin.</p>
<p><em type="bold">4.8   Loahppa </em></p>
<p>Boahtá čielgasit ovdan ahte regiovdna 3, Fálesnuorri ja Láhppi suohkaniin leat stuora hástalusat oažžut álbmoga ássama dássedin. Lea stuora eretfárren leamaš máŋgga  buolvva  čađa  juo,  iige  oro  vel  mihkkege  mii  čájáha  ahte  dat  unnu. Sivvan dasa sáhttá leat ahte ii leat vejolaš oahpu gazzat lagasbirrasis, ja ahte leat unnán bargosajit guovllus. Dain suohkaniin leat stuora hástalusat ássama ektui ja oažžut dan dássedin, lasihit sisafárrema ja oaččuhit olbmuide hálu orrut báikkis. Guovlu  1,  gos  lea  Kárášjoga  gielda  ja  Guovdageainnu  suohkan,  lea  eanemus dássedis  ássan.  Čilgehusat  leat  dieđusge  máŋga,  muhto  orru  ollu  ávkkuhan  go leat huksen sámi ásahusaid dan maŋemus logi jagis. Dasa lassin lea boazodoallu hui nanus dain guovlluin.</p>
<p>Boaittobealsuohkanat  barget  garrasit  vai  oččošedje  sisafárrejeddjiid  iežaset suohkaniidda.  Dan  sáhttá  oaidnit  earret  eará  das  go  sis  leat  čuoládansánit  ja áŋggirdit    vai  movttidahtejit  olbmuid  fárret  boaittobealbáikkiide.  Muhto  min guorahallamat  dán  iskkadeamis  čájehit  ahte  leat  oalle  oallugat  geat gaskaboddosaččat fárrejit sámi-dáru suohkaniidda, geat fas 3 jagi maŋŋil fárrejit viidásit.  Danne  sáhtášii  ge  ássama  oažžut  dássedin  ja  lasihit  olmmošlogu,  go movttidahttá sin, geat vejolaččat fárrejit viidásit, bisanit báikái.</p>
<p>Barggahus  min  guorahallansuohkaniin  lea  gaskamearálaččat  veahá  unnit  go muđui  lea  riikkas,  muhto  erohusat  eai  leat  nu  stuorrat.  Leat  baicca  stuora erohusat  regiovnnaid  ektui.  Guovllut,  gos  dievdoolbmot  leat  unnimus registrerejuvvon  barggahusain,  leat  suohkaniin  Sis-Finnmárkkus.  Sáhttá  leat stuora  vejolašvuohta  ahte  dat  eai  leat  duohtalogut,  go  máŋggas  barget vuođđoealahusaiguin nu ahte dat eai registrerejuvvo makkárge bargoregisttarii. Guovlluin,  gos  ránnjasuohkan  lea  gávpotsuohkan,  sáhttá  leat  vejolaččat  maid eambbo  bargojohtin.  Bargojohtima  birra  leat  eanemus  muitalan  olbmot,  geat dovdet  báikkálašguovllu  ja  dovdet  bargo-  ja  bargojohtinvejolašvuođaid regiovnnas.  Danne  lea  ain  vejolaš  bargomárkandili  lasihit,  jus  eambbo  livčče dieđut bargovejolašvuođaid birra dieđut lagasguovllus.</p>
<p>Lea  leamaš  ollu  eretfárren  sámi  boaittobealsuohkaniin  gávpogiidda  Norggas. Dat  mielddisbuktá  ahte  sii  geat  leat  fárren,  sis  lea  sámi  ja  máŋggakultuvrralaš duogáš.  De  maid  vurdojuvvo  ahte  sii  dahje  sin  mánát  aktiivvalaččat  doalahit iežaset  sámi  duogáža  dain  gávpogiin  gos  orrot.  Das  maid  leat  váikkuhusat gávpotsuohkaniid  fálaldagaide  sápmelaččaid  ektui.  Maiddái  gávpotsuohkanat fertejit  heivehit  ja  álggahit  kultuvrralaš  ja  gielalašfálaldagaid  iežaset  almmolaš fálaldagaid ektui, earret eará go guoská skuvlafálaldagaide ja dearvvašvuođabálvalusaide.</p>
<p>Nugo álggus čáliimet, de sáhttet registrerenguorahallamat addit duogáš dieđuid ja  álbmoga  ektui  dieđuid,  maid  guorahallamis  áigu  čuovvolit.  Muhto  go  galgá gávnnahit  vástádusaid  fárrema  ektui,  dasa  maid  mearkkašit  bajasšaddanbáikki gaskavuođat,  makkár  giela  vállje  hupmat  ja  makkár  gullevašvuohta  lea  dan gávpogii  gosa  lea  válljen  fárret,  de  ferte  earalágán  iskkadanvuogi  čađahit. Buohkat, geat leat registrerejuvvon ahte leat eretfárren muhtin dan 23 sámi-dáru suohkanis ja leat bistevaččat ássagoahtán muhtin gávpogis, sidjiide sáddejuvvo 2012  čavčča  ja  2013  dálvvi  mielde  jearahallanskovvi.  Skovis  leat  ollu gažaldagat  ja  dat  addá  midjiide  dehálaš  dieđuid  manne  olbmot  fárrejit  eret boaittobealesuohkaniin.  Vai  dát  iskkadeapmi  galgá  addit  midjiide  dehálaš ipmárdusa ja jus dat galgá sáhttit leat doallevaš min lávdegoddái, de lea dehálaš ahte mii oažžut vástádusaid ruovttoluotta sis, geain mii jearrat.</p>
<p>Bohtosat  dan  <em type="italic">Gilážis  gávpogii  </em>guorahallamis  almmuhuvvojit  sihke  sisriikkalaš ja gaskariikkalaš áigečállagiin.<em type="italic"> </em> </p>
</body></document>