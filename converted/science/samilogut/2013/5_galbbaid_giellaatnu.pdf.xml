<document xml:lang="sme" id="no_id"><header><title>Galbbaid giellaatnu muitala</title><genre code="science"/><author><person firstname="Kaisa Rautio" lastname="Helander" sex="f" born="" nationality=""/></author><author><person firstname="Yngve" lastname="Johansen" sex="m" born="" nationality=""/></author><year>2013</year><wordcount>10067</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/5_krh_manjimus_galbbaid_giellaatnu-14-10_loahpalas.pdf</origFileName><parallel_text xml:lang="nob" location="5_sprakvalg_pa_skilt.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">5 Galbbaid giellaatnu muitala </em></p>
<p><em type="bold">Kaisa Rautio Helander </em>, vuosttašamanueansa, PhD, Sámi allaskuvla, Guovdageaidnu </p>
<p><em type="bold">Yngve Johansen </em>, prošeaktajođiheaddji, Sámi allaskuvla, Guovdageaidnu </p>
<p>Čoahkkáigeassu</p>
<p><em type="italic">Dán artihkkalis guorahallojuvvo sámegiela rivttiid ollašuvvan Norgga bealde dihto almmolaš geavahusas, namalassii johtolatgalbbain. Guorahallanguovlun leat válljejuvvon guhtta suohkana, mat jagi 1992 mearriduvvojedje gullat sámegiela hálddašanguvlui. Artihkkalis suokkarduvvo, mo sámelága giellanjuolggadusat ja báikenammaláhka leat váldon vuhtii almmolaš galbemis. Analysa čájeha, ahte vaikko Sámelága giellanjuolggadusat ja báikenammaláhka leat leamaš fámus juo badjel 20 jagi, de sámegiela hálddašanguvlui gullevaš guđa suohkanis eai leat dát lágat vel systemáhtalaččat vuhtii váldojuvvon almmolaš johtolatgalbbain. </em></p>
<p><em type="italic">Sámegiella dahje sámegielat tearpmat leat hui sporádalaččat adnon johtolatgalbbain. Ng. galbanormálas váilot njuolggadusat, mo sámelága giellanjuolggadusat </em><em type="italic">berrejit </em><em type="italic">váldojuvvot </em><em type="italic">vuhtii </em><em type="italic">johtolatgalbbain. </em></p>
<p><em type="italic">Sámi </em><em type="italic">báikenamaid virggálaš atnu lea regulerejuvvon báikenammalágas. Analysa čájeha, ahte sámi báikenamatge eai adnojuvvo johtolatgalbbain vel systemáhtalaččat. </em></p>
<p><em type="italic">Suohkaniin lea maiddái geatnegasvuohta čuovvut Norgga lágaid ja ovddidit, ahte Sámelága giellanjuolggadusat čuvvojuvvojit ee. johtolatgalbbaid tearbmaanus ja ahte sámi báikenamat váldojuvvojit virggálaš atnui báikenammalága gáibádusaid mielde. </em></p>
<p><em type="italic">Guovtte- ja máŋggagielat tearpmaid ja báikenamaid anus johtolatgalbbain leat maiddái ekonomalaš konsekveanssat. Go Norggas leat gielaide guoskevaš lágat </em><em type="italic">fámus, de guovddáš eiseválddit berrejit dáhkidit, ahte leat maiddái ekonomalaš rámmat bidjat fápmui lágaid mielde gáibiduvvon doaimmaid. </em></p>
<p><em type="italic">Norggas lea buorre giellapolitihkka, mii váldá vuhtii maiddái sámi álbmoga gielalaš rivttiid. Váttisvuohtan lea dattetge ain, ahte oppalaš giellapolitihkka ii leat vel bures implementerejuvvon báikkálaš dássái. Sihke sámelága giellanjuolggadusat ja báikenammaláhka leat leamaš fámus juo badjelaš 20 jagi, muhto báikkálaš ja guovllolaš dási almmolaš orgánain orrot ain váilume buorit rutiinnat, mo dát lágat galget váldojuvvot vuhtii geavatlaš doaimmain. </em><em type="bold">5.1 Vuolggasadji ja ulbmil </em></p>
<p>Dán artihkkalis guorahallojuvvo sámegiela rivttiid ollašuvvan Norgga bealde dihto almmolaš geavahusas, namalassii johtolatgalbbain. Guovddážis lea suokkardit, mo sámelága giellanjuolggadusat ja báikenammaláhka leat váldon vuhtii almmolaš galbemis. Guorahallanguovlun leat válljejuvvon suohkanat, mat jagi 1992 mearriduvvojedje gullat sámegiela hálddašanguvlui, namalassii Finnmárkku fylkkas dát vihtta suohkana: Guovdageaidnu, Kárášjohka, Porsáŋgu, Deatnu ja Unjárga, ja Romssa fylkkas Gáivuona suohkan. Dán guđa suohkanis lea sámegiella leamaš guhkimusat almmolaš giellan, namalassii badjelaš 20 jagi. Danin aiddo dáid suohkaniid galbendili guorahallan sáhttá buktit dehálaš dieđuid das, makkár áigeperspektiivvain gielalaš vuoigatvuođat, mat leat nannejuvvon sámelága giellanjuolggadusain ja báikenammalágain, leat dássái ollašuvvan sámi guovllus Norggas.</p>
<p>Analysa vuođđun leat johtolatgalbbat, mat čájehit dili nugo galbbaid atnu lei ovdal skábmamánu 2012 (ja Unjárgga gielddas Stuorravuonas Vuonnabahtii ovdal njukčamánu 2013). Rievdadusat mat ležžet dáhpáhuvvan dan rájes, eai leat mielde dán guorahallamis. Johtolatgalbbaid joavkkus leat analysii válljejuvvon luodda- ja diehtogalbbat. Galbbaid lea Finnmárkku suohkaniin govven Yngve Johansen, ja Gáivuona suohkanis leaba govven Ramona Pedersen ja Leif Ivar Nilsen. Kaisa Rautio Helander lea govven jagi 2007 gova 10, mii ii gula dutkanguovllu galbbaid jovkui. Yngve Johansen lea ráhkadan tabeallaid ja artihkkala čuvvosa govvalisttuid. Kaisa Rautio Helander lea čállán artihkkala analysa. Artihkkala sámegiel teavsttas atnit tearpmaid <em type="italic">galba </em>ja <em type="italic">galben </em>synonyman <em type="italic">šilta </em>ja <em type="italic">šilten </em>-tearpmaide. Ulbmilin lea kvantitatiivvalaš vugiin guorahallat, man muddui sámegiella ja sámegiel báikenamat leat dohkkehuvvon dakkár luoddagalbemis, man stáda orgána Statens vegvesen fuolaha. Dás ii dutkojuvvo dakkár galben, mii lea suohkaniid ovddasvástádussan, nugo omd. suohkaniid luottaid galbbat ja suohkaniid institušuvnnaid galben. Analysa vuolggasadjin leat fysalaš johtolatgalbbat ja daid giellaatnu. Dás ii biddjojuvvo deaddu dasage, makkár báikkit álgoálggus leat dahje eai leat galbejuvvon. Dákkár perspektiiva livččii maiddái miellagiddevaš, daningo dat sáhtášii buktit dieđuid das, makkár orgánat mearridit guđe báikái biddjojuvvo galba ja makkár kriteraid vuođul (gč. Trafikkskilt 2012a, 24; vrd. Helander 2008, 107, 196–198). Dán guorahallamis ii leat dattetge leamaš vejolašvuohta giddet fuomášumi dan perspektiivva guorahallamii. Kapihttalis 5.3 čilgejuvvojit dárkileappot, makkár galbajoavkkut leat mielde guorahallamis. Mielddusin leat analysa johtolatgalbbaid govat. Go teavsttas čujuhuvvo galbbaid báikenamaide dahje tearpmaide, de dat leat mildosa galbalisttus. <em type="bold">5.2 Sámegiella virggálaš giellan Norggas </em></p>
<p>Sámegiela atnui almmolaš luoddagalbemis váikkuhit golbma lága, namalassii sámelága giellanjuolggadusat, báikenammaláhka ja suohkanláhka. Sámelága giellanjuolggadusat gusket oppalaččat sámegiela geavaheapmái virggálaš giellan. Báikenammalága mielde hálddašuvvo báikenamaid virggálaš atnu, muhto suohkaniid virggálaš guovttegielat namat mearriduvvojit suohkanlága vuođul.</p>
<p>Shohamy (2006, 51) čállá, ahte giellapolitihkka lea áigumušaid almmuheapmi dahje manifestašuvdna, muhto dábálaččat ii leat giddejuvvon nu olu fuomášupmi dasa, man muddui dát politihkka lea geavadis duohtandahkkon dahje implementerejuvvon. Son fuomášuhttá maiddái, ahte vaikko vel politihkalaš ulbmilat livčče eksplisihtalaččat, dat ii dattetge vel dáhkit dan, ahte giellapolitihkka ollašuvvá praktihkas. Giellageavahus sáhttá muhtumin leat maid vuostálagaid mearriduvvon politihkain. Almmolaš johtolatgalbbaid guorahallan addá dieđuid das, mo Norgga bealde sámegillii guoskevaš giellapolitihkka lea ollašuvvame geavatlaš dilis. Luoddagalbbaid giellaanu kvantitatiivvalaš guorahallan čalmmustahttá dan, man muddui sámegiella lea dohkkehuvvon gielalaš duovdagiid almmolaš giellan. Ovdal go analyseret dárkileappot galbendili sámegiela hálddašanguovllu guđa suohkanis, de suokkardit oanehaččat guovddáš láhkavuođu, mii lea vuolggasadjin dasa, ahte sámegiella galgá váldojuvvot vuhtii galbendoaimmain. <em type="bold">5.2.1 Sámelága giellanjuolggadusat </em></p>
<p>Láhka Sámedikki ja eará sámi vuoigatvuođaid birra (ng. Sámeláhka) lea boahtán Norggas fápmui jagi 1989. Sámelága giellanjuolggadusain leat nannejuvvon sámi álbmoga gielalaš vuoigatvuođat erenoamážit dain suohkaniin, mat leat meroštallojuvvon gullat sámegiela hálddašanguvlui. Giellanjuolggadusat bohte fápmui jagi 1992. Sámegiela hálddašanguovlu lea dađistaga viiddiduvvon, nu ahte dál, jagi 2013 dasa gullet logi suohkana davvi-, julev- ja lullisámi guovllus (gč. dárkileappot Sámediggedieđáhus 2012; FOR 2005).</p>
<p>Sámelága § 1-5 mielde sámegiela hálddašanguovllus leat sámegiella ja dárogiella seammaárvosaš gielat. Sámelága giellanjuolggadusain § 3-2 celkojuvvo ná: almmolaš orgánaid dieđáhusat, mat leat oaivvilduvvon juogo olles dahje oassái hálddašanguovllu álbmogis, galget leat sihke sáme- ja dárogillii (Sámeláhka 2008).</p>
<p>Almmolaš luoddagalben lea guovddáš diehtu, mii lea oaivvilduvvon hálddašanguovllu álbmogii. Danin guorahallat, man muddui luoddagalbemis leat dássážii vuhtiiváldojuvvon sámelága giellanjuolggadusat ja leago sámegiella mielde almmolaš galbbaid buohtalas giellan.</p>
<p>Go almmolaš galbbaid giellaanu guorahallá, de leat das guokte beali: nuppe dáfus sáhttá guorahallat, makkár báikenamat ja man gillii adnojuvvojit galbbain, ja nuppe dáfus lea maiddái jearaldat, leago sámegiela terminologiija dohkkehuvvon almmolaš galbbaide buohtalagaid dárogiel tearpmaiguin. Galbbat, maid luoddaeiseválddit gohčodit ii-geográfalaš galban, bálvalusgalban ja diehtotávvalin, leat dakkárat, main leat gielalaš tearpmat. Danin dakkár galbbaid giellaatnui váikkuhit maiddái sámelága giellanjuolggadusat.</p>
<p><em type="bold">Govva 1. </em>Ovdamearkan ng. ii-geográfalaš galbbat, mat čájehit ahte muhtumin sámegiel tearbma lea váldojuvvon vuhtii galbemis, muhto ii álo. Govat gurutbealde ja gasku leat Guovdageainnu suohkanis ja olgešbeale galbbat leat Unjárgga gielddas. </p>
<p><em type="bold">Govva 2. </em>Ovdamearkkat ng. bálvalusgalbbain, main muhtumin lea sámegiella tearbma dohkkehuvvon buohtalagaid dárogiel tearpmain, muhto ii álo. Ovdamearkkat leat gurutbealde Porsáŋggus, gasku Unjárggas ja olgešbealde Kárášjogas. Bálvalusgalbbaid báikenamaid atnu mearriduvvo báikenammalága mielde. <em type="bold">5.2.2 Sámi báikenamat ja báikenammaláhka </em></p>
<p>Sámelága giellanjuolggadusaid lassin Norggas lea maiddái báikenammaláhka, mii bođii fápmui jagi 1991 (Stadnamnlova 1990). Norga lea áidna riika Davviriikkain, gos lea báikenammaláhka. Fuomášan veara lea dat, ahte báikenammaláhka guoská olles Norgii. Danin sámi báikenamaid láhkasuodji ii fátmmas dušše fal sámegiela hálddašanguovllu suohkaniid, muhto buot guovlluid, gos sámi báikenamat leat anus (gč. báikenammalága § 9-2). Sámegiela hálddašanguovllus lea sámi báikenamain rievtti mielde duppal láhkasuodji, daningo sihke sámelága giellanjuolggadusat ja báikenammaláhka nannejit sámi báikenamaid virggálaš anu. Báikenammalága § 9-2 celko báikenamaid anu birra ná:</p>
<p>Almmolaš orgánat galget geavahit omd. kárttain, galbbain ja registariin dárogiel namaid lassin maiddái dakkár sámi ja kveana namaid, maid guovllu olbmot, geat orrot fásta dahje geain lea ealáhusa vuođul oktavuohta dan báikái, geavahit.</p>
<p>Báikenammalága láhkaásahusaid § 7-3 mielde sámegiela hálddašanguovllus galget báikenamat merkejuvvot dán ortnegis: sáme-, dáro-, kveanagiella. Luoddaeiseválddiid iežaset rávvagiin, ng. galbanormálas geardduhuvvo dát seamma ortnet váldonjuolggadussan sámegiela hálddašanguovllus (omd. Trafikkskilt 2012a, 57).</p>
<p>Go galbbaid báikenammaanu guorahallá ja dan, leatgo sámi namat váldon mielde galbbaide, de lea relevánta muitit, ahte báikenamat sáhttet leat guorahallanguovllus anus muhtumin ovtta, guovtti dahje golmma gillii.</p>
<p>Jus báikkis lea namma dušše fal sámegillii, de báikenammalága láhkaásahusaid § 6 mielde dan nama galgá atnit virggálaš oktavuođain iige nama galgga jorgalit</p>
<p>Govva 1. Ng. ii-geográfalaš galbbaid ovdamearkkat gurut bealde ja gasku leat galbbat Guovdageainnu suohkanis ja olgešbealde Unjárgga gielddas. Ovdamearkkat čájehit, ahte muhtumin sámegiel tearbma lea váldojuvvon vuhtii galbemis, muhto ii álo. dahje heivehit eará gillii. Dát njuolggadus lea mielde maiddái galbanormálas (gč. Trafikkskilt 2012a, 56). Geavadis dat mearkkaša dan, ahte jus omd. Luoddagalbbas lea sámegiel namma, de das ii dábálaččat váillo dárogiel namma, daningo dan báikkis ii dalle leat dárogiel namma. </p>
<p><em type="bold">Govva 3. </em>Ovdamearkkat sámi báikenamain Kárášjogas, Guovdageainnus ja Deanus. Dáin báikkiin eai leat buohtalasnamat dáro- ja/dahje kveanagillii. Báikenamat leat galbejuvvon báikenammalága láhkaásahusaid § 6 mielde. </p>
<p>Go fas luoddagalbbas lea dušše fal dárogiel namma, de lea dávjá sáhka dan birra, ahte sámi namma ii leat dohkkehuvvon vel buohtalasnamman galbbaide.</p>
<p><em type="bold">Govva 4. </em>Dárogiel namat Unjárggas, Gáivuonas ja Porsáŋggus. <em type="italic">Nyborg </em>lea sámegillii <em type="italic">Rovvejohka </em>, <em type="italic">Skardalen </em>-nama buohtalasnamma lea <em type="italic">Skárfvággi </em>ja <em type="italic">Stabbursnes </em>lea <em type="italic">Rávttošnjárga. </em></p>
<p>Ovdal go báikenammaláhka bođii fápmui, de olles sámi guovllu gilinamat leat leamaš dohkkehuvvon almmolaš galbbaide dušše fal dárogillii. Dán dillái leat historjjálaš, nammapolitihkalaš sivat, muhto dán oktavuođas ii leat vejolaš vuodjut duogášdillái dárkileappot (gč. eanet omd. Helander 2008; 2009a, 2009b; 2013a; 2013b). Dát nammapolitihkalaš historjá váikkuha ain erenoamážit luoddagalbbaid giellaválljemii nugo kapihttala 5.4 kvantitatiivvalaš analysa čájeha.</p>
<p>Báikenammalága § 9-1 mielde almmolaš orgánat galget atnit báikenamaid mearriduvvon čállinvugiid. Jus man nu báikenammii ii leat ovddežis juo virggálaš anus dohkkehuvvon čállinvuohki, de báikenammalága § 5 mielde čállinvuohki galgá álggos mearriduvvot. Dat mearriduvvon čállinvuohki galgá dasto váldojuvvot almmolaš atnui. Norgga beale Sámis lea ain dat dilli eanaš guovlluin, ahte suohkanat galget vuos gieđahallat báikenammalága § 5-2 mielde giliid ja eará ássanguovlluid sámegiel namaid ja mearridit daid čállinvugiid. Dan dihte jus luoddagalbbas lea dušše fal dárogiel namma, de sivvan sáhttá leat dat, ahte suohkan ii leat vel mearridan sámegiel gilinama čállinvuogi. Gova 4 namat <em type="italic">Nyborg </em>ja <em type="italic">Skardalen </em>leat dakkár ovdamearkkat, ahte suohkanat eai leat mearridan gilinamaid sámegiel čállinvugiid <em type="italic">Rovvejohka </em>ja <em type="italic">Skárfvággi </em>báikenammalága mielde, vaikko nammaáššit leat dan lága mielde sáddejuvvon daidda suohkaniidda máŋga jagi dassái juo mearrideapmái. </p>
<p>Nuppe dáfus fas sáhttá leat nu, ahte suohkan lea juo mearridan gilinammii buohtalas sámegiel nama čállinvuogi, muhto geaidnodoaimmahat ii leat váldán vuhtii dan sámegiela čállinvuogi almmolaš galbbain. Dakkár ovdamearka lea govas 4 namma <em type="italic">Stabbursnes </em>, masa Porsáŋggu gielda lea mearridan juo jagi 1993 buohtalas sámi namman <em type="italic">Rávttošnjárga </em>. Nammamearrádusas leat gollan juo guoktelogi jagi, muhto dát sámegiel namma ii leat velge váldon vuhtii galbemis (vrd. maiddái Helander 2013a). </p>
<p>Norggas lea almmolaš báikenammaregisttar (ng. SSR), mii lea báikenammalága gáibádusaid mielde ásahuvvon (vrd. báikenammalága § 12). Dán registaris leat dohkkehuvvon ja mearriduvvon báikenamaid čállinvuogit. SSR lea rabas buohkaide (g č.http://www.statkart.no/Kart/Stedsnavn/Sentralt-stadnamnregister- SSR). Báikenammavuorkká ulbmilin lea, ahte buot almmolaš orgánat ja earát, geat galget atnit dohkkehuvvon ja mearriduvvon nammahámiid, galget dárkkistit báikenamaid dán registaris ja atnit namaid báikenammalága mielde. Dán artihkkalis lea namaid mearrideami stáhtus dárkkistuvvon aiddo fal SSRregistaris. <em type="bold">5.2.3 Suohkanláhka ja suohkaniid guovtte- ja golmmagielat namat </em></p>
<p>Sámegiela hálddašanguovllu suohkaniin leat virggálaš namat guovtti gillii, ja Porsáŋggu gieldda namma lea golmma gillii.</p>
<p><em type="bold">Govva 5. </em>Sámegiela hálddašanguovllu suohkaniin leat virggálaš namat guovtti dahje golmma gillii. </p>
<p>Suohkaniid namat eai mearriduvvo báikenammalága mielde, muhto suohkanlága mielde (Kommuneloven 1992). Suohkanlága § 3-3 mielde suohkana nama rievdadeami mearrida Gonagas. Geavadis suohkaniid guovtte- ja golmmagielat namaid lea mearridan Gielddadepartemeanta. Ovdal go suohkana namat mearriduvvojit, de berre viežžat cealkámušaid dan suohkanis dahje dain suohkaniin, maidda ášši guoská. Suohkannamaid virggálaš atnui váikkuhit sámelága giellanjuolggadusat (vrd. maiddái Helander 2001). <em type="bold">5.2.4 Luoddaeiseválddiid rávvehusat: galbanormála </em></p>
<p>Báikenamma- ja giellalágaid lassin johtolatgalbbaid giellaatnui váikkuhit ng. luoddaláhka ja dan láhkaásahusat. Luoddaláhkaásahusaid vuođul ráhkaduvvon njuolggadusat leat čohkkejuvvon ng. galbanormálii (dár. skiltnormalen), man Luoddadirektoráhtta mearrida. Galbanormála galget luoddaeiseválddit, suohkanat ja politiija čuovvut (Trafikkskilt 2012a, 3).</p>
<p>Dán oktavuođas guorahallat oanehaččat, makkár njuolggadusat leat sámegiela ja sámi báikenamaid ektui galbanormálas. Čielga rávvagat, mo sámelága giellanjuolggadusat berrešedje váldojuvvot vuhtii erenoamážit dakkár johtolatgalbbain, main leat gielalaš tearpmat dahje makkár nu dieđut, orrot váilume luoddaláhkateavsttas ja rávvehusain. Galbanormála oppalaš mearrádusain guorahallojuvvo galbbaid giellaatnu, muhto das giddejuvvo fuomášupmi girje- ja ođđadárogiela atnui (Trafikkskilt 2012b, 37–38). Guovttegielat tearbmaatnu sámegiela hálddašanguovllu suohkaniin sámi giellalága vuođul ii oba namuhuvvoge galbanormálas.</p>
<p>Máŋggagielat báikenamaid atnu gal lea váldon vuhtii luoddaeiseválddiid rávvehusain. Galbanormálas addojuvvojit sihke rávvagat ja ráddjehusat máŋggagielat báikenamaid anu birra. Dat mearrádusat leat báikenammalága vuođul ráhkaduvvon (Trafikkskilt 2012a, 54–57). Galbanormála rávvehusaid mielde báikenammagalbbain sáhttá atnit golbma giela, muhto diehtotávvaliin, luodda- ja gaskačujuhangalbbain ii galgga atnit eambbo go guokte giela (Trafikkskilt 2012a, 57).</p>
<p>Báikenammalága láhkaásahusain § 7-4 celko, ahte jus praktihkalaš sivaid geažil lea erenoamáš váttis atnit máŋga nama, de sáme-, dáro- ja kveanagiela gaskkas nama válljedettiin galgá deattuhit, guđemuš namas lea guhkimus árbevierru ja guđemuš nama dovdet buoremusat dan báikkis. Dát láhkaparagráfa giellaválljenprisihppa lea namuhuvvon maiddái galbanormálas, muhto láhkaásahusaid § 7–4 deattuhus “ <em type="italic">praktihkalaš sivaid geažil erenoamáš váttis </em>” ii leat galbanormálas namuhuvvon. Das celko baicce ná: Go lea <em type="italic">dárbbašlaš </em>válljet dáro-, sáme- ja kveanagiela nama gaskkas, de galgá deattuhit, guđemuš namas lea guhkimus árbevierru ja guđemuš nama dovdet buoremusat dan báikkis. (Trafikkskilt 2012a, 57). Dát njuolggadus lea dan dihte čielgasit láivvit go mii lea báikenammalága láhkaásahusaid § 7-4. </p>
<p>Galbanormálas čuvvojuvvo maiddái báikenammalága láhkaásahusaid § 7 njealját oasi njuolggadus, man mielde dárogiela namanai sáhttá guođđit eret virggálaš anus čuovvovaš dáhpáhusain: dárogiel namma ii dárbbaš leat mielde, jus dat namma lea sámi dahje kveana namas dáruiduhttojuvvon hápmi, earrána unnán das iige leat dábálaš anus dárogiel hámis, omd. dárogiel <em type="italic">Skaidi </em>sámi namas <em type="italic">Skáidi </em>. Sajáiduvvan dárogiel namaid, nugo omd. <em type="italic">Kautokeino </em>ja <em type="italic">Karasjok </em>, ii sáhte válljet eret. </p>
<p>Galbanormálas leat maiddái njuolggadusat namaid meari ja ortnega birra (Trafikkskilt 2012a, 57). Go adnojuvvojit máŋggagielat galbbat ja dain leat mearriduvvon atnit sihke doppit ja lagat guovllu báikkiid namat, de berre dábálaččat dušše juoppá goappá guovllu namma adnojuvvot. Go galbbas adnojuvvo eanet go okta namma, de mearridanorgána mearrida namaid ortnega. Báikki giellaatnu berre váldot dás vuhtii. Sámegiela hálddašanguovllus galget namat leat dán ortnegis: sáme-, dáro- ja kveanagiella. Báikenamaid ortnegii guoskevaš njuolggadus čuovvu báikenammalága láhkaásahusaid § 7-3.</p>
<p>Lea mearkkašan veara, ahte galbanormálas ii namuhuvvo, ahte máŋggagielat báikenamaid atnu ii guoskka dušše fal sámegiela hálddašanguovllu suohkaniidda, muhto buot eará guovlluide maiddái, gos nammaatnu deavdá báikenammalága § 9-2 eavttuid (gč. maiddái kapihttala 5.2.2). <em type="bold">5.3 Luoddagalbbaid luohkkájuohku Statens Vegvesen </em><em type="bold">galbameroštallama mielde </em></p>
<p>Dán artihkkala kvantitatiivvalaš analysas guorahallojuvvo, makkár galbbain ja man máŋga galbbas adnojuvvojit sámegiella ja sámi báikenamat. Galbbaid klassifiserema vuođđun leat Stáda geaidnodoaimmahaga siskkáldas rávvehusat (Trafikkskilt 2012a ja b). Dás vuollelis čilgejuvvo oanehaččat galbajoavkkuid juohku, mii lea analysa vuođđun.</p>
<p>Nubbi vuohki lahkonit dán fáttá livččii analyseret, makkár sámegiel tearpmat ja báikenamat leat adnon ja man gallii guhtege tearbma ja báikenamma lea biddjon galbii. Dát lahkonanvuohki gáibidivččii mihá viidát suokkardallama, go masa dán oktavuođas lea vejolaš vuoddjut. Muhtin tabeallaid buohta leat lokten ságastallamii ovttaskas namaid anu. Dan lassin govus 5.1 kapihttalis 5.4.9 lea ráhkaduvvon ovdamearkan, mo galbbaid kvantitatiivvalaš guorahallama sáhttá lahkonit maiddái nu, ahte ovttaskas báikenamat leat vuolggasadjin ja daid atnu guorahallojuvvo iešguđegelágan galbajoavkkuin.</p>
<p>Ii-geográfalaš galbbaid guorahallan lea ráddjejuvvon nu, ahte analyseret tearmaanu. Báikenamaid guorahallan lea dan joavkkus guđđojuvvon eret. Bálvalusgalbbain leat tabeallat sirrejuvvon nu, ahte báikenamaid atnu ja gielalaš tearpmaid atnu guorahallojuvvojit sierra. Analysas leat čuldojuvvon eret galbbat, mat čujuhit priváhtta fitnodagaide, daningo fitnodagaid namaid vállje priváhta riektesubjeakta. Dakkár tearbma- ja nammaválljen ja maiddái giellaatnu ii gula giellalága iige báikenammalága njuolggadusaide.</p>
<p>Analysas leat mielde čuovvovaš galbajoavkkut, ja dás leat daid galbbaid váldodovdomearkkat namuhuvvon oanehaččat:</p>
<p><em type="bold">Rádjegalbbat </em>, mat leat: <em type="bold">Riikkarádje- </em>, <em type="bold">fylkkarádje- </em>ja <em type="bold">suohkanrádjegalbbat. </em>Sihke fylkkarádje- ja suohkanrádjegalbbat lea alihat, dain lea vilges teaksta ja juogo fylkka dahje suohkana vearjogovva. </p>
<p><em type="bold">Tuneallanammagalbbat: </em>Galbbat leat alihat, ja dain lea vilges čála ja tunealla symbola. </p>
<p><em type="bold">Dábálaš báikenammagalbbat: </em>Galbbat leat alihat ja teaksta lea vielgat. </p>
<p><em type="bold">Luoddačujuhangalbbat </em>: Galbbat leat fiskadat ja teaksta lea čállon čáhppes bustávaiguin. Dán joavkkus leat máŋga vuollejoavkku Stáda geaidnodoaimmahaga klassifiserenvuogi mielde, muhto dán analysas gieđahallojuvvojit luoddačujuhangalbbat oktan joavkun. <em type="bold">5.4 Galbagiella – galbbaid giellaanu analysa </em><em type="bold">5.4.1 Hálddahuslaš rájiid galbbat: riikka-, fylkka- ja </em><em type="bold">suohkanrádjegalbbat </em></p>
<p>Analysas guorahallojuvvojit golmmalágan hálddahusrádjegalbbat: riikka-, fylkka- ja suohkanrádjegalbbat. Guorahallanguovllu suohkaniin leat oktii buot 5 riikkarádjegalbba. Buot galbbain lea riikka namma dušše fal dárogillii.</p>
<p>Dutkanguovllu riikkarádjegalbbaide lea mihtilmas, ahte dat eai leat galbejuvvon ovttalágan vuogi mielde. Guovdageainnu suohkanis lea fylkka- ja suohkanrádje-</p>
<p><em type="bold">Gaskačujuhangalbbat </em>: Galbbat leat fiskadat ja čála lea čáhppat. Galbbain almmuhuvvo gaska dábálaččat stuoribuš báikkiide dahje hierárkkalaččat nu, ahte doppimus báiki almmuhuvvo bajimusas ja lagat báikkit dan vulobealde. </p>
<p><em type="bold">Bálvalusgalbbat: </em>Galbbat leat alihat ja čála lea vielgat. Bálvalusgalbbain sáhttet leat maid symbolat, ja dat merkejuvvojit čáhppadin vilges vuođu ala. Dán analysas leat mielde bálvalusgalbbat, main sáhttet leat sihke báikenamat ja tearpmat. Maiddái nationála turistaluottaid galbbat leat dán joavkkus mielde. </p>
<p><em type="bold">Ii-geográfalaš galbbat: </em>Galbbat leat vielgadat ja teaksta lea čáhppat. Ii-geográfalaš galbbain sáhttá almmuhuvvot maiddái gaska. Dáin galbbain sáhttet leat tearpmat, báikenamat ja fitnodagaid namat. Dán analysii leat válljejuvvon galbbat, main leat gielalaš tearpmat. </p>
<p><em type="bold">Diehtotávvalat: </em>Galbbain dahje távvaliin leat muittuhusat omd. čuovggaid anu, militeara guovlluid dahje muohtapluvenáiggiid birra. Galbbain lea dábálaččat alit ivdni ja vilges teaksta, muhto sáhttet leat maid rukses galbbat, main lea čáhppes teaksta. galbbaid lágan alit-vilges galba ja guokte dábálaš báikenammagalbba málle mielde ráhkaduvvon galbba. Kárášjoga gielddas leat fas guokte fiskes-čáhppes galbba. Deanu gielddas leat guokte riikarastildanbáikki, muhto dain eai leat makkárge riikkarádjegalbbat. </p>
<p>Galbanormála mielde berrešii riikkarádjegalbbas leat riikka vearjogovva ja namma goappáge dárogillii dahje girjedárogillii ja sámegillii (Trafikkskilt 2012c, 96).</p>
<p><em type="bold">Govva 6. </em>Riikkarádjegalba Guovdageainnu suohkanis. Galbbas lea riikka namma sihke girje- ja ođđadárogillii, muhto sámegiel riikkanamma <em type="italic">Norga </em>ii leat dohkkehuvvon mielde. </p>
<p>Govas 6 čájehuvvon galba Guovdageainnu suohkanis čuovvu hámi dáfus luoddaeiseválddiid rávvehusaid. Nammaválljen ii leat dattetge dán galbbasge rávvehusaid mielde, daningo riikkanamma ii leat čállon sámegillii muhto ođđadárogillii. Analysaguovllu eará riikkarádjegalbbain lea riikka namma čállojuvvon dušše fal girjedárogillii. Dutkanguovllu suohkaniid riikkarádjegalbbain lea ain dievaslaš eahpesystemáhtalašvuohta sihke galbbaid hámis ja nammaanus.</p>
<p>Golmma suohkanis leat fylkkarádjegalbbat. Buot dát galbbat leat seammás maiddái riikkarájiid alde, namalassii go Suomas boahtá Norgga beallái dán golmma suohkanii. Dán analysii gullá maiddái Gáivuona suohkan Romssa fylkkas, muhto dan suohkanis ii leat fylkkarádji. Danin Romssa fylkkarádjegalba ii leat mielde analysas.</p>
<p><em type="bold">Tabealla 5.1 Fylkkarádjegalbbat </em></p>
<p>Dáru</p>
<p>Oassi</p>
<p>Guovdageainnu suohkan/Kautokeino kommune 1 1/1</p>
<p>Kárášjoga gielda/ Karasjok kommune 1 1/1</p>
<p>Deanu gielda/Tana kommune 2 2/2</p>
<p>Finnmárkku fylkka namma namuhuvvo oktii buot njealji galbbas. Buot galbbain lea fylkka namma dušše fal dárogillii iige ovttage fylkkarádjegalbbas leat sámegiel buohtalasnamma dohkkehuvvon mielde.</p>
<p><em type="bold">Govva 7. </em>Finnmárkku fylkka namma lea guorahallanguovllu almmolaš fylkkarádjegalbbain dušše dárogillii. </p>
<p>Sámelága giellanjuolggadusaid mielde gullet njeallje davimus fylkkasuohkana, Finnmárku, Romsa, Nordlánda ja Davvi-Trøndelága, sámegiela hálddašanguvlui (FAK 2013). Lea mearkkašan veara, ahte omd. Finnmárkku fylkkagielda geavaha sámi buohtalasnama iežas logoin omd. reiveárkkain ja Finnmárkku fylkkagieldda ruovttusiiddus interneahtas nugo govas 8 čájehuvvo. Johtolatgalbbain ii leat sámi buohtalasnamma váldon vel atnui.</p>
<p><em type="bold">Govva 8. </em>Finnmárkku fylkkagieldda namma guovtti gillii. </p>
<p>Goalmmát hálddahuslaš rájiid galbajoavku, mii lea mielde dutkamušas, leat suohkanrájiid galbbat.</p>
<p><em type="bold">Tabealla 5.2 Suohkanrádjegalbbat </em></p>
<p>Sámi/ dáru</p>
<p>Dáru/ sámi/ kveana</p>
<p>Dáru</p>
<p>Oassi</p>
<p>Oassi</p>
<p>Oassi</p>
<p>Gáivuona suohkan/ Kåfjord kommune 2 2/2</p>
<p>Guovdageainnu suohkan/ Kautokeino kommune 3 3/3</p>
<p>Kárášjoga gielda/ Karasjok kommune 4 4/4</p>
<p>Porsáŋggu gielda/ Porsanger kommune/ Porsangin komuuni 3 3/6 3 3/6</p>
<p>Deanu gielda/ Tana kommune 5 5/6 1 1/6</p>
<p>Unjárgga gielda/ Nesseby kommune 4 4/4</p>
<p>Oktii buot 18 18/25 3 3/25 4 4/25</p>
<p>Guorahallanguovllu suohkaniin leat oktii buot 25 suohkanrádjegalbba, ja 18 dain galbbain leat guovtti gillii, golbma (3) galbba leat golmma gillii ja njealji (4) galbbas lea suohkana namma merkejuvvon dušše dárogillii.</p>
<p>Porsáŋggu gielda lea áidna gielda dán guđa suohkanis, mas lea suohkannamma virggálaččat golmma gillii (gč. gova 5). Dattetge suohkanrádjegalbbaid atnu juohkása Porsáŋggus nu, ahte bealli (3/6) galbbain leat galbejuvvon golmma gillii, ja bealli (3/6) leat ain dušše dárogillii. Porsáŋgu lea maiddái áidna suohkan, gos dárogiel namma lea bajimusas suohkanrádjegalbbain. Eará suohkaniin lea sámegiela suohkannamma bajimusas. Galbenvuohki, mas sámegiela namma lea bajimusas, čuovvu báikenammalága láhkaásahusaid § 7-3, man mielde sámegiela hálddašanguovllus galget báikenamat merkejuvvot dán ortnegis: sáme-, dáro-, kveanagiella. Galbanormála mieldenai dát ortnet berre čuvvojuvvot (Trafikkskilt 2012a, 57). Gáivuonas, Guovdageainnus, Kárášjogas ja Unjárggas leat suohkaniid virggálaš guovttegielat namat váldon vuhtii suohkanrádjegalbbain daningo buot suohkanrádjegalbbat leat galbejuvvon guovtti gillii. Suohkana namat leat maiddái merkejuvvon galbbaide báikenammalága láhkaásahusain ja galbanormálas namuhuvvon ortnega mielde. Deanu gielddas leat guhtta suohkanrádjegalbba, ja viđa galbbas (5/6) lea suohkana namma guovtti gillii, muhto ovtta galbbas (1/6) lea Deanu gieldda namma ain dušše dárogillii. <em type="bold">5.4.2 Tuneallaid galbbat </em></p>
<p>Dutkanguovllus leat Gáivuonas ja Porsáŋggus guokte tunealla. Dain tuneallain leat oktii buot njeallje galbba. </p>
<p><em type="bold">Tabealla 5.3 Tuneallanammagalbbat </em></p>
<p>Sámi/dáru</p>
<p>Dáru</p>
<p>Oassi</p>
<p>Oassi</p>
<p>Gáivuona suohkan/ Kåfjord kommune 4 4/4</p>
<p>Porsáŋggu gielda/ Porsanger kommune/ Porsangin komuuni 4 4/4</p>
<p>Tuneallaid namaid merken juohkása nu, ahte Gáivuonas lea goappáge tunealla namma guovtti gillii ja fas Porsáŋggus lea goappáge tuneallas namma dušše dárogillii. Bealli (4/8 dahje 50 %) tuneallanamain, namalassii Gáivuona suohkana tuneallanammagalbbat, čuvvot danin sámelága giellanjuolggadusaid ja báikenammalága. Nubbi bealli, namalassii Porsáŋggu gieldda tuneallanammagalbbat, eai čuovo báikenammalága njuolggadusaid. <em type="bold">5.4.3 Dábálaš báikenammagalbbat </em></p>
<p>Dábálaš báikenammagalbbaid joavkkus leat stuorámus oassi galbbain dakkárat, mat čujuhit giliide, ja danin dain galbbain leat gilinamat. Dábálaš báikenammagalbbaid jovkui gullet maiddái galbbat, mat čujuhit omd. luonddubáikkiide nugo johkii, várreguvlui dahje artefávttaide nugo šaldái.</p>
<p><em type="bold">Govva 9. </em>Dábálaš báikenammagalbbat Unjárggas, Kárášjogas ja Deanus. Gurutbealde govas lea galbejuvvon gilli, gaskamuš govas johka ja olgešbealde lea šaldi. </p>
<p>Stáda geaidnodoaimmahaga dieđuid mielde maiddái galbbat, main lea omd. diehtu, man máŋga metera meara bajábealde mii nu báikkiid lea, gullet dábálaš báikenammagalbbaid jovkui. Danin dakkár galbbaid báikenamat leat dán analysas rehkenastojuvvon mielde dán jovkui. Dutkanguovllu galbbain lea maiddái okta galba Deanu gielddas, mas lea diehtun <em type="italic">Riksgrense Finland 300 m. </em>Dát galba muittuha bálvalusgalbbaid ja diehtotávvaliid, muhto geaidnodoaimmahaga dieđuid mielde dát galbanai meroštallojuvvo dábálaš báikenammagalban. Dán galbbas leat rehkenastán riikkanama <em type="italic">Finland </em>mielde tabellii 5.4. </p>
<p><em type="bold">Tabealla 5.4 Dábálaš báikenammagalbbat </em></p>
<p>Sámi</p>
<p>Sámi/ dáru</p>
<p>Dáru/ sámi/ kveana</p>
<p>Dáru</p>
<p>N %</p>
<p>N %</p>
<p>N %</p>
<p>N %</p>
<p>Gáivuona suohkan/ Kåfjord kommune 1 8 11 92</p>
<p>Guovdageainnu suohkan/ Kautokeino kommune 20 91 2 9</p>
<p>Kárášjoga gielda/ Karasjok kommune 9 69 4 31</p>
<p>Porsáŋggu gielda/ Porsanger kommune/ Porsangin komuuni 1 4 16 55 12 41</p>
<p>Deanu gielda/ Tana kommune 27 46 12 20 20 34</p>
<p>Unjárgga gielda/ Nesseby kommune 13 87 2 13</p>
<p>Oktii buot 57 38 32 21 16 11 45 30</p>
<p>Tabealla logut čájehit, man galle dábálaš báikenammagalbba leat oktii buot dan guđa suohkanis. Dát logut eai njuolga muital dan, galle nama leat dain galbbain, daningo muhtumin sáhttá leat seamma namma máŋgga galbbas, jus omd. gilli lea galbejuvvon guovtti dahje máŋgga guovllus. Vuorddehahtti livččii, ahte jus seamma báikenamma lea biddjon máŋgga galbii, de daid galbbaid nammaatnu livččii merkejuvvon ovtta vuogi mielde. Ná ii dattetge álo leat, go omd. Deanu gielddas leat njeallje dábálaš báikenammagalbba, mat čujuhit gillái, man sámi namma lea <em type="italic">Deanušaldi </em>ja dárogiel namma <em type="italic">Tana bru. </em>Golmma galbbas lea gilinamma dušše fal dárogillii, ja ovtta galbbas lea gili goabbáge buohtalasnamma dohkkehuvvon mielde. Danin dán galbajoavkku galbendilis leat ain eahpesystemáhtalašvuođat. </p>
<p>Gáivuona suohkanis ja Unjárgga gielddas ii leat oktage dábálaš báikenammagalba, mas lea namma čállojuvvon dušše sámegillii. Dáin suohkaniin leat ovttagielat galbbat, main lea namma čállojuvvon dárogillii. Unjárgga gielddas leat guokte galbba dahje 13 % dán joavkku galbbain dárogillii. Giláža namma <em type="italic">Nyborg </em>(gč. gova 4) lea áidna namma dán galbajoavkkus, mii ii leat vel guovtti gillii galbejuvvon, daningo Unjárgga gielda ii leat vel mearridan buohtalasnama <em type="italic">Rovvejohka </em>giláža virggálaš čállinvuohkin. </p>
<p>Gáivuona suohkanis lea stuorámus oassi dábálaš báikenammagalbbain ain dušše fal dárogillii, namalassii 92 % dahje 11 galbba. Dán suohkanis ii leat dáid galbbaid nammaanus vel váldon vuhtii báikenammaláhka, mii geatnegahttá suohkana mearridit maiddái sámi báikenamaid čállinvugiid ja dan maŋŋá luoddaeiseválddiid atnit maiddái sámi buohtalasnamaid galbemis. Sihke Unjárggas ja Gáivuonas leat guovttegielat galbbat, main leat namat sihke sáme- ja dárogillii. Gáivuona suohkanis lea dattetge dušše fal okta guovttegielat, dábálaš báikenammagalba (nammabárra <em type="italic">Olmmáivággi </em>ja <em type="italic">Manndalen) </em>, mii lea 8 % suohkana dán joavkku galbbain. Unjárggas fas eanaš oassi dán joavkku galbbain (87 %) leat juo galbejuvvon guovtti gillii, mii čuovvu báikenammalága njuolggadusaid. </p>
<p>Dáin galbbain nammaortnet čuovvu báikenammalága láhkaásahusaid § 7-3 ja galbanormála.</p>
<p>Njealji suohkanis, namalassii Guovdageainnus, Kárášjogas, Porsáŋggus ja Deanus, leat dábálaš báikenammagalbbat, main báikenamma lea čállojuvvon dušše fal sámegillii. Nugo juo kapihttalis 5.2.2 čilgejuvvui, de dat báikenamat, mat leat biddjon galbbaide dušše fal sámegillii, leat dakkár namat, maidda eai leat buohtalasnamat dáro- dahje kveanagillii (gč. gova 3). Eanaš oassi dain ovttagielat sámegiel galbbain leat biddjon dál maŋimuš jagiid áigge, go sihke sámelága giellanjuolggadusat ja maiddái báikenammaláhka leat juo leamaš fámus moaddelogi jagi.</p>
<p>Guovdageainnu suohkanis lea 20 galbbas báikenamma sámegillii, mii lea 91 % dán joavkku galbbain dan suohkanis. Guovtti galbbas (9 %) lea báikenamma guovtti gillii. Dát lea guovddášgili <em type="italic">Guovdageainnu </em>namma, mas lea dárogiel nammahápmi <em type="italic">Kautokeino </em>maiddái mielde. </p>
<p>Kárášjogas leat 9 galbbas dahje 69 % dán joavkku galbbain sámegiel namma. Dan lassin leat njeallje galbba dahje 31 % galbbain guovtti gillii. Dán njealji galbbas lea okta ja seamma nammabárra, namalassii gilinamma <em type="italic">Kárášjohka </em>ja <em type="italic">Karasjok </em>. Deanu gielddas lea measta bealli, namalassii 27 galbba dahje 46 % dábálaš báikenammagalbbain dakkárat, main lea báikenamma sámegillii. Porsáŋggu gielddas lea okta dábálaš báikenammagalba dahje 4 % buot dán joavkku galbbain dušše sámegillii. </p>
<p>Porsáŋggu gielda lea áidna dán guorahallanguovllu gielddain, gos dábálaš báikenammagalbbat leat golmma gillii. Gielddas leat 16 galbba dahje 55 % galbbain golmma gillii. Dáin galbbain leat dohkkehuvvon buot golbma, mearriduvvon nama almmolaš atnui, mii čuovvu sihke báikenammalága ja galbanormála njuolggadusaid. Porsáŋggus lea vel 12 galbbas dahje 41 % galbbain báikenamma dušše dárogillii. Dán joavkkus leat namat, maid čállinvuogit leat mearriduvvon sihke sáme- ja kveanagillii, muhto dát buohtalasnamat eai leat vel váldon vuhtii báikenammagalbbain.</p>
<p>Deanu gielddas leat ain 20 galbba dahje 34 % buot dábálaš báikenammagalbbain dárogillii. Sámi buohtalasnamat eai leat váldojuvvon daidda galbbaide. Deanu gieldda dábálaš báikenammagalbbaid dárkilis guorahallan čájeha, ahte gielddas lea ain čielga geográfalaš erohus, gos sámi báikenamat leat váldojuvvon vuhtii dán joavkku galbbain ja gos fas eai. Deanu gielddas Deanušaldi gilis bajás, namalassii ovddeš Buolbmága gieldda hálddahusguovllus, leat maŋimuš jagiid áigge galbejuvvon olu gilážat ja sámi báikenamat leat váldon almmolaš atnui. Eará guovlluin Deanu gielddas eai leat gilážiid sámi báikenamat vel váldon vuhtii dábálaš báikenammagalbbain, vaikko sámi namaid čállinvuogit livččege juo dohkkehuvvon nugo omd. <em type="italic">Vestertana ~ </em><em type="italic">Deanodat </em>dahje mearriduvvon nugo omd. <em type="italic">Torhop ~ Gohppi </em>(1994). Oassi dán joavkku galbbain leat dakkárat, ahte Deanu gielda ii leat vel mearridan sámi buohtalasnamaid čállinvugiid báikenammalága mielde. </p>
<p>Olles guorahallanguovllus (earret Porsáŋggu gielddas) leat dábálaš báikenammagalbbain sullii viđadas dahje 21 % dakkár galbbat, mas lea sihke sámegiel ja dárogiel namma mielde galbbas. Dáidda galbbaide lea mihtilmas, ahte báikkiid namat leat álgoálggus sámegillii ja ovddeš nammapolitihkalaš doaimmaid boađusin leat báikkiide dađistaga sajáidahttojuvvon maiddái dárogiel namat, omd. nu ahte sámi namma lea jorgaluvvon dárogillii (nugo omd. <em type="italic">Fanasgieddi </em>&gt; <em type="italic">Båteng </em>Deanu gielddas ja <em type="italic">Ođđajohka1 </em>&gt; <em type="italic">Nyelv </em>Unjárgga gielddas) dahje nu ahte namma, mii adnojuvvo dárogillii, lea rievtti mielde sámi nama boares čállinvuohkeheivehus, nugo omd. <em type="italic">Buolbmát </em>&gt; <em type="italic">Polmak </em>(eanet dán áššis omd. Helander 2008; 2009c; 2013b). Dárogiel namat leat guhká leamaš dohkkehuvvon áidna namman johtolatgalbbaide. Go sámi namat leat dál dohkkehuvvome virggálaš atnui, de váldojuvvojit sámiid gielalaš rievttit vuhtii ja báikenammalága ulbmilat leat ollašuvvame nugo dat galget. </p>
<p>Dábálaš báikenammagalbbaid joavkkus leat sámegillii oktii buot 57 galbba dahje 38 %, mii lea stuorámus oassi dán joavkku galbbain. Sámegillii ja dárogillii leat 32 galbba dahje 21 %, dáro-, sáme- ja kveanagillii leat 16 galbba dahje 11 % ja 45 galbba dahje 30 % galbbain leat dain suohkaniin dušše fal dárogillii.</p>
<p>Lea fuomášahtti, ahte suohkaniid mielde leat mearkkašahtti erohusat nugo tabealla 5.4 čájeha. Gáivuona suohkanis Romssa fylkkas lea dušše ovtta galbbas, mii vástida 8 % galbbain, váldojuvvon vuhtii báikenammalága gáibádus dohkkehit maiddái sámi buohtalasnama almmolaš atnui. Oktii buot 92 % Gáivuona suohkana dán joavkku galbbain leat ain dušše fal dárogillii. Dán suohkana dilli orošii čujuheame maiddái fylkkaid gaskasaš erohusaide. Finnmárkku fylkka geaidnodoaimmahat lea guorahallanguovllu suohkaniin váldigoahtán vuhtii báikenammalága njuolggadusaid dábálaš báikenammagalbbaid giellaanus, muhto nu ii oro dahkkon vel Romssa fylkkas, ii Gáivuona suohkanisge, mii lea gullan sámegiela hálddašanguvlui juo jagi 1992 rájes. 1 Sámi namma lea mearriduvvon riekta <em type="italic">Ođđajohka </em>, muhto dábálaš báikenammagalbbas lea ain čállinmeattáhus, daningo namma lea čállojuvvon galbii <em type="italic">Oddajohka. </em>Davvisámegiela čállinvuogis leat sihke <em type="italic">d </em>ja <em type="italic">đ </em>, mat leat sierra grafemat. <em type="bold">5.4.4 Luoddačujuhangalbbat </em></p>
<p>Luoddačujuhangalbbat leat dábálaččat luoddaearuin, ja dán analysa galbajoavkkus leat rievtti mielde guovttelágan galbbat. Nuppi jovkui gullet dat galbbat, mat čujuhit báikkálaččat suohkana giliide dahje eará lagašbirrasa báikkiide. Dat galbbat oahpistit dávjá váldoluottas earotbeallái. Nuppi jovkui fas gullet galbbat, mat čujuhit dobbelii ja danin dat leat rávan luoddaearuin, guđe guvlui berre vuoddját dahje joatkit mátkki.</p>
<p>Luoddačujuhangalbbaid vuođul leat ráhkaduvvon golbma tabealla. Galbbaid váldojuogu vuođđun lea dat, čujuhitgo galbbaid báikenamat dakkár báikkiide, mat leat sámegiela hálddašanguovllu suohkaniin vai dakkár báikkiide, mat leat hálddašanguovllu olggobealde. Goalmmát tabeallas leat mielde báikenamat, mat čujuhit báikkiide Davvi-Suomas. Go luoddačujuhangalbbaid juohká hálddašanguovllu siskko- ja olggobeallái čujuheaddji galbbaide, de lea das seammás maid erohus báikkálaš dási lokalitehtaid ja doppit guovllu báikkiid namaid anu gaskkas.</p>
<p>Ovtta galbbas sáhttet leat máŋga nama ja muhtumat dain sáhttet čujuhit hálddašanguovllu siskkobeale suohkaniidda ja nuppit fas báikkiide hálddašanguovllu olggobealde. Dan dihte tabeallaid logut čujuhit báikenamaide ja dasa, mainna lágiin báikenamat leat daidda galbbaide merkejuvvon. Dát logut eai čujut njulgestaga galbbaid reála mearrái, muhto buorebutge báikenamaid mearrái ja giellaatnui dain galbbain. Tabellain ii leat viidáseappot sirrejuvvon guđe suohkana báikkiide namat čujuhit, muhto juogu kriteran lea, gullágo báiki hálddašanguovllu suohkanii vai ii.</p>
<p>Lea fuomášan veara nugo juo kapihttalis 5.2.2 lea čilgejuvvon, ahte báikenammaláhka guoská maiddái sámegiela hálddašanguovllu olggobeale suohkaniidda. Dan dihte dakkár suohkaniinnai berrejit sámegiel báikenamat váldojuvvot vuhtii virggálaš oktavuođain báikenammalága njuolggadusaid mielde.</p>
<p><em type="bold">Tabealla 5.5 Luoddačujuhangalbbaid namat dakkár báikkiide, mat leat </em><em type="bold">sámegiela hálddašanguovllus </em></p>
<p>Sámi</p>
<p>Sámi/ dáru</p>
<p>Dáru/ sámi</p>
<p>Dáru</p>
<p>N %</p>
<p>N %</p>
<p>N %</p>
<p>N %</p>
<p>Gáivuona suohkan/ Kåfjord kommune 54 100</p>
<p>Guovdageainnu suohkan/ Kautokeino kommune 28 70 12 30</p>
<p>Kárášjoga gielda/ Karasjok kommune 24 63 8 21 6 16</p>
<p>Porsáŋggu gielda/ Porsanger kommune/ Porsangin komuuni 4 7 3 5 54 88</p>
<p>Deanu gielda/ Tana kommune 6 11 16 28 35 61</p>
<p>Unjárgga gielda/ Nesseby kommune 13 100</p>
<p>Oktii buot 62 23 24 9 3 1 174 67</p>
<p>Luoddačujuhangalbbain, mat čujuhit hálddašanguovllu siskkobeale suohkaniid báikkiide, lea stuorámus oassi namain merkejuvvon dušše fal dárogillii, oktii buot 174 báikenama. Dat lea 67 % dahje guokte goalmmádasoasi galbbain adnojuvvon namain. Dán nammajoavkkus leat máŋga dakkár nama, maid sámegiela buohtalasnamat leat juo mearriduvvon báikenammalága mielde nugo omd. namat <em type="italic">Kolvik ~ </em><em type="italic">Sarvvesvuotna </em>Porsáŋggus ja <em type="italic">Høyholmen ~ Suoidnesuolu </em>Deanus. Luoddačujuhangalbbaid nammaanus eai leat dattetge váldon vuhtii sámegiela buohtalasnamat, ja danin báikenammalága ja galbanormála njuolggadusat eai leat čuvvojuvvon. </p>
<p>Gáivuona suohkanis leat buot luoddačujuhangalbbain dušše fal dárogiel namat, oktii buot 54 nama. Ii ovttage galbbas leat váldojuvvon vuhtii sámegiela buohtalasnamma. Nugo kapihttalis 5.4.3 čilgejuvvui, de Gáivuona suohkanis lea dušše fal okta dábálaš báikenammagalba guovtti gillii, namalassii nammabárra <em type="italic">Olmmáivággi </em><em type="italic">~ Manndalen </em>. Luoddačujuhangalbbain ii dátge sámi namma leat vel dássái dohkkehuvvon almmolaš atnui. </p>
<p>Unjárgga gielddasnai leat buot luoddačujuhangalbbaid namat ain dušše fal dárogillii, oktii buot 13 nama. Dán joavkkus leat buohtalasnamat, mat leat juo mearriduvvon báikenammalága mielde ja leat biddjon dábálaš báikenammagalbbaide eará suohkaniin, muhto luoddačujuhangalbbaide eai leat dakkár buohtalasnamat vel biddjon. Dákkár namat leat omd. <em type="italic">Deanušaldi ~ </em><em type="italic">Tana bru </em>Deanus ja <em type="italic">Leavdnja ~ Lakselv ~ </em><em type="italic">Lemmijoki </em>Porsáŋggus. Unjárgga gielddas lea galbejuvvon luoddačujuhanvugiin gilinamma <em type="italic">Karlebotn </em>. Gielda lea mearridan dán báikki sámi buohtalasnama <em type="italic">Stuorravuonna </em>čállinvuogi juo jagi 1995. Dát namma ii leat merkejuvvon vel makkárge galbii buohtalagaid <em type="italic">Karlebotn </em>-namain. </p>
<p>Deanu, Porsáŋggu ja Kárášjoga gielddain leat luoddačujuhangalbbat, main leat namat juogo sámegillii, sámegillii ja dárogillii dahje dušše dárogillii. Porsáŋggu gielddas leat 88 % luoddačujuhangalbbaid báikenamain ain dušše fal dárogillii, oktii buot 54 nama. Dán joavkkus leat maiddái namat, maid čállinvugiid Porsáŋggu gielda lea mearridan sámegilliinai juo 1990-logu álggus, nugo omd. <em type="italic">Snekkernes ~ </em><em type="italic">Snihkkárnjárga </em>(1993), <em type="italic">Sandvik ~ Njárga </em>(1994) ja <em type="italic">Kolvik ~ </em><em type="italic">Sarvvesvuotna </em>(1994). Sámi buohtalasnamat eai leat váldojuvvon vuhtii luoddačujuhangalbbain, vaikko čállinvuogit leat báikenammalága mielde mearriduvvon juo 20 jagi dassái. Áidna namma, mii Porsáŋggus lea guovtti gillii merkejuvvon luoddačujuhangalbbain, lea nammabárra <em type="italic">Karasjok ~ Kárášjohka </em>. Dat lea golmma galbbas, mii lea 5 % galbbain. Dárogiel namma lea merkejuvvon bajimussii dain galbbain ja danin namaid ortnet ii čuovo báikenammalága láhkaásahusaid § 7-3 iige galbanormála njuolggadusaid. Porsáŋggu gielddas leat luoddačujuhangalbbaid namain 7 % sámegillii. Geavadis dat lea dušše fal ovtta giláža namma <em type="italic">Suovdi </em>, mii lea njealji galbbas. Dán gilis lea namma dušše fal sámegillii ja danin luoddačujuhangalbba namma sáhttá leat dušše sámegillii. </p>
<p>Porsáŋggu gielddas lea maiddái luoddačujuhangalba, mas lea nammahápmi <em type="italic">Igeldas </em>. Dán analysas nammahápmi lea dulkojuvvon dárogielas adnojuvvon namman daningo sámegiela rievttes nammahápmi lea <em type="italic">Ikkaldas </em>. Lea čielggas, ahte jura luoddagalbbas adnojuvvon čállinvuohki <em type="italic">Igeldas </em>lea áiggi mielde leamaš doarjjan sajáidahttime aiddo dan nammahámi dárogiela atnui. Porsáŋggu gielda lea jagi 1993 mearridan, ahte giláža namat leat dárogillii <em type="italic">Igeldas </em>ja sámegillii <em type="italic">Ikkaldas </em>. Sámi namma ii leat 20 jagis vel váldojuvvon vuhtii luoddačujuhangalbba nammaanus. </p>
<p>Deanu gielddas lea guđa galbbas dušše sámi namma, mii lea 11 % buot dán joavkku galbbain. Namma <em type="italic">Kárášjohka </em>lea guovtti galbbas ja namma <em type="italic">Gárgogeahči </em>lea njelljii galbejuvvon. Muđuid lea Deanu gielddas ain stuorámus oassi, 61 % dahje 35 nama hálddašanguovllu luoddačujuhangalbbain dušše fal dárogillii. 16 nama dahje 28 % namain leat guovtti gillii, sihke sáme- ja dárogillii. Lea mearkkašahtti, ahte Guovdageainnu suohkanis leat 12 galbbas (28 %) namma dušše fal dárogillii. Ovcci galbba báikenamma čujuha sámegiela hálddašanguovllu suohkaniid guovddáš giliide, <em type="italic">Kautokeino </em>5 galbbas ja <em type="italic">Karasjok </em>4 galbbas. Dáid giliid dárogiel namaide leat mearriduvvon álgoálgosaš sámegiel namat <em type="italic">Guovdageaidnu </em>ja <em type="italic">Kárášjohka </em>juo ovdal go báikenammaláhka bođii fápmui. Gilinamma <em type="italic">Guovdageaidnu </em>lea dohkkehuvvon virggálažžan juo jagi 1979 ja namma <em type="italic">Kárášjohka </em>jagi 1989. Dát sámi namat eai leat velge (jagi 2013) váldon systemáhtalaččat vuhtii luoddačujuhangalbbain. </p>
<p>Guovdageainnu suohkanis juohkásit dán joavkku luoddačujuhangalbbat nu, ahte galbbaid báikenamat leat merkejuvvon juogo dušše sámegillii dahje dušše dárogillii. Dakkár luoddačujuhangalbbat, main livčče buohtalas sáme- ja dárogiel namat nugo omd. <em type="italic">Kárášjohka ~ Karasjok </em>, eai Guovdageainnu suohkanis vel leat. </p>
<p>Sihke Kárášjogas ja Guovdageainnus leat eanemustá galbbat, mat čujuhit dakkár giliide, main lea namma dušše fal sámegillii nugo omd. <em type="italic">Vullošnjárga </em>Kárášjogas ja <em type="italic">Čunovuohppi </em>Guovdageainnus. Kárášjoga gielddas leat 24 nama sámegillii ja dat lea 63 % galbbain. Guovdageainnu suohkana luoddačujuhangalbbain lea oktii buot 28 galbbas dahje 70 % galbbain namma dušše sámegillii. Dáid galbbaid giellaatnu addá rievttes gova sámi báikenamaid anus dain sámi suohkaniin, go gilážiid namat leat álgoálggus jura sámegillii ja dáidda báikkiide eai oba leatge buohtalasnamat eará gillii. </p>
<p>Máŋga dain namain leat mearriduvvon rievttes sámegiela čállinvugiin juo ovdal go báikenammaláhka bođii fápmui. Jagi 1984 Kulturdepartemeanta mearridii Sis-Finnmárkkus muhtin gilážiid namaid čállinvugiid riekta davvisámegillii, nugo omd. <em type="italic">Gárggoluoppal </em>ja <em type="italic">Goaskinnjavvi </em>(Kulturdep. 1984). Dát Kulturdepartemeantta mearridan sámi gilinamaid čállinvuogit, mat biddjojuvvojedje dađistaga 1980-logus johtolatgalbbaide, leat áidna dákkár luoddačujuhangalbbat olles sámi guovllus Norggas, main sámi báikenamat leat rievttes čállinvugiin merkejuvvon galbbaide ovdal go báikenammaláhka bođii fápmui. </p>
<p><em type="bold">Tabealla 5.6 Luoddačujuhangalbbaid namat dakkár báikkiide, mat leat </em><em type="bold">sámegiela hálddašanguovllu olggobealde </em></p>
<p>Dáru/ kveana</p>
<p>Dáru</p>
<p>N %</p>
<p>N %</p>
<p>Gáivuona suohkan/ Kåfjord kommune 37 100</p>
<p>Guovdageainnu suohkan/ Kautokeino kommune 9 100</p>
<p>Kárášjoga gielda/ Karasjok kommune 7 100</p>
<p>Porsáŋggu gielda/ Porsanger kommune/ Porsangin komuuni 32 100</p>
<p>Deanu gielda/ Tana kommune 54 100</p>
<p>Unjárgga gielda/ Nesseby kommune 4 24 13 76</p>
<p>Oktii buot 4 3 152 97</p>
<p>Dán joavkku luoddačujuhangalbbaide leat čállojuvvon dárogillii 152 nama oktii buot 156 namas. Dat lea 97 % dán joavkku báikenamain. Lea hui mearkkašahtti, ahte buot eará suohkaniin earret Unjárggas, leat visot sámi hálddašanguovllu olggobeale báikkiid namat luoddačujuhangalbbain aivve fal dárogillii.</p>
<p>Unjárgga gielddas lea okta nammabárra dohkkehuvvon luoddačujuhangalbbaide guovtti gillii. Dát namma čujuha gillái Mátta-Várjjaga gielddas, ja gili namma lea merkejuvvon galbii dárogillii <em type="italic">Bugøynes </em>ja kveanagillii <em type="italic">Pykeijä. </em>Nugo kapihttalis 5.2.4 namuhuvvui, de galbanormála njuolggadusaid mielde luoddačujuhangalbbain sáhttá atnit guokte nama (Trafikkskilt 2012a, 57). Dán gili sámegiel namma lea <em type="italic">Buođggát, </em>muhto Mátta-Várjjaga gielda ii leat vel mearridan dán sámi nama čállinvuogi virggálažžan. </p>
<p>Dán galbajoavkku báikenamain leat dakkár namat sámegiela hálddašanguovllu olggobealde, maidda leat juo mearriduvvon sámegiel buohtalasnamat, nugo omd. <em type="italic">Čáhcesuolu </em>(mearr. 1993) ja <em type="italic">Áltá </em>(mearr. 2005). Dát namat eai leat váldon vuhtii luoddačujuhangalbbaid giellaanus. Suohkaniid dábálaš báikenammagalbbain dát seammá sámi buohtalasnamat leat gal juo mielde. </p>
<p>Dán joavkku galbbain lea maiddái namma <em type="italic">Kirkenes </em>, masa lea báikenammalága mielde evttohuvvon sámi ja kveana buohtalasnamma juo 1990-logus. Mátta-Várjjaga gielda ii leat vel dássáige mearridan daid árbevirolaš buohtalasnamaid. Dan sajis gávpoga dárogiel namma <em type="italic">Kirkenes </em>lea čállojuvvon kyrillalaš alfabehtain Mátta-Várjjaga gielddas. </p>
<p><em type="bold">Govva 10. </em>2000-logu álggus biddjon luoddačujuhangalbbat Mátta-Várjjaga gielddas. </p>
<p>Gova 10 galbbat eai gula dán dutkamuša analysaoassái, daningo dát galbbat leat Mátta-Várjjaga gielddas. Dát govva lea dattetge ovdamearkan, mo báikenammaláhka rihkkojuvvo. Deanu gielda lea mearridan juo 1990-logus <em type="italic">Tana bru </em>buohtalas sámi namman <em type="italic">Deanušaldi </em>, muhto namma ii leat dohkkehuvvon dás mielde luoddačujuheapmái. Kyrillalaš alfabehtain čállojuvvon <em type="italic">Kirkenes </em>-namma lea dohkkehuvvon galbii, vaikko dasa ii leat makkárge vuođđu báikenammalágas. Luoddaeiseválddiid rávvehusain leat oppalaš rávvagat, mo sáhttá čujuhit báikkiide, mat leat eará riikkain (Trafikkskilt 2012a, 57). </p>
<p>Rávvehusain namuhuvvojit maiddái Ruošša beale báikkit ná:</p>
<p>For visning til russiske mål skal skiltelementet vise stedsnavnet med både latinske og kyrilliske skrifttegn.</p>
<p>Gova 10 vuolit galbba báiki, <em type="italic">Girkonjárga </em>, lea Norgga bealde Mátta-Várjjaga gielddas, iige dat galba čujut Ruošša beallái. Danin dán galbbas lea galbanormála njuolggadus boastut dulkojuvvon. Dákkár galben rihkku báikenammalága, daningo guovllu árbevirolaš gielat eai leat dohkkehuvvon galbbaide, muhto baicce nama merken kyrillalaš alfabehtain lea vuoruhuvvon. Dát ovdamearka čájeha, mo fylkka luoddaeiseválddit ovttas ovttaskas suohkaniin sáhttet rihkkut sihke sámelága giellanjuolggadusaid ja báikenammalága. </p>
<p>Luoddačujuhangalbbaide gullá maiddái čuovvovaš galbajoavku, mas leat mielde dakkár báikenamat, mat čujuhit Davvi-Supmii.</p>
<p><em type="bold">Tabealla 5.7 Luoddačujuhangalbbat Suoma beale báikkiide </em></p>
<p>Sámi/ suoma</p>
<p>Suoma/ sámi</p>
<p>Suoma</p>
<p>N %</p>
<p>N %</p>
<p>N %</p>
<p>Guovdageainnu suohkan/ Kautokeino kommune 2 100</p>
<p>Kárášjoga gielda/ Karasjok kommune 4 100</p>
<p>Deanu gielda/ Tana kommune 15 100</p>
<p>Unjárgga gielda/ Nesseby kommune 3 75 1 25</p>
<p>Oktii buot 20 80 4 16 1 4</p>
<p>Kárášjoga, Deanu, Guovdageainnu ja Unjárgga gielddas leat 25 luoddačujuhangalbba, mat čujuhit stuorábuš báikkiide Davvi-Suomas. Galbbaid nammaatnu čájeha, ahte fylkka luoddaeiseválddit leat eanaš háviid dohkkehan maiddái sámi namaid luoddačujuhangalbbaide. Dát lea galbanormála njuolggadusaid mielde daningo rávan lea atnit daid čállinvugiid, mat adnojuvvojit dan riikkas, gosa galbbat čujuhit (Trafikkskilt 2012a, 57):</p>
<p>For vegvisning til mål i andre land skal vedkommende lands skrivemåte benyttes for de aktuelle stedsnavn, hvis ikke annet er fastsatt i visningslista.</p>
<p>Dán joavkku luoddačujuhangalbbaid báikkit leat sámiid ruovttuguovllus Suomas, ja danin dain báikkiin leat virggálaš namat sihke sámegillii ja suomagillii (Sámi giellaláhka 2003). Suoma beale báikkit, mat leat Norgga beale galbbain, leat davvisáme- ja suomagillii <em type="italic">Eanodat ~ Enontekiö </em>, <em type="italic">Ohcejohka ~ </em><em type="italic">Utsjoki, </em><em type="italic">Avvil ~ </em><em type="italic">Ivalo </em>. Ovtta galbbas Kárášjoga gielddas lea <em type="italic">Ivalo </em>buohtalasnamman anáraš namma <em type="italic">Avveel </em>iige davvisámegiel namma <em type="italic">Avvil </em>, mii livččii vuorddehahtti daningo galbbat leat Norgga bealde davvisámegiela guovllus. </p>
<p>Deanus, Guovdageainnus ja Unjárggas leat Suoma beale namat čállojuvvon báikenammalága váldonjuolggadusa mielde nu, ahte sámegiel namma lea vuosttažin ja dasto suomagiel namma. Kárášjoga gieldda luoddačujuhangalbbain lea dattetge eará ortnet, daningo suomagiel namma lea čállojuvvon bajimussii ja dasto sámi namma. Unjárgga gielddas lea nammabárra <em type="italic">Avvil ~ Ivalo </em>. Golmma galbbas lea goabbáge buohtalasnamma mielde, muhto ovtta galbbas lea dušše suomagiel namma <em type="italic">Ivalo </em>merkejuvvon galbii. </p>
<p>Olles luoddačujuhangalbbaid joavkku nammaanus lea ain stuora eahpesystemáhtalašvuohta. Dalle go báiki lea sámi hálddašanguovllu siskkobealde, de lea muhtumin sámi buohtalasnamma dohkkehuvvon mielde galbii. Muhtumin fastten sullasaš galbbain seammá buohtalasnamma ii leat váldon mielde. Danin luoddačujuhangalbbain ii leat vel oppanassiige systemáhtalaš vuohki, goas sámi báikenamma biddjo galbii ja goas ii, vaikko máŋgga nama čállinvuohki lea mearriduvvon juo 1990-logus. Dan lassin lea mearkkašan veara, ahte sámi hálddašanguovllu olggobeale báikkiide čujuheaddji galbbain váilot systemáhtalaččat sámi buohtalasnamat. Dakkár galbenvuohki lea báikenammalága vuostá, daningo dat láhka ii leat ráddjejuvvon guoskat dušše fal sámegiela hálddašanguovllu suohkaniidda.</p>
<p>Suoma beale báikkiid nammabárat leat áidna namat Norgga beale sámi hálddašanguovllu olggobealde, mat leat luoddačujuhangalbbain čállojuvvon guovtti gillii ja main lea sámegiela báikenammanai dohkkehuvvon galbii. Dát nammabárat čájehit čielgasit, ahte luoddaeiseválddit sáhttet atnit nammabáraid maiddái luoddačujuhangalbbain, muhto das fuolakeahttá Norgga beale báikkiid namat eai leat galbejuvvon guovtti gillii báikenammalága njuolggadusaid mielde. Dan lassin Norgga beale suohkanatge eai leat vel dohkkehan buot buohtalasnamaid, mat berrešedje dasto adnojuvvot luoddačujuhangalbbain. <em type="bold">5.4.5 Gaskačujuhangalbbat </em></p>
<p>Gaskačujuhangalbbaid analysas guorahallojuvvojit báikenamat golmma tabeallas seamma láhkai go luoddačujuhangalbbainnai. Tabeallaid juohku čuovvu maiddái seammá málle go luoddačujuhangalbbaid tabeallain.</p>
<p><em type="bold">Tabealla 5.8 Gaskačujuhangalbbat báikkiide, mat leat sámegiela </em><em type="bold">hálddašanguovllus </em></p>
<p>Sámi</p>
<p>Sámi/ dáru</p>
<p>Dáru/ sámi</p>
<p>Dáru</p>
<p>N %</p>
<p>N %</p>
<p>N %</p>
<p>N %</p>
<p>Gáivuona suohkan/ Kåfjord kommune 1 100</p>
<p>Guovdageainnu suohkan/Kautokeino kommune 22 48 24 52</p>
<p>Kárášjoga gielda/ Karasjok kommune 4 11 7 18 27 71</p>
<p>Porsáŋggu gielda/ Porsanger kommune/ Porsangin komuuni 1 5 18 95</p>
<p>Deanu gielda/ Tana kommune 1 2 10 19 41 79</p>
<p>Unjárgga gielda/ Nesseby kommune 1 25 3 75</p>
<p>Oktii buot 27 17 18 11 1 1 114 71</p>
<p>Gáivuona suohkanis lea okta gaskačujuhangalba, man báiki lea sámegiela hálddašanguovllus. Dát leat <em type="italic">Olderdalen </em>, mii lea Gáivuona suohkanis. Galba lea dušše dárogillii. Gáivuona gaskačujuhangalbbain eai leat hálddašanguovllu eará suohkaniid namat mielde daningo dat suohkan lea geográfalaččat sierra viđa eará suohkanis, mat gullet dán analysii. </p>
<p>Porsáŋgu lea nubbi gielda, gos ii leat oktage gaskačujuhangalba, mas sámi hálddašanguovllu báikenamma livččii adnojuvvon guovtti gillii riekta báikenammalága mielde. Ovtta galbbas lea nammabárra <em type="italic">Karasjok </em><em type="italic">~ </em><em type="italic">Kárášjohka </em>, muhto namaid ortnet ii čuovo báikenammalága láhkaásahusaid váldonjuolggadusa iige galbanormálage. </p>
<p>Porsáŋggu gielddas lea maiddái gaskačujuhangalba, mas lea dušše dárogiel namma <em type="italic">Karasjok. </em></p>
<p>Porsáŋggu gielddas lea guovddášgili namma <em type="italic">Lakselv </em>merkejuvvon 14 gaskačujuhangalbii. Dán gilinamas leat juo 1990-logus mearriduvvon golmma gillii virggálaš namat, muhto ain, 20 jagi nammamearrádusa maŋŋá, lea dušše dárogiel namma anus gaskačujuhangalbbain. </p>
<p>Lea mearkkašahtti, ahte gaskačujuhangalbbain leat sámi guovllu guovddáš giliid báikenamat nugo <em type="italic">Guovdageaidnu </em>ja <em type="italic">Kárášjohka </em>hui eahpesystemáhtalaš vuogi mielde váldon vuhtii galbemis. Eanaš háviid leat dáid giliid dárogiel namat <em type="italic">Kautokeino </em>ja <em type="italic">Karasjok </em>adnojuvvon gaskačujuhangalbbain. </p>
<p>Guovdageainnu suohkanis lea namma <em type="italic">Karasjok </em>adnojuvvon 5 gaskačujuhangalbbas. Maiddái gilinamma <em type="italic">Kautokeino </em>lea ain dušše dárogillii 18 galbbas <em type="italic">. </em>Kárášjoga gielddas leat namat adnojuvvon eahpesystemáhtalaččat ná: namma <em type="italic">Karasjok </em>lea 9 gaskačujuhangalbbas ja nammabárra <em type="italic">Kárášjohka ~ Karasjok </em>lea 4 galbbas <em type="italic">. </em>Nugo ovddabealde juo namuhuvvui, Porsáŋggu gielddas lea namaid ortnetges nuppe gežiid <em type="italic">Karasjok </em><em type="italic">~ Kárášjohka </em>, mii lea ovtta gaskačujuhangalbbas. </p>
<p>Guovdageainnu suohkanis leat oktii buot 22 nama dahje 48 % dán joavkku namain, mat leat merkejuvvon gaskačujuhangalbbaide sámegillii. Lea dehálaš fuomášit, ahte galbbaide leat merkejuvvon golbma báikki, namalassii <em type="italic">Gievdneguoika, Šuoššjávri </em>ja <em type="italic">Biedjovággi </em>. Namma <em type="italic">Šuoššjávri </em>lea čállojuvvon njelljii Kárášjoga gielddas gaskačujuhangalbbaide. </p>
<p>Deanu gielddas lea 41 gaskačujuhangalbbas báikenamma merkejuvvon dárogillii. Dat lea 79 % dahje measta njeallje viđadasoasi dán joavkku galbbain. Gosii ovtta viđadasoasis, namalassii 19 % galbbain dahje 10 galbbas leat báikenamat merkejuvvon guovtti gillii. Ovtta galbbas lea namma sámegillii.</p>
<p>Deanu gielddas lea mearkkašan veara, ahte buohtalas báikenamat leat adnojuvvon erenoamáš eahpesystemáhtalaččat: 21 galbbas lea namma <em type="italic">Tanabru </em>,muhto 4 galbbas guovtti gillii <em type="italic">Deanušaldi ~ </em><em type="italic">Tanabru. </em>5 galbbas lea nammabárra <em type="italic">Kárášjohka ~ Karasjok , </em>ja 9 galbbasges lea namma dušše fal dárogillii <em type="italic">Karasjok </em>. Sihke <em type="italic">Deanušaldi </em>ja <em type="italic">Kárášjohka </em>leat mearriduvvon buohtalasnamat, muhto luoddaeiseválddit eai leat váldán vuhtii buohtalasnamaid oppanassiige konsekveanta vuogi mielde. Deanu gieldda gaskačujuhangalbbain lea maiddái báikenamma <em type="italic">Levajok </em>oktii buot 8 galbbas. Gielda lea mearridan juo jagi 1994 gilážii maiddái álgoálgosaš sámegiela nama <em type="italic">Leavvajohka. </em>Dábálaš báikenammagalbbas gal lea dán báikki namma <em type="italic">Leavvajohka </em>čállon riekta, muhto gaskačujuhangalbbain atnet luoddaeiseválddit ain dušše fal boares dáruiduhtton nammahámi. </p>
<p><em type="bold">Tabealla 5.9 Gaskačujuhangalbbat báikkiide, mat leat sámegiela </em><em type="bold">hálddašanguovllu olggobealde </em></p>
<p>Dáru</p>
<p>N %</p>
<p>Gáivuona suohkan/ Kåfjord kommune 12 100</p>
<p>Guovdageainnu suohkan/ Kautokeino kommune 9 100</p>
<p>Kárášjoga gielda/ Karasjok kommune 7 100</p>
<p>Porsáŋggu gielda/ Porsanger kommune/ Porsangin komuuni 56 100</p>
<p>Deanu gielda/ Tana kommune 38 100</p>
<p>Unjárgga gielda/ Nesseby kommune 22 100</p>
<p>Oktii buot 144 100</p>
<p>Sámi hálddašanguovllu guđa suohkanis leat gaskačujuhangalbbain oktii buot 144 báikenama, mat čujuhit báikkiide sámegiela hálddašanguovllu olggobealde. Buot dát namat leat merkejuvvon dárogillii. Galbbain ii leat obanassiige váldojuvvon vuhtii, ahte báikenammaláhka guoská maiddái sámegiela hálddašanguovllu olggobeale suohkaniidda. Sámi buohtalasnamat berrešedje váldojuvvot vuhtii maiddái dákkár galbbain. Dán joavkku galbbain leat báikenamat nugo <em type="italic">Vadsø, Alta </em>ja <em type="italic">Skibotn </em>, ja daidda namaide leat juo mearriduvvon sámi buohtalasnamat (gč. kapihttala 5.4.4). Dan lassin galbbain leat máŋga nama, maidda suohkanat eai leat vel mearridan sámegiela čállinvugiid, nugo omd. <em type="italic">Kirkenes </em>ja <em type="italic">Ifjord </em>. </p>
<p>Guovdageainnu suohkanis leat golbma gaskačujuhangalbba, main ii leat báikenamma muhto dárogiel tearbma <em type="italic">Riksgrensen. </em>Dát galbbat eai leat mielde 5.9 tabealla loguin, daningo galbbain ii leat báikenamma. Mearkkašahtti lea, ahte galbbain adnon tearbma lea dušše dárogillii eaige sámelága giellanjuolggadusat leat váldon vuhtii. </p>
<p><em type="bold">Tabealla 5.10 Gaskačujuhangalbbat Suoma beale báikkiide </em></p>
<p>Sámi/suoma</p>
<p>Suoma</p>
<p>N oassi</p>
<p>N oassi</p>
<p>Guovdageainnu suohkan/ Kautokeino kommune 4 4/4</p>
<p>Kárášjoga gielda/ Karasjok kommune 2 2/2</p>
<p>Deanu gielda/ Tana kommune 6 6/7 1 1/7</p>
<p>Unjárgga gielda/ Nesseby kommune 1 1/1</p>
<p>Oktii buot 7 7/14 7 7/14</p>
<p>Gaskačujuhangalbbain, maid namat čujuhit Suoma beallái, leat bealli namain (7 nama) čállojuvvon sáme- ja suomagillii ja bealli namain (7 nama) leat merkejuvvon suomagillii. Dat namat, mat leat dušše suomagillii, leat dattetge dakkárat, maidda leat buohtalasnamat sámegillii ja mat leat Suoma bealde virggálaš anus maiddái sámegillii, nugo omd. <em type="italic">Gáregasnjárga ~ Karigasniemi </em>dahje <em type="italic">Avvil ~ Ivalo. </em>Norgga beale galbbain leat buohtalasnamat nugo omd. <em type="italic">Avvil ~ Ivalo </em>muhtumin adnojuvvon galbbain, muhto eai systemáhtalaččat. </p>
<p>Nugo kapihttalis 5.4.4 tabealla 5.7 analysas čájehuvvui, de luoddačujuhangalbbain leat sáme- ja suomagiel namat adnojuvvon juo oalle systemáhtalaččat. Gaskačujuhangalbbain eai leat nammabárat vel konsekveanta váldon vuhtii. Suoma bealde čuvvojuvvo sámi giellaláhka systemáhtalaččat almmolaš luoddagalbemis (gč. omd. Helander 2013a). Danin Norgga bealdenai berrejit Davvi-Supmii čujuheaddji báikenamat merkejuvvot seamma láhkai go mo dat adnojuvvojit Suoma bealde, namalassii goappáge gillii (vrd. maiddái Trafikkskilt 2012a, 57). <em type="bold">5.4.6 Bálvalusgalbbat </em></p>
<p>Bálvalusgalbbaid joavkkus guorahallojuvvojit sihke galbbat, main leat báikenamat ja galbbat, main leat tearpmat. Fitnodagaid namat leat čuldojuvvon eret analysas nugo juo kapihttalis 5.3 lea čilgejuvvon.</p>
<p><em type="bold">Tabealla 5.11 Bálvalusgalbbaid báikenamat </em></p>
<p>Sámi</p>
<p>Sámi/ dáru</p>
<p>Dáru</p>
<p>Eaŋgals</p>
<p>N %</p>
<p>N %</p>
<p>N %</p>
<p>N %</p>
<p>Gáivuona suohkan/ Kåfjord kommune 2 50 2 50</p>
<p>Guovdageainnu suohkan/Kautokeino kommune 12 75 4 25</p>
<p>Kárášjoga gielda/ Karasjok kommune 2 25 4 50 2 25</p>
<p>Porsáŋggu gielda/ Porsanger kommune/ Porsangin komuuni 21 88 3 12</p>
<p>Deanu gielda/ Tana kommune 2 15 11 85</p>
<p>Unjárgga gielda/ Nesseby kommune 6 35 6 35 5 30</p>
<p>Oktii buot 22 27 16 19 41 50 3 4</p>
<p>Bálvalusgalbbain lea 22 galbbas sámegiel báikenamma. Dat lea badjelaš okta njealjádasoassi dahje 27 % galbbain. Dat galbbat leat Guovdageainnus, Kárášjogas, Deanus ja Unjárggas nugo omd. <em type="italic">Ássebákti </em>Kárášjogas. Dáin namain eai leat buohtalasnamat dáro- dahje kveanagillii. 16 galbbas, mii lea 19 % namain, lea sihke sáme- ja dárogiel namma mielde. Dalle go báikkis lea maiddái dárogiel namma, de sámi báikenamma ii leat álo dohkkehuvvon mielde buohtalasnamman. Dat mearkkaša, ahte luoddaeiseválddit eai čuovo dán joavkkusge konsekveanta nammaanu, muhto erohusat orrot dás manname suohkaniid mielde. Guovttegielat namat leat bálvalusgalbbain Gáivuonas, Guovdageainnus, Kárášjogas ja Unjárggas. Gáivuona galbbain lea rievtti mielde ásahusa namma, mii lea galbejuvvon guovtti gillii. Deanu ja Porsáŋggu gielddaid bálvalusgalbbain eai leat váldon sámi buohtalasnamat mielde, vaikko namat livčče muđuid anus guovtti gillii nugo omd. <em type="italic">Rávttošvuopmi ~ Stabbursdalen </em>ja <em type="italic">Vuollegeavŋŋis ~ Storfossen </em>. </p>
<p>Deanu gielddas leat báikenamat dárogillii 85 % galbbain ja Porsáŋggus lea 88 % namain dárogillii. Dáid suohkaniid bálvalusgalbbaid nammaválljemis eai leat dan dihte čuvvojuvvon báikenammalága ja galbanormála njuolggadusat. Porsáŋggu gielddas lea golmma galbbas namma <em type="italic">Silfar Canyon </em>. Dát namma lea ráhkaduvvon turisttaid váste eaŋgalsgillii. Guovllu gielat eai leat dán galbbas obanassiige váldon vuhtii. </p>
<p><em type="bold">Tabealla 5.12 Bálvalusgalbbaid tearpmat </em></p>
<p>Sámi</p>
<p>Sámi/ dáru</p>
<p>Dáru</p>
<p>N %</p>
<p>N %</p>
<p>N %</p>
<p>Gáivuona suohkan/ Kåfjord kommune 2 100</p>
<p>Guovdageainnu suohkan/ Kautokeino kommune 4 50 4 50</p>
<p>Kárášjoga gielda/ Karasjok kommune 4 50 4 50</p>
<p>Porsáŋggu gielda/ Porsanger kommune/ Porsangin komuuni 6 100</p>
<p>Deanu gielda/ Tana kommune 18 100</p>
<p>Unjárgga gielda/ Nesseby kommune 9 100</p>
<p>Oktii buot 4 8 4 8 43 84</p>
<p>Bálvalusgalbbaid tearbmaatnu lea eanaš dušše dárogillii sámegiela hálddašanguovllu suohkaniin, daningo 43 tearpma 51 tearpmas leat dárogillii. Dat lea 84 % dán galbajoavkku tearbmaanus. Guovdageainnu suohkanis lea njealji galbbas giellan sámegiella, mii vástida 8 % bálvalusgalbbain. Kárášjoga gielddas leat njealji galbbas buohtalagaid sáme- ja dárogiella. Dat mearkkaša, ahte easkka 8 % bálvalusgalbbain lea sihke sáme- ja dárogiella váldon vuhtii galbbaid tearbmaanus.</p>
<p>Dutkanguovllus leat ain suohkaniid mielde erohusat dađi mielde, makkár sámegiel tearpmat leat váldon atnui bálvalusgalbbain ja leago sámegiella dohkkehuvvon dan galbajoavkkus buohtalagaid dárogielain vai ii. Kárášjoga gielddas leat bálvalusgalbbat, main tearpmat leat biddjon sihke sáme- ja dárogillii, nugo omd. <em type="italic">kulturmuittut ~ kulturminner </em>(gč. gova 2). Seammá tearbma Unjárgga bálvalusgalbbain lea merkejuvvon dušše dárogillii. Kárášjoga gielddas lea maiddái <em type="italic">sámi musea ~ samisk museum </em>čállojuvvon bálvalusgalbbaide guovtti gillii. Eará suohkaniid sullasaš galbbain lea adnon dárogiel tearbma <em type="italic">museum </em>iige sámegiel tearbma <em type="italic">musea </em>leat váldon mielde. Dát ovdamearkkat čájehit, ahte bálvalusgalbbaid tearbmaanus eai čuvvojuvvo sámelága giellanjuolggadusat vel systemáhtalaččat. <em type="bold">5.4.7 Ii-geográfalaš galbbat </em></p>
<p>Dán analysas leat ráddjen guorahallat ii-geográfalaš galbbain dušše tearpmaid giellaanu. Maiddái ii-geográfalaš galbbain berre váldit vuhtii sámelága giellanjuolggadusaid § 3–2 sámegiela hálddašanguovllu suohkaniin.</p>
<p><em type="bold">Tabealla 5.13 Ii-geográfalaš galbbaid tearbmaatnu </em></p>
<p>Sámi</p>
<p>Sámi/ dáru</p>
<p>Suoma/ dáru/ eaŋgl</p>
<p>Sámi/ eaŋgl</p>
<p>Dáru</p>
<p>N %</p>
<p>N %</p>
<p>N %</p>
<p>N %</p>
<p>N %</p>
<p>Gáivuona suohkan/ Kåfjord kommune 16 100</p>
<p>Guovdageainnu suohkan Kautokeino kommune 7 16 36 84</p>
<p>Kárášjoga gielda/ Karasjok kommune 2 7 8 28 19 65</p>
<p>Porsáŋggu gielda/ Porsanger kommune/ Porsangin komuuni 38 100</p>
<p>Deanu gielda/ Tana kommune 4 8 2 4 4 8 41 80</p>
<p>Unjárgga gielda/ Nesseby kommune 11 100</p>
<p>Oktii buot 2 1 19 10 2 1 4 2 161 86</p>
<p>Ii-geográfalaš galbbain leat tearpmat adnojuvvon ain eanemustá dárogillii sámegiela hálddašanguovllu suohkaniin, 86 % dahje 161 galbbas. Tearpmat nugo omd <em type="italic">. </em><em type="italic">taxi </em>ja <em type="italic">radio </em>adnojuvvojit olu gielain eaige dat leat rievtti mielde dušše dárogiel tearpmat, muhto buorebutge riikkaidgaskasaš tearpmat. Go galbbain leat dárogiel tearpmat nugo omd. <em type="italic">vegkirke, eldresenter </em>ja <em type="italic">idrettsplass </em>, de sámegiela hálddašanguovllu suohkaniin galggaše sámelága giellanjuolggadusaid mielde váldit vuhtii maiddái sámegielat tearbmaanu. </p>
<p>Dán galbajoavkku áidna tearbma, mii lea galbejuvvon dušše sámegillii, lea <em type="italic">golfbána </em>Kárášjoga gielddas (7 %). Guovdageainnu, Kárášjoga ja Deanu gielddain leat muhtin ovdamearkkat das, ahte tearbmaatnu lea dohkkehuvvon muhtumin guovtti gillii ii-geográfalaš galbbaide. Kárášjoga gielddas leat tearpmat nugo <em type="italic">ráđđeviessu ~ rådhus, apotehka ~ apotek </em>ja <em type="italic">kulturmuittut ~ kulturminner. </em>Guovdageainnu suohkanis lea guovtti gillii omd. <em type="italic">boazonjuovahat ~ reinslakteri </em>. </p>
<p>Guovttegielat galbbaid oassi ii leat go vuos 10 % galbbaid tearbmaanus. Nugo tabealla čájeha, de ii-geográfalaš galbbaid giela válljemis leat erohusat suohkaniid mielde, daningo Gáivuona suohkanis ja Porsáŋggu ja Unjárgga gielddain ii leat dain galbbain vel váldon vuhtii sámegiel tearbmaatnu. Unjárgga gielddas lea guovtti ii-geográfalaš galbbas nammabárra <em type="italic">Enarestien ~ Anarášmáđii </em>, muhto danin go dát leat báikenamat, de dat eai leat tabealla loguin mielde. Unjárgga gieldda ii-geográfalaš galbbain eai leat sámegiel tearpmat vel váldojuvvon atnui. Danin lea dilli ain nu, ahte sámelága giellanjuolggadusat eai leat vel mangeláhkai systemáhtalaččat váldon vuhtii sámegiela hálddašanguovllu suohkaniid iigeográfalaš galbbain. <em type="bold">5.4.8 Diehtotávvalat </em></p>
<p>Diehtotávvaliid tabeallas eai leat Gáivuona suohkan ja Unjárgga gielda mielde, daningo dain suohkaniin eai leat diehtotávvalat.</p>
<p><em type="bold">Tabealla 5.14 Diehtotávvalat </em></p>
<p>Dáru/ suoma</p>
<p>Dáru/ eaŋgals/ ruošša</p>
<p>Dáru/ eaŋgals/ duiskka/ suoma</p>
<p>Dáru</p>
<p>N oassi</p>
<p>N oassi</p>
<p>N oassi</p>
<p>N oassi</p>
<p>Guovdageainnu suohkan/ Kautokeino kommune 3 3/3</p>
<p>Kárášjoga gielda/ Karasjok kommune 1 1/2 1 1/2</p>
<p>Porsáŋggu gielda/ Porsanger kommune/ Porsangin komuuni 4 4/6 2 2/6</p>
<p>Deanu gielda/ Tana Kommune 4 4/8 2 2/8 2 2/8</p>
<p>Oktii buot 5 5/19 4 4/19 6 6/19 4 4/19</p>
<p>Dutkanguovllu suohkaniin leat oktii buot 19 diehtotávvala. Ii ovttage diehtotávvalis leat diehtu čállojuvvon sámegillii, mii mearkkaša, ahte sámelága giellanjuolggadusaid § 3–2 giellagáibádus ii leat váldon vuhtii. Mearkkašan veara leat diehtotávvalat Kárášjoga ja Deanu gielddas, mat leat riikkaráji lahka. Dain galbbain lea diehtu Suoma ja Norgga ráji tuollostašuvnnaid birra, ja nu dát diehtu guoská sihke Norgga ja Suoma beale olbmuide. Sihke Norggas ja Suomas lea fámus sámi giellaláhka, muhto ii dainge galbbain leat diehtu biddjon sámegillii. <em type="bold">5.4.9 Sámi báikenamaid atnu dábálaš báikenamma-, luodda- ja </em><em type="bold">gaskačujuhangalbbain </em></p>
<p>Dán kapihttalis buohtastahttojuvvo, mo sámegiela hálddašanguovllu guđasuohkana guovddášgiliid namat leat galbejuvvon golmma galbajoavkkus: dábálaš báikenamma-, luoddačujuhan- ja gaskačujuhangalbbain. Dán oasi analysii leat válljejuvvon Romssa fylkkas <em type="italic">Olmmáivággi ~ Manndalen </em>ja Finn-márkkus <em type="italic">Guovdageaidnu ~ Kautokeino </em>, <em type="italic">Kárášjohka ~ Karasjok </em>, <em type="italic">Lakselv ~ Leavdnja ~ Lemmijoki </em>, <em type="italic">Deanušaldi ~ Tana bru </em>ja <em type="italic">Vuonnabahta ~ Varanger-botn </em>. </p>
<p>Oktii buot sámegiela hálddašanguovllu guđa suohkanis</p>
<p>Ovttaskas nammabáraid analysa čájeha, ahte <em type="italic">Kárášjohka </em>lea áidna namma, mii lea dušše sámegillii galbejuvvon guovtti luoddačujuhangalbbas. Muđuid leat buot eará namat adnojuvvon juogo buohtalasnamman, dahje dušše fal dárogiel namma lea adnojuvvon galbbas. </p>
<p>Go buohtastahttá dán govvosa dábálaš báikenamma-, luoddačujuhan- ja gaskačujuhangalbbaid, de sámi namaid mearri dađistaga unnu luodda- ja gaskačujuhangalbbain. Dábálaš báikenammagalbbain lea sámegiel buohtalasnamma 11 guovttegielat ja 3 golmmagielat galbbas. Dat lea 80 % dán nammajoavkku dábálaš báikenammagalbbain. Áidna namma, mii ii leat systemáhtalaččat dábálaš báikenammagalbbas, lea <em type="italic">Deanušaldi </em>, mii lea vel golmma galbbas dušše dárogillii. Romssa bealde lea gal dábálaš báikenammagalbbas 100 % guovtti gillii, muhto dás lea sáhka dušše ovtta galbbas, masa lea biddjon namma <em type="italic">Olmmáivággi ~ Manndalen </em>báikenammalága mielde guovtti gillii. </p>
<p>Luoddačujuhangalbbain lea sámi buohtalasnamma mielde sullii 40 % galbbain, namalassii 24 galbbas oktii buot 58 galbbas. Romssa fylkkas fas luoddačujuhangalbbain lea 100 % nammaatnu dušše fal dárogillii. Geavadis dat mearkkaša, ahte namma <em type="italic">Manndalen </em>lea 11 luoddačujuhangalbbas, iige sámi buohtalasnamma <em type="italic">Olmmáivággi </em>leat dain galbbain váldojuvvon mielde. Ii ovttage gaskačujuhangalbbas leat Romssa fylkkas báikenamma guovtti gillii. 21122183334900 %10 %20 %30 %40 %50 %60 %70 %80 %90 %100 % </p>
<p>Báikenammagalba</p>
<p>Luoddačujuhangalba</p>
<p>Gaskačujuhangalba</p>
<p>Sámegiella</p>
<p>Sámegiella - Dárogiella</p>
<p>Dárog. - Sámeg. – Kveanag</p>
<p>Dárogiella</p>
<p>Nammabáraid dárogiel namma adnojuvvo áidna namman eanemustá gaskačujuhangalbbain, oktii buot 90 galbbas. Sáme- ja dárogillii leat namat merkejuvvon 18 geardde, mii lea badjelaš 10 % gaskačujuhangalbbaid mearis.</p>
<p>Lea mearkkašahtti, ahte omd. sámi namma <em type="italic">Guovdageaidnu </em>ii adnojuvvo ovttage gaskačujuhangalbbas, muhto dárogiel namma <em type="italic">Kautokeino </em>lea oktii buot 22 galbbas dán dutkanguovllus. Galbanormálas lea čielga ráva, ahte guovttegielat namat sáhttet adnojuvvot sihke luodda- ja gaskačujuhangalbbain (gč. kap. 5.2.4 ja maiddái Trafikkskilt 2012a, 57). Dát njuolggadus ii leat dattetge dássážii čuvvojuvvon systemáhtalaččat. </p>
<p>Govus 5.1 čájeha čielgasit, ahte vaikko dát sámi buohtalasnamat lea juo máŋga jagi dassái mearriduvvon, de dat illá váldojuvvojit virggálaš atnui, dahje ahte nammabáraid atnu ii leat Norgga beale Sámis vel lahkage systemáhtalaš. <em type="bold">5.5 Oktiigeassu: Mo luodda dás ovddosguvlui ? </em></p>
<p>Dán artihkkalis lea čájehuvvon, ahte vaikko sámelága giellanjuolggadusat ja báikenammaláhka leat leamaš fámus juo badjel 20 jagi, de sámegiela hálddašanguvlui gullevaš guđa suohkanis eai leat dát lágat vel systemáhtalaččat vuhtii váldojuvvon almmolaš johtolatgalbbain. </p>
<p>Sámelága giellanjuolggadusain § 3-2 celko, ahte dieđáhusat, mat leat oaivvilduvvon juogo olles dahje oassái hálddašanguovllu álbmogis, galget leat sihke sáme- ja dárogillii (Sámeláhka 2008). Johtolatgalbbaid terminologiija gullá dakkár dieđuide, mii lea guovllu álbmogii oaivvilduvvon, ja danin sámelága giellanjuolggadusaid berre váldit vuhtii maiddái johtolatgalbbaid giellaválljemis ja tearbmaanus. Analysa čájeha, ahte sámegiella dahje sámegielat tearpmat leat hui sporádalaččat váldon vuhtii johtolatgalbbain. Ii-geográfalaš galbbaid ja bálvalusgalbbaid tearbmagiela válljemis leat erohusat suohkaniid mielde. Diehtotávvaliin ii leat sámegiella váldon vel vuhtii obanassiige.</p>
<p>Luoddaeiseválddiin váilot njuolggadusat, mo sámelága giellanjuolggadusat berrejit váldojuvvot vuhtii johtolatgalbbain, dalle go sámegiela hálddašanguovllu suohkaniin adnojuvvojit tearpmat dahje gielalaš dieđut. Galbanormálas leat namuhuvvon girje- ja ođđadárogiella, muhto ii sámegiella eaige sámelága giellanjuolggadusat (vrd. Trafikkskilt 2012b, 37).</p>
<p>Johtolatgalbbaid sámegiela terminologiijabargu ii sáhte leat dušše ovttaskas suohkana ovddasvástádussan, muhto terminologalaš gažaldagat galget dárkkistuvvot ja guorahallojuvvot sámi giellaorgánain, vai almmolaš galbbain adnojuvvojit normerejuvvon ja dohkkehuvvon sámegiel tearpmat. Galbanormálii berre dan dihte lasihit njuolggadusaid, mo sámegiella galgá váldojuvvot vuhtii sámegiela hálddašanguovllus ja ahte tearpmaid ja sámegiel dajaldagaid galget sámi giellaorgánat dárkkistit ja dohkkehit. Sámegiela vuhtiiváldin maiddái almmolaš galbemis lea oassi sámi álbmoga gielalaš vuoigatvuođaid ollašuhttimis. Dan dihte almmolaš orgánaid geatnegasvuohta lea fuolahit, ahte maiddái dat giellaláhka čuvvojuvvo. Sámi báikenamaid virggálaš atnu lea regulerejuvvon báikenammalágas. Analysa čájeha, ahte dábálaš luoddagalbbain leat sámiid gielalaš rievttit dássážii ollašuvvan buoremusat, daningo ovttagielat sámi namaid ja buohtalasnamaid leat dađistaga galbegoahtán.</p>
<p>Analysa čájeha dattetge, ahte sámi báikenamat eai adnojuvvo johtolatgalbbain vel systemáhtalaččat. Vaikko máŋggat galbbat leat biddjon maŋimuš 20 jagi áigge go báikenammaláhka lea leamaš fámus jagi 1991 rájes, de muhtumin leat sámi namat dohkkehuvvon mielde, nuppe vuoro fas seammalágan galbbain lea anus dušše dárogiel namma. Analysaguovllus leat maiddái erohusat suohkaniid mielde, daningo muhtumin nammabárra lea váldon vuhtii ovtta suohkana galbbain, muhto ii nuppi suohkana seammalágan galbbain. Danin sámegiel báikenamaid anus leat ain eahpesystemáhtalašvuođat dan guđa suohkanis. Fylkkaid luoddaeiseválddiin orrot váilume buori siskkáldas rutiinnat, mo nannet johtolatgalbbaid giellaanu čuovvuma ja dárkkisteami, daningo dálá dilli ii leat dohkálaš lágaid ulbmiliid ektui.</p>
<p>Lea čielggas, ahte ii sáhte vuordit, ahte go man nu báikenama čállinvuohki mearriduvvo, de dat galggašii dakkaviđe biddjot galbbaide. Lea dattetge gažaldat, man guhká dahje man galle jagi galgá vuordit ovdal go mearriduvvon čállinvuohki váldojuvvo vuhtii báikenamaid almmolaš anus. Báikenammaláhkii dárbbašuvvojit čielgasat njuolggadusat dan birra, makkár áiggis mearriduvvon čállinvuogit galget leat almmolaš anus.</p>
<p>Galbanormálas leat njuolggadusat, ahte báikenamaid galgá kontrolleret ovdal go ođđa galbbat biddjojuvvojit (Trafikkskilt 2012a, 56). Njuolggadusain čuožžu ná:</p>
<p>Ved all utskifting av gamle vegvisningsskilt og oppsetting av nye skilt skal det kontrolleres om skrivemåten av visningsmålene er i samsvar med reglene i stadnamnlova. Den viktigste kilden er Sentralt stedsnavnregister ved Statens kartverk.</p>
<p>Dát guorahallan lea čájehan, ahte luoddaeiseválddit eai čuovo álo dán njuolggadusa erenoamážit luodda- ja gaskačujuhangalbbaid giellaanus, daningo mearriduvvon sámi buohtalasnamat eai biddjo álo ođđa galbbaide. Dat mearkkaša dan, ahte ođđa galbbat biddjojuvvojit báikenammalága njuolggadusaid vuostá. Sámi hálddašanguovllu suohkaniin leat maŋimuš jagiid áigge ođastuvvon erenoamážit luodda- ja gaskačujuhangalbbat nugo gova 11 ovdamearkkat čájehit. Galbbain leat ain báikenamat dušše fal dárogillii.</p>
<p><em type="bold">Govva 11. </em>2000-logus ođastuvvon luodda- ja gaskačujuhangalbbat Guovdageainnus ja Kárášjogas. </p>
<p>Gova 11 galbbat čájehit, ahte juo 1990-logus mearriduvvon sámegiel báikenamaid čállinvuogit eai leat dohkkehuvvon galbbaide báikenammalága ja galbanormála njuolggadusaid mielde. Dát leat ovdamearkkat, mo báikenammaláhka ja galbanormála eai čuvvojuvvo.</p>
<p>Báikenammalága láhkaásahusain § 7-4 celko, ahte jus lea praktihkalaš sivaid geažil earenoamáš váttis atnit máŋga nama, de sáhttá válljet namaid gaskkas dihto kriteraid mielde. Nugo galbbaid nammaatnu lea dálá dilis, de sámi namat eai leat dábálaččat guđđojuvvon eret dán paragráfa vuođul. Ii sáhte leat praktihkalaččat erenoamáš váttis atnit omd. luoddačujuhangalbbas sámi buohtalasnama, go seammalágan luoddačujuhusain lea muhtumin biddjon sámi buohtalasnamma galbii. Gova 11 galbbain lea maiddái veadjemeahttun dulkot, ahte livččii praktihkalaš sivaid geažil erenoamáš váttis atnit maiddái sámegiel namaid dain galbbain nugo eaktun lea láhkaásahusaid mielde. Dát galbenvuohki čujuha baicce dasa, ahte lea ain sáhka eahpesystemáhtalašvuođas dan hárrái, mo sámi báikenamat váldojuvvojit vuhtii johtolatgalbbain.</p>
<p>Lea dattetge mearkkašahtti, ahte galbanormálas lea njuolggadussan, ahte go lea dárbbašlaš válljet dáro-, sáme- ja kveanagiela nama gaskkas, de galgá deattuhit, guđemuš namas lea guhkimus árbevierru ja guđemuš nama dovdet buoremusat dan báikkis. (Trafikkskilt 2012a, 57). Dát njuolggadus, ahte go lea dárbbašlaš válljet nama, ii čuovo báikenammalága láhkaásahusaid § 7-4, man mielde galgá leat praktihkalaš sivaid geažil earenoamáš váttis atnit máŋga nama, ovdal go sáhttá válljet eret buohtalasnamaid. Galbanormála njuolggadus berre danin rievdaduvvot čavgabun nu, ahte dat čuovvu láhkaásahusaid. </p>
<p>Dán artihkkala analysa čájeha maiddái, ahte sámi báikenamat, mat leat sámegiela hálddašanguovllu olggobealde, illá váldojuvvojit vuhtii johtolatgalbbain. Báikenammaláhka ii guoskka dušše fal sámi hálddašanguovllu suohkaniid sámi namaide, muhto buot sámi namaid virggálaš atnui, go dat devdet báikenammalága § 9-2 kriteraid. Galbanormálii lea dárbu lasihit čielga dieđuid dán ášši birra, daningo dat ii leat oba namuhuvvonge dálá njuolggadusain. Galbbaid analysa orru čujuheame dasa, ahte fylkkaid luoddadoaimmahagat dulkojit báikenammalága nu, ahte dat guoská dušše sámi hálddašanguovllu suohkaniidda. Dát dulkojupmi ii leat báikenammalága mielde, ja berre danin deattuhuvvot ja čilgejuvvot buorebut galbanormálas.</p>
<p>Guovtte- ja máŋggagielat tearpmaid ja báikenamaid anus johtolatgalbbain leat maiddái ekonomalaš konsekveanssat. Go Norggas leat gielaide guoskevaš lágat fámus, de guovddáš eiseválddit berrejit dáhkidit, ahte leat maiddái ekonomalaš rámmat bidjat fápmui lágaid mielde gáibiduvvon doaimmaid, nugo jura omd. ođastit galbbaid nu, ahte dat devdet lágaid gáibádusaid. Fylkkaid luoddadoaimmahagaide berre ekonomalaččat dáhkiduvvot vejolašvuohta dađistaga ođastit johtolatgalbbaid giellalága ja báikenammalága njuolggadusaid mielde.</p>
<p>Suohkaniin lea maiddái geatnegasvuohta čuovvut Norgga lágaid ja fuolahit, ahte sámelága giellanjuolggadusat čuvvojuvvojit ee. johtolatgalbbaid tearbmaanus ja ahte sámi báikenamat váldojuvvojit virggálaš atnui báikenammalága gáibádusaid mielde. Báikenammalága § 5-2 mielde suohkanat mearridit ee. gilinamaid čállinvugiid. Dát analysa lea čájehan, ahte leat máŋggat namat, mat leat sáddejuvvon suohkaniidda mearrideapmái, muhto suohkanat eai leat dássái mearridan buohtalas sámi namaid čállinvugiid. Dákkár dáhpáhusain suohkanat eai čuovo báikenammalága, muhto baicce easttadit sámi báikenamaid beassamis virggálaš atnui (gč. maiddái Helander 2013a, b).</p>
<p>Suohkanat berrejit maiddái aktiivvalaččat čuovvut, ahte mearriduvvon sámi namat váldojuvvojit systemáhtalaš atnui. Go omd. namain nugo <em type="italic">Karasjok </em>, <em type="italic">Kautokeino, Manndalen, Karlebotn, Lakselv, Tana bru </em>eai leat vel sámi buohtalasnamat váldojuvvon systemáhtalaš atnui, de berrejit suohkanat maiddái ásahit buoret rutiinnaid čuovvut, ahte nammamearrádusat vuhtii váldojuvvojit almmolaš oktavuođain. </p>
<p>Báikenammalága § 10-1 mielde lea váidinvejolašvuohta, mii guoská sihke nama čállinvuohkái ja nama atnui. Jus namma adnojuvvo boastut dahje dat ii adnojuvvo virggálaš oktavuođain, de ášši sáhttá váidit dan departementii, man vuollái ášši gullá. Jus fas nama čállinvuohki ii mearriduvvo, de dan sáhttá váidit báikenammaváiddalávdegoddái. Ná celko báikenammalágas:</p>
<p>Feilbruk eller manglande bruk av stadnamn etter § 9 kan påklagast til overordna departement. Klage over manglande vedtak kan påklagast til klagenemnda.</p>
<p>Nugo dát analysanai čájeha, de leat olu báikenamat, mat eai leat vel váldojuvvon virggálaš atnui. Dasa lassin leat olu sámi namat, maid čállinvuogit eai leat vel mearriduvvon. Das fuolakeahttá sámi báikenamaide guoskevaš áššit leat unnán váidojuvvon. Dat sáhttá čujuhit ee. dasa, ahte omd. organisašuvnnat main lea váidinvuoigatvuohta, eai dovdda báikenammalága doarvái bures, vai dieđášedje váidinvejolašvuođa birra. Sámediggedieđáhusas sámegiela birra lea čilgejuvvon, ahte sámelága giellanjuolggadusatge eai čuvvojuvvo, muhto ovttaskas olbmuide orru leame váttis diehtit, mo galget váidit giellalága rihkkumiid. Sámediggi evttoha árvvoštallat ásahit bearráigeahččoortnega, mii bearráigeahččá almmolaš etáhtaid (Sámediggedieđáhus 2012, 23). Lea čielggas, ahte dákkár gozihanorgána doibmii galggašii gullat sihke sámelága giellanjuolggadusaid čuovvun ja dan lassin maiddái báikenammalága goziheapmi.</p>
<p>Norggas lea buorre giellapolitihkka, mii váldá vuhtii maiddái sámi álbmoga gielalaš rivttiid. Váttisvuohtan lea dattetge ain, ahte oppalaš giellapolitihkka ii leat vel bures implementerejuvvon báikkálaš dássái daningo almmolaš orgánat nugo máŋggat suohkanat ja fylkkaid luoddaeiseválddit eai čuovo vel systemáhtalaččat lágaid. Sihke sámelága giellanjuolggadusat ja báikenammaláhka leat leamaš fámus juo badjelaš 20 jagi, muhto báikkálaš ja guovllolaš dási almmolaš orgánain orrot ain váilume buorit rutiinnat, mo dát lágat galget váldojuvvot vuhtii geavatlaš doaimmain. Luoddaeiseválddiid iežaset rávvehusain (Trafikkskilt 2012a, 54) deattuhuvvo, ahte stedsnavnene er en viktig del av landets kulturarv. Skiltmyndighetene har et særlig ansvar for å forvalte denne kulturarven ved bruken av stedsnavn på offentlige trafikkskilt. Vegvisningsskiltene er særlig iøynefallende og formidlere av stedsnavn.</p>
<p>Maiddái sámi báikenamain lea seammaárvosaš riekti kulturárbin go dárogiel báikenamain. Danin luoddaeiseválddiid geatnegasvuohta lea atnit fuola, ahte maiddái sámi báikenamat fuolahuvvojit luoddagalbendoaimmain seamma prinsihpaid mielde go dárogiel namatnai.</p>
<p><em type="bold">Gáldut </em></p>
<p>FAK 2013: Sámelága giellanjuolggadusat ja sámegielaid hálddašanguovlu. –http://www.regjeringen.no/se/dep/fad/fadd/samepolitihkka/samegielageavaheapmi/samelaga-giellanjuolggadusat-ja-samegiel.html?id=633281</p>
<p>FOR 2005: Forskrift om forvaltningsområdet for samisk språk. FOR 2005-06-17 nr 657. – http://www.lovdata.no/cgi-wift/ldles?doc=/sf/sf/sf-20050617-0657.html</p>
<p>Helander, Kaisa Rautio 2001: Samiske og norske kommunenavn i Norge - dobbeltnavn eller tospråklige navn? – Namn i en föränderlig värld. Rapport från den tolfte nordiska namnforskarkongressen. Skrifter utgivna av Svenska litteratursällskapet i Finland. Helsingfors. 246–259.</p>
<p>Helander, Kaisa Rautio 2008: Namat dan nammii. Sámi báikenamaid dáruiduhttin</p>
<p>Várjjaga guovllus Norgga uniovdnaáiggi loahpas. Dieđut 1, 2008. Sámi allaskuvla, Guovdageaidnu.</p>
<p>Helander, Kaisa Rautio 2009a: Sámi báikenammadutkan – gielladiehtaga ja fágaidrasttideaddji bálgáid alde. – Sáhkavuoruin sáhkan. Dieđut 1, 2009. Sámi allaskuvla, Guovdageaidnu. 22–41.</p>
<p>Helander, Kaisa Rautio 2009b: Toponymic Silence and Sámi Place Names during the</p>
<p>Growth of the Norwegian Nation State. – Critical Toponymies. The Contested Politics of Place Naming. Eds Berg, Lawrence D. &amp; Vuolteenaho, Jani. Ashgate, Surrey. 253–266.</p>
<p>Helander, Kaisa Rautio 2009c: Renaming Indigenous Toponymy in Official Use in the</p>
<p>Light of Contact Onomastic Theories. – Names in Multi-Lingual, Multi-Cultural and Multi-Ethnic Contact. Proceedings of the 23rd International Congress of Onomastic Sciences. Toronto, Canada. 492–500.</p>
<p>Helander, Kaisa Rautio 2013a: The Power of Administration in the Official Recognition of Indigenous Place Names in the Nordic Countries. – Names: People, Places, Perceptions and Power. Multilingual Matters. Almmustahttojuvvome.</p>
</body></document>
