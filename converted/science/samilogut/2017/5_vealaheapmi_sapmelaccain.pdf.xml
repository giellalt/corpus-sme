<document xml:lang="sme" id="no_id"><header><title>Vealaheapmi sápmelaččain geain leat hedjonan doaibmanávccat</title><genre code="science"/><author><person firstname="Ketil Lenert" lastname="Hansen" sex="m" born="" nationality=""/></author><year>2017</year><wordcount>4373</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/5._vealaheapmi_sapmelaccain_geain_leat_hedjonan_doaibmanavccat_0.pdf</origFileName><parallel_text xml:lang="nob" location="5_diskriminering_av_samer.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision$; </version></header><body><p><em type="bold">5 Vealaheapmi sápmelaččain geain </em><em type="bold">leat hedjonan doaibmanávccat </em></p>
<p><em type="bold">Ketil Lenert Hansen, </em>PhD, vuosttasamanueansa, UiT Norgga árktalaš universitehta- UiT, campus Tromsa </p>
<p>Čoahkkáigeassu</p>
<p><em type="italic">Máŋgga davviriikkalaš dutkamušas boahtá ovdan ahte sápmelaččat geain leat hedjonan </em><em type="italic">doaibmanávccat vásihit gielalaš, kultuvrralaš ja stigmatiserejeaddji hehttehusaid servodat </em><em type="italic">oassálastimis. Dán kapihttalis váldit váldoáššálaččat ovdan dehálaš gávdnosiid vealaheami </em><em type="italic">ektui sápmelaččain geain leat hedjonan doaibmanávccat, mat ovdal leat almmuhuvvon </em><em type="italic">raporttain ja artihkkaliin norggabeale Sámis. </em></p>
<p><em type="italic">Sápmelaččat vásihit dávjá vaššicealkámušaid, vealaheami ja givssideami dáláš Norggas. </em></p>
<p><em type="italic">Maŋemuš áiggi leat oaidnán máŋga ášši rasisttalaš ovdanbuktimiiguin ja medias leat leamaš </em><em type="italic">ollu loavkideaddji cealkámušat sápmelaččaid ektui ja erenoamážit neahttadebáhtain, </em><em type="italic">vuorrástuhtti eatnat. Vástideaddjit geat dieđihit vealaheami dieđihit maiddái dávjjibut heajut </em>ieš-árvvoštallojuvvon dearvvašvuođa, eanet psyhkalaš streassa ja heajut loaktima ja čálggu. </p>
<p><em type="italic">Sápmelaččat geain leat hedjonan doaibmanávccat vásihit givssideami ja vealaheami </em><em type="italic"><span type="quote">“juogo/dahje”</span> ja <span type="quote">“sihke/ja”</span> sin sámevuođa ja hedjonan doaibmanávccaid dihte. Ollu </em><em type="italic">sápmelaččat geain leat hedjonan doaibmanávccat leat vásihan givssideami skuvllas, </em><em type="italic">almmolašvuođa deaivvademiin ja go leat ožžon medisiinnalaš divššu, muhto maid neahtas ja </em><em type="italic">báikkálaš servodagas, gávppis dahje restauráŋŋa fitnamis ja bargoohcama oktavuođas. Dát </em><em type="italic">daguhit stuorit vára (sosiála) marginaliseremii ja heajos psyhkalaš dearvvašvuhtii. </em></p>
<p><em type="italic">Sápmelaččat geain leat hedjonan doaibmanávccat leat erenoamáš suojeheames joavku geaid </em><em type="italic">lea erenoamáš dehálaš fuolahit dan geatnegasvuođa ektui mii čuovvu ovttadássásaš </em><em type="italic">dearvvašvuođa- ja fuolahusbálvalusa ja eamiálbmot stáhtusa Norggas. </em><em type="bold">5.1 Álggahus </em></p>
<p>Norgga dáláš čálgovuogádat šattai duohtan 1950- ja 1960-logus. Dalle dearvvašvuođa- ja sosiálasektora almmolaš bálvalusat ásahuvvo, seammás go vejolašvuohta gazzat oahpu nannejuvvui. Davviriikkalaš vuogádat mii lea Norggas galgá sihkkarastit buohkaide rievtti addosiidda. Vuođđojurdda čálgostáhtain lea ahte stáhta lea váldán badjelasas ovddasvástádusa sihkkarastit buohkaide servodagas čálggu. Earret eará galgá sidjiide geain ii leat alddiineaset vejolašvuohta ealihit iežaset, sihkkarastojuvvot eallinláhki ja buorre birgenláhki (Vårdal, 2010) . Máŋga dutkamuša sihke Norggas ja Ruoŧas čájehit ahte sápmelaččat geain leat hedjonan doaibmanávccat vásihit gielalaš, kultuvrralaš ja stigmatiserejeaddji hehttehusaid servodat oassálastimis (Edin-Liljegren &amp; Flyckt, 2017; Melbøe, Johnsen, Fredreheim, &amp; Hansen, 2016;</p>
<p>Uttjek, 2016) . Dat hehttehusat daguhit lassinoađi doaibmaváttisvuođaide ja váddudit sosiála oktavuođaid, bearašoktavuođaid, oahpu, barggu, astoáiggi, deaivvadeami dearvvašvuođadoaimmahusain ja eará veahkkeásahusaiguin (diagnostiseren, dikšun, rehabiliteren) ja váddudit buori mielváikkuhan vejolašvuođa masa lea lágalaš riekti.</p>
<p>Mánáid-, nuoraid-, ja bearašdirektoráhta (Bufdir) lea áigodagas 2014-2017 ruhtadan davviriikkalaš ovttasbarggu, maid Nordens Välfärdscenter lea jođihan, ja mii lea háhkan eanet dieđuid olbmuid birra geain leat hedjonan doaibmanávccat ja geain lea sápmelaš duogáš. </p>
<p>Vuosttaš oassi dán barggus lea leamaš ráhkadit diehtovárdosa dutkamiin ja relevánta girjjálašvuođas. Dat bargu lea doaimmahuvvon davviriikkalaš prošeaktan ja Nordens</p>
<p>Välfärdscenter (Huuva, 2014b), čálli Kaisa Huuva bokte, lea ráhkadan čuovvovaš diehtovárdosa: <span type="quote">”Olbmot geain leat doaibmahehttejumit ja sámi duogáš”</span> (Huuva, 2014a) . UiT</p>
<p>Norgga Árkatalaš Universitehta Campus Harstad álggahii 2015:s stuora dutkanprošeavtta namain: <span type="quote">”Máŋggabealatvuohta ja gierdevašvuohta”</span>. Dát prošeakta galgá addit eanet dieđuid doaibmanávccahisvuođa birra sámi servodagain, mo olbmot vásihit iežaset eallindili, bargoeallima, skuvladili, astoáiggi, dehálaš rievdamiid eallimis, sosiála oktavuođaid ja bearašoktavuođaid, deaivvadeami dearvvašvuođadoaimmahusain ja eará veahkkeásahusaiguin, ja mo lea sin vealaheami stáhtus ja sin demokráhtalaš oassálastin. Prošeavtta vuosttaš oasseraporta (čálliiguin: Line Melbøe, Bjørn-Eirik Johnsen, Gunn Elin Fredreheim ja Ketil</p>
<p>Lenert Hansen) ilmmai 2016:s namain: <span type="quote">”Situasjonen til samer med funksjonsnedsettelse”</span> (Melbøe et al., 2016) . Aitto almmuhuvvui maiddái prošeaktaraporta ruoŧabeale Sámis: <span type="quote">”Eallindilit sámiin doaibmahehttehusain Ruoŧas”</span> (Uttjek, 2016) , čállán Margaretha Uttjek,</p>
<p>Umeå universitehtas ja ” Eavttut sámiide doaibmahehttehusain sámi hálddahusgielddain</p>
<p>Ruoŧas” (Edin-Liljegren &amp; Flyckt, 2017) čállán Anette Edin-Liljegren ja Kia Flyckt, </p>
<p>Glesbygdsmedicinskt centrum, Västerbottens Läns landsting. 2017 čavčča ilmmai maid suoma raporta: <span type="quote">”Experiences of inclusion and welfare services among Finnish Sámi with disabilities”</span>.</p>
<p>Skábmamánu 9. b. 2017 almmuhuvvui ja publiserejuvvui vuosttaš raporta kvantitatiiva oasis norggabeale prošeavttas. Dat raporta kárte eallindiliid sámi guovlluin olbmuin geain leat doaimmashehttejumit (Gjertsen, 2017) .</p>
<p>Dát kapihtal čielggada váldoáššálaččat dehálaš gávdnosiid mat gusket vealaheapmái sápmelaččain geain leat hedjonan doaibmanávccat, dieđuid mat ovdal leat almmuhuvvon iešguđet dáhtágálduin, raporttain ja artihkkaliin norggabeale Sámis.</p>
<p>Govva © Ketil Lenert Hansen <em type="bold">5.2 Doabačielggadeapmi: hedjonan doaibmanávccat </em></p>
<p>ON konvenšuvdna vuoigatvuođain mat gusket olbmuide geain leat hedjonan doaibmanávccat, definere vealahanvuođu ná artihkal 1:s nuppi lađđásis: <em type="italic">«Olbmot geain leat hedjonan doaibmanávccat leat ee. olbmot geain leat guhkesáiggi </em><em type="italic">fysalaš, mentála, intellektuála dahje eará doaibmanávccahisvuohta mii čuohcá </em><em type="italic">dovddaipmárdussii, ja dat ovttas iešguđetlágan hehttehusaiguin heađuštit sin </em><em type="italic">ollislaččat ja beaktilit searvamis servodatdoaimmaide, seamma láhkai go earát.1 </em></p>
<p>Doaba <em type="italic">hedjonan doaibmanávccat </em>(funksjonsnedsetting) čujuha fysalaš, psyhkalaš dahje intellektuála hedjonan doaibmanávccaide. Norggas ipmirduvvojit hedjonan doaibmanávccat relašuvnnalaš perspektiivvas. Dat mielddisbuktá ahte eat geahča dušše iešvuođaid indiviiddas, muhto maiddái áššiide servodagas ja indiviiddaid ja servodaga gaskasaš oktavuođaid ("Slik har jeg det i dag: Rapport om levekår for mennesker med utviklingshemming," 2013) . </p>
<p>Vealahanláhkalávdegoddi definere doahpaga hedjonan doaibmanávccat čuovvovaččat: <em type="italic">”Hedjonan doaibmanávccat siskkilda fysalaš, psyhkalaš ja kognitiiva doaibmamiid. </em></p>
<p><em type="italic">Fysalaš doaibmamat leat ovdamearka dihte lihkadeami-, oainnu- ja guludoaibmamat. </em></p>
<p><em type="italic">Hedjonan psyhkalaš doaibmanávccaiguin oaivvilduvvojit buozalmasvuođat ja </em><em type="italic">dilálašvuođat maid rehkenastet psyhkalaš dávdan. Hedjonan kognitiiva </em><em type="italic">doaibmanávccat siskkildit hedjonan návccaid mentála proseassain nugo muittus, </em><em type="italic">gielas, diehtogieđahallama ektui, váttisvuohtačoavdima, ja máhtu ja vásáhus háhkama </em><em type="italic">ektui </em>((Vealahanláhkalávdegoddi, 2009) . </p>
<p>Hedjonan doaibmanávccat sáhttet vuolgán buozanvuođas, lápmašuvvamis dahje leat riegádeamis. Bistevaš dávddat, syndromat dahje sivat nugo váibmosivva, diabetes, ástmá, asperger syndroma dahje ADHD gullet danne maiddái definišuvdnii. Psyhkalaš ja fysalaš gárrenávnnassorjjasvuohta adno buozalmasvuohtan mii sáhttá daguhit hedjonan doaibmanávccaid (Mánáid- ja dásseárvodepartemeanta 2013). Doaimmashehttejupmi lea 1 http://www.un.org/disabilities/convention/conventionfull.shtml oktasaš namahus iešguđetlágan dearvvašvuođadiliide ja diagnosaide mat mielddisbuktet kognitiiva hedjonan doaibmanávccaid iešguđet meari dáfus. Lohku galle olbmo Norggas leat geain lea doaimmashehttejupmi lea merrojuvvon sullii 1-3% álbmogis ("Frihet og likeverd : om mennesker med utviklingshemming," 2013) . <em type="bold">5.3 Hedjonan doaibmanávccaid gávdnoštupmi sámi </em><em type="bold">álbmogis </em></p>
<p>Ii leat álki defineret geat leat sápmelaččat Norggas. Ii oktage dieđe juste man galle sápmelačča orrot dáláš Norggas (Pettersen &amp; Magritt, 2015) . Dan sivas go Norga ii čohkke almmolaš statistihka das geat definerejit iežaset sápmelažžan. Dat ii leat dahkkon 1970 álbmotlohkama rájes, mas Statistihkalaš guovddášdoaimmahat (SGD) jearai njeallje gažaldaga sámegiela ja identitehta birra ássiin muhtun suohkaniin, guovlluin olggobealde stuora gávpogiid davábeale</p>
<p>Sáltoduoddara (Aubert, 1978) . Vuollegis meroštallan 1970 álbmotlohkama vuođul, čujuha ahte</p>
<p>Norggas orrot sullii 40 000 sápmelačča, vejolaččat lea jierpmálaš meroštallan 50 000 – 60 000 (Pettersen &amp; Brustad, 2015) , ja soaitá lohku leat 75 000 (Huuva, 2014a) , go váldá vuhtii maŋemus njealljelogi jagi álbmotlassáneami. Dain geavahit sullii 25 000 olbmo sámegiela beaivválaš eallimis (Solbakk &amp; Biti, 2004) .</p>
<p>Eai leat logut dasa galle olbmo leat geain leat hedjonan doaibmanávccat ja sápmelaš duogáš (Huuva, 2014b). Jus váldit vuođu iešdieđihuvvon doaibmanávccahisvuođain nugo našunála bargoeallinguorahallan čájehii maid Statistihkalaš guovddášdoaimmahat doaimmahii 2013:s, de boahtá ovdan ahte lahka 17 % (dat lohku lea rievddadan 15% ja 18% gaskkas áigodaga 2002-2013) vástideddjiin álbmogis agis 15-66 jagi dieđihit muhtun lágan hedjonan doaibmanávccaid, definerejuvvon fysalaš dahje psyhkalaš bistevaš dearvvašvuođaváddun. Dain ledje 43 % barggus, álbmogis muđui lei barggus 74 proseanta (Bø &amp; Håland, 2013) . Jus daid loguid geavahit sámi álbmogis, ja lohkat ahte Norgga sámi álbmot lea lagabui 75 000 olbmo, de galggaše leat 12 750 olbmo geain lea sápmelaš duogáš geain leat muhtun lágan hedjonan doaibmanávccat (Huuva, 2014a) . <em type="bold">5.4 Dilálašvuohta sápmelaččain geain leat hedjonan </em><em type="bold">doaibmanávccat </em></p>
<p>Muhtun váldogávnnus raporttas <em type="italic"><span type="quote">”Situasjonen til samer med funksjonsnedsettelse”</span> (Melbøe et </em><em type="italic">al., 2016) </em>lea ahte dás ii leat sáhka ovtta dilálašvuođas, muhto máŋggalágan dilálašvuođain, mat leat čadnon bajásšaddaneavttuide, iežaset sámi duogáža čatnašupmái, gillii, sámi orrunguvlui, ahkái, sohkabeallái, makkár doaibmanávccahisvuohta lea ja nu ain (Melbøe et al., 2016) . Dat čuvgeha kompleksitehta ja máŋggabealatvuođa sámi servodagas ja dan oktavuođain stuoraservodahkii. </p>
<p>Raporta čájeha ahte ollu sápmelaččat geain leat hedjonan doaibmanávccat guddet mielddis kultuvrralaš vásáhusaid ja eallináicamiid mat dahket duogáža dasa mo sii ipmirdit ja lahkonit iežaset leahkimii ja dávdii (Melbøe et al., 2016) . Dat čatnasit gillii, ja giellaipmárdussii, jurddavuohkái, sohkii ja bearašstruktuvrii, tabuide, dáruiduhttima ja revitaliserema historjái, gulahallanvugiide, kultuvrralaš kodaide, dávdaipmárdussii, oskkoldahkii (leastadianisma) ja vuoiŋŋalašvuhtii ja luondduipmárdussii (Melbøe et al., 2016) . Dan mearkkašumi lea ságaškuššan Jens-Ivar Nergård girjjis <span type="quote">«Den levende erfaring»</span>. <em type="bold">5.5 Ovttadássásaš dearvvašvuođa- ja fuolahusbálvalusat </em><em type="bold">sápmelaččaide geain leat hedjonan doaibmanávccat </em></p>
<p>Ovttadássásaš dearvvašvuođa- ja fuolahusbálvalusat lea politihkalaš mihttu Norggas, ja lea oassi norgga lágas. Norggas lea sierra ovddasvástádus addit ovttadássásaš dearvvašvuođa- ja fuolahusbálvalusaid sápmelaččaide sin eamiálbmot stáhtusa olis (Sosiála- ja dearvvašvuođadepartemeanta, 1995).</p>
<p>Našunála dearvvašvuođa- ja fuolahusplánas 2011-2015 čilgejuvvo ovttadássásaš dearvvašvuođabálvalus ná: <em type="italic">”Dearvvašvuođa- ja fuolahusbálvalusat galget leat ovttadássásaččat olles álbmogii ja </em><em type="italic">heivehuvvon iešguđetlágan dárbbuide, vuordámušaide ja ipmárdusaide dasa mat leat </em><em type="italic">buorit čovdosat dearvvašvuođaváttisvuođaide. Buorre gulahallan, rabasvuohta ja </em><em type="italic">doahttalus iešguđetláganvuođaide […] lea mearrideaddji kvalitehtii geavaheaddji ja </em><em type="italic">dearvvašvuođa- ja sosiálabargiid gaskasaš deaivvadeamis. Buorre dulkonbálvalus </em><em type="italic">gelbbolaš dulkkaiguin ja buorre guldaleapmi pasieanttaid deaivvadeamis lea eaktun </em><em type="italic">ovttadássásašvuhtii. Gielalaš láhčin lea dárbbašlaš sihkkarastin dihte diehtojođu, nu </em><em type="italic">ahte beliin lea oktasaš ipmárdus plánemis, heiveheamis ja čuovvoleamis” </em><em type="italic">(Dearvvašvuođa- ja fuolahusdepartemeanta 2011). </em></p>
<p>Geatnegasvuohta addit ovttadássásaš dearvvašvuođa- ja fuolahusbálvalusaid sápmelaččaide geain leat hedjonan doaibmanávccat lea belohahkii čuovus njuolga dearvvašvuođalágain, muhto maiddái oppalaš geatnegasvuođas vealahanláhkaortnega dáfus.</p>
<p>Sihke dearvvašvuođalágat ja vealahanláhkaortnegat leat nannejuvvon Norgga riikkaidgaskasaš geatnegasvuođaid bokte maid leat váldán badjelasas iešguđetlágan olmmošvuoigatvuođakonvenšuvnnaiguin (LDO, 2011) 2.</p>
<p>Ovttadássásaš dearvvašvuođa- ja fuolahusbálvalusat eaktudit ahte sáhttá oažžut ovttalágan vejolašvuođa, kvalitehta ja bohtosa. Dat ollašuvvo go dearvvašvuođa- ja fuolahusbálvalusat láhčet dili ovttaskas pasientii (maiddái sápmelaččaide geain leat hedjonan doaibmanávccat) nu ahte oažžu ollašuvvot gáibádusa mii lea ovttadássásaš vejolašvuohta fuolahussii ja dikšumii.</p>
<p>Bálvalusat galget addit seamma buori kvalitehta buot geavaheddjiide, ja mihttu lea ovttaláganvuohta bohtosiin. Duohta ovttadássásaš dikšofálaldat mearkkaša ahte pasieanttat dahje bálvalusa geavaheaddjit iešguđetlágan dárbbuiguin ja eavttuiguin muhtumin ožžot sierralágan meannudeami, heivehuvvon guhtege eallindillái, doaibmanávccaide, kultuvrralaš ja gielalaš duogážii. Ovttalágan meannudeapmi olbmuiguin geain leat iešguđetlágan eavttut dávjá eai atte ovttalágan bohtosiid. Bálvalusat fertejit danne heivehuvvot ovttaskas olbmo doaibmadássái (C. R. Olsen, 2011) . 2 http://www.ldo.no/globalassets/arkiv/nyheter/loft-helsekrav-til-statsrad-og-kommunene/likeverdige-helsetjenester---funn-rad--krav.pdf</p>
<p>Čájáhusgovva © Ketil Lenert Hansen <em type="bold">5.6 Struktuvrralaš vealaheapmi, dearvvašvuođa- ja </em><em type="bold">fuolahusbálvalusat ja doaibmanávccahisvuohta </em></p>
<p>Doaba struktuvrralaš (dahje institušuvnnalaš) vealaheapmi lea veahá earálágan go dat doahpagat mat čilgejit konkrehta vealaheaddji daguid. Dat guoskkaha bajitdási struktuvrraide mat leat huksejuvvon ja hábmejuvvon nu ahte das leat vuogádaga siste dihto vealaheaddji čuozahusat (eahpenjuolga vealaheapmi). Dat sáhttet leat struktuvrrat máŋgga dásis, bajit dási servodatlaš struktuvrraid rájes gitta struktuvrraide smávva organisašuvnnain (Holgersen &amp;</p>
<p>Lovutvalget for lov mot etnisk, 2002) . <em type="italic">“Lea dokumenterejuvvon ahte sápmelaččat, ja erenoamážit sápmelaččat geain leat </em><em type="italic">hedjonan doaibmanávccat, deaividit gielalaš ja kultuvrralaš hehttehusaid mat daguhit </em><em type="italic">lassinoađi váttisvuođaide ja dahket váttisin sihke oahpu, diagnostiserema, divššu, </em><em type="italic">rehabiliterema ja geavaheaddjidiehtojođu. Dat ii vástit dan vuoigatvuhtii mii </em><em type="italic">sápmelaččain lea álgoálbmogin duohta dásseárvui eará norgalaš stádaboargáriid </em><em type="italic">ektui, iige riektái oažžut doaibmabijuid mat vuosttildit negatiiva vealaheami”. (Sosiála- </em><em type="italic">ja dearvvašvuođadepartemeanta 2001) . </em></p>
<p>Vealaheapmi mearkkaša ahte muhtumiiguin láhttejuvvo heajubut go earáiguin ovdamearka dihte sin sohkabeale, čearddalašvuođa, hedjonan doaibmanávccaid, oskkoldaga dahje sin seksuála soju dihte. Govdadit daddjon definerejuvvo vealaheapmi dahkun masa vuođđun leat duohta dahje navdojuvvon persovnnalaš iešvuođat mat ožžot negatiiva váikkuhusaid eaŋkilolbmui3. Vealaheapmi sáhttá leat dakkár dahku ja dadjamuš mat vásihuvvojit loavkideapmin, soardimin dahje hiddjádussan. Maiddái ovttalágan meannudeapmi mii addá iešguđetlágan vuorrováikkuhusa iešguđetlágan joavkkuide danne go leat iešguđetláganat, lea struktuvrralaš vealaheapmi ("Slik har jeg det i dag: Rapport om levekår for mennesker med utviklingshemming," 2013) .</p>
<p>Vealahan- ja beasatlašvuođalága mihttu lea ovddidit ovttadássásašvuođa ja easttadit vealaheami, nugo aitto fal dearvvašvuođadoaimmahagas. Jus pasieanttat geain lea sápmelaš duogáš vásihit hehttehusaid dearvvašvuođadoaimmahusa deaivvademiin de sáhttá dat leat vealaheami dihte dahje eahpeáššálaš sierralágan meannudeapmi sin kultuvrralaš dahje gielalaš duogáža dihte. Njuolggo vealaheapmi sáhttá dáhpáhuvvat go olbmuiguin geain lea sápmelaš duogáš meannuduvvo heajubut go earáiguin seamma dilis. Eahpenjuolggo vealaheapmi lea earálágan vealaheapmi mas praksisa orru neutrála vuohki, muhto mii daguha ahte olbmot geain lea sápmelaš duogáš biddjojit heajut sajádahkii go earát (Vealahan- ja beasatlašvuođaláhka) (Mánáid- ja dásseárvodepartemeanta, 2008). Váilevaš dearvvašvuođa- ja fuolahusbálvalusaid láhčin, sáhttá leat ovdamearkan eahpenjuolga vealaheapmái. Muhtun ovdamearka dasa sáhttá leat jus sámegielat doaimmashehttejuvvon pasieantta ii oaččo dulkafálaldaga gulahallan dihte dearvvašvuođabargiiguin. Go meannuda buohkaiguin seamma ládje, go pasieanttain leat iešguđetlágan dárbbut ja eavttut, de váikkuha dat nu ahte muhtun ii oaččo ovttadássásaš divššu.</p>
<p>Sierrafálaldat muhtumiidda ipmirduvvo danne dárbbašlaš doaibman vai sáhttá addit ovttadássásaš meannudeami ja olahit ovttalágan bohtosa. 3 http://www.ldo.no/globalassets/03_nyheter-og-fag/publikasjoner/hatytringer_og_hatkriminalitet_rapport.pdf</p>
<p>Dutkan čájeha ahte sápmelaččat vásihit hástalusaid dearvvašvuođabálvalusa oktavuođain, dakkáriid mat čuožžilit go dearvvašvuođabálvalusas váilu giella- ja kulturgelbbolašvuohta.</p>
<p>Sámegielat pasieanttat leat oppalaččat eanet duhtameahttumat suohkanlaš doavtterbálvalusain go dárogielagat. Lea dokumenterejuvvon ahte sápmelaš pasieanttat geain leat psyhkalaš váttut vásihit heajut dikšobealálašvuođa norgalaš dikšuiguin go maid dáčča pasieanttat dahket, almma ahte dan fáhtejit dikšut4.. Bohtosat čájehit ahte lea stuorit vejolašvuohta positiiva dikšobohtosii jus pasieanttas ja dikšus lea seamma etnalaš duogáš5. Sápmelaš pasieanttat (psyhkalaš dearvvašvuođadoaimmahagas) ávkkástallet dávjjibut (go dáčča pasieanttat) molssaevttolaš dikšuid, nugo árbevirolaš veahkeheddjiid, ja sámi pasieanttat váillahit vuoiŋŋalaš ja oskkolaš dimenšuvnna psyhkalaš dearvvašvuođadoaimmahagas.</p>
<p>Raporttat mat leat čállon Norggas ja Ruoŧas sápmelaččaid birra geain leat hedjonan doaibmanávccat orrot čájeheame ahte čálgovuogádat vuosttažettiin lea heivehuvvon majoritehtaálbmogii ja ii leat heivehuvvon sámi álbmogii (Melbøe et al., 2016; Uttjek, 2016) .</p>
<p>Go ovdamearka dihte dearvvašvuođa- ja fuolahusbálvalusat leat dušše dárogillii, ja kultuvrralaš konteavsttas mii gullá majoritehtii, de lea várra ahte sáhttá dáhpáhuvvot boasttu gulahallan sámi geavaheaddji ja veahkkedoaimmahaga gaskkas mii fas sáhttá daguhit ahte sámi geavaheaddji ii olat ollislaččat iežas dárbbuiguin (Nergård, 2006) . Raporttas <span type="quote">”Situasjonen til samer med funksjonsnedsettelse”</span> gos leat jearahallan olbmuid geain lea sápmelaš duogáš ja geain lea muhtunlágan diagnosa iežaset hedjonan doaibmanávccaid olis, boahtá ovdan ahte norgga čálgodoaimmahaga deaivvademiin jávká sápmelaš etnisitehta fokusa duohkai maid bidjet doaibmanávccahisvuhtii (Melbøe et al., 2016) .</p>
<p>Čálgodoaimmahat fállá viidát standardiserejuvvon bálvalusaid mat leat heivehuvvon majoritehtaservodahkii ja –kultuvrii.</p>
<p>Ovttadássásaš dearvvašvuođabálvalusat sámi álbmogii, lea dat mo geavaheaddjit vásihit bálvalusaid. Nugo dulkonbálvalusaid sámegiela-dárogiela gaskkas, duhtavašvuohta bálvalusain, dearvvašvuođabargiid sámi kulturgelbbolašvuohta ja gielalašvuohta (K. L.</p>
<p>Hansen, 2012) . 4 (Sørlie &amp; Nergard, 2005) 5 (Møllersen, Sexton, &amp; Holte, 2009)</p>
<p>Sápmelaččat geain leat hedjonan doaibmanávccat vásihit dávjá dearvvašvuođa- ja fuolahusbálvalus fálaldagaid mat eai leat heivehuvvon sin kultuvrii, identitehtii ja árvvuide.</p>
<p>Olbmuin geain lea sápmelaš duogáš ja leat hedjonan doaibmanávccat leat máŋga seamma hástalusa go majoritehtaálbmogis, dasa lassin leat sis hástalusat mat čatnasit sin sámi kultuvrii, gillii, identitehtii ja eallinvuohkái (Melbøe et al., 2016) . Ollu sápmelaččat geain leat hedjonan doaibmanávccat dadjet ahte sii deaivvadit dearvvašvuođa- ja fuolahusbálvalusfálaldagain mas lea váilevaš kultuvrralaš ipmárdus sámi kultuvrii ja identitehtii. Dattetge leat spiehkastagat,</p>
<p>SANKS (Sámi našuvnnalaš gealbobálvalus – psykalaš dearvvašvuođasuddjen ja gárrendilledikšu) namuhuvvo ásahussan mas lea sámi kulturipmárdus psykiátralaš veahkkefálaldaga siskkobeale (Melbøe et al.,2016) . SANKS lea sihke našunála gelbbolašvuođabálvalus ja guovllupsyhkalaš guovddáš (GPG).</p>
<p>Našunála gelbbolašvuođabálvalus galgá veahkkin fuolahit ahte sámi álbmot olles Norggas oažžu ovttadássásaš fálaldaga. Dearvvašvuođabargit olles riikkas sáhttet maiddái váldit oktavuođa</p>
<p>SANKS:n ja oažžut rávvagiid ja bagadusaid. Sin bargu olggosguvlui lea lassin klinihkalaš bargui, okta deháleamos bargguin SANKS:s Namalassii diehtojuohkin sámi kulturipmárdusas ii-sápmelaš dearvvašvuođabargoustibiidda iešguđet dásis. <em type="bold">5.7 Guorahallamat givssideamis, vealaheamis, </em><em type="bold">loavkideamis ja veahkaválddis sápmelaččain geain leat hedjonan doaibmanávccat </em></p>
<p>Sápmelaččat vásihit dávjá vaššicealkámušaid, vealaheami ja givssideami dáláš Norggas (Ketil</p>
<p>Lenert Hansen, 2016) . Maŋemus áiggi leat mii vásihan máŋga rasisttalaš ovdanbuktima ja ahte mearri man ollu loavkideaddji dadjamušat sápmelaččaid ektui medias leat leamaš, ja erenoamážit neahttadebáhtain, lea vuorrástuhtti ollu (K. L. Hansen, 2017) . Go sápmelaččat vealahuvvot roavva sániiguin, sápmelašcukcasiiguin, neahttahárdimiin ja dahkaluddanjuoigamiin, de dat lea oassin beaivválašrasismmas maid máŋga sápmelačča šaddet dovdat (Ketil Lenert Hansen, 2012) . Mu dutkan mii lea oassin dearvvašvuohta- ja eallinláhkeguorahallamis sápmelaččain ja earáin Gaska-Norggas ja Davvi-Norggas (SAMINOR 1 guorahallan ja SAMINOR 2 guorahallan oassi 1 – doaimmahan Sámi dearvvašvuođadutkama guovddáš, UiT Norgga Árktalaš Universitehta) čájeha ahte dál sápmelaččat vásihit njealljegeardde eanet vealaheami go majoritehtanorgalaččat (K.L. Hansen,</p>
<p>Minton, Friborg , &amp; Sørlie, 2017) . Olbmot geat dieđihedje vealaheami dieđihedje maiddái dávjjibut heajut iešvásihuvvon dearvvašvuođa, eanet psyhkalaš streassa ja heajut loaktima ja čálggu (Friborg, Sørlie, &amp; Hansen, 2017; K. L. Hansen, Melhus, &amp; Lund, 2010; K. L. Hansen &amp; Sorlie, 2012). Lea dattetge vuhtton ahte individuála fáktorat nugo nanu persovnnalašvuohta ja bearaš doarjja leat suodjaleaddji fáktorat (daid negatiiva dearvvašvuođaváikkuhusaide mat vealaheamis leat) sápmelaččaide geain lea nanu sámi identitehtadovdu (Friborg et al., 2017) .</p>
<p>Lea ágga jáhkkit ahte sápmelaččat geain leat hedjonan doaibmanávccat sáhttet vásihit givssideami iežaset sámevuođa dihte ja hedjonan doaibmanávccaid dihte. Aitto čađahuvvon riikkaviidosaš jearahallaniskosis (T. Olsen, Vedeler, Elvegård, &amp; Eriksen, 2016) olbmuin geain leat hedjonan doaibmanávccat boahtá ovdan ahte ollugat vásihit vaššicealkámušaid, mii lea lahka givssideami, rasisma ja vealaheami. 391 olbmo 947 olbmos (41%) dadjet ahte sii leat vásihan muhtunlágan dahje máŋggalágan loavkideaddji cealkámušaid. Dat leat dáhpáhuvvon dávjjimusat skuvla oktavuođas, barggus, iešguđetlágan almmolaš arenain ja ránnjágottis, ja eanas háviid lea son gii dadjá daid, olmmoš gean dovdá ovdalaččas. Okta njealjádas oassi dan guorahallamis dieđiha ahte leat vásihan ovtta- dahje máŋggalágan vaššicealkámušaid eará ákkaid dihte go sin hedjonan doaibmanávccaid dihte, dat sáhtte leat sohkabeali, liikeivnni, čearddalašduogáža, oskkoldaga dahje seksuála identitehta dihte (T. Olsen et al., 2016) . Dan guorahallamis eai leat goitge sierra logut juste vealaheapmái olbmuin geain leat hedjonan doaibmanávccat.</p>
<p>Mu maŋemus dutkanprošeavttas (SAMINOR 2 oassi 1 guorahallamis) čohkkejuvvui 2012:s dáhtá čearddalašvuođas, iešvásihuvvon vealaheamis ja maid oaivvildedje vealaheapmái sivvan.</p>
<p>Okta vástádus molssaeavttuin lei doaibmahehttejupmi. Guorahallan dahkkui 25 suohkanis viđa davimus fylkkas. Oktiibuot vástidedje 11 600 iskosa, dain lei 3928:s (33,9 % buohkain) sápmelaš duogáš (sámegiella, čearddalaš duogáš ja/dahje iešvásihuvvon čearddalašvuohta).</p>
<p>Guorahallama bovdehus sáddejuvvui poasttain, ja oasseváldit sáhtte vástidit gažadanskovi bokte mii lei mielddusin dahje web-čovdosiin. Guorahallan lea čilgejuvvon dárkilit sierra vuođuštusartihkkalis (Brustad, Hansen, Broderstad, Hansen, &amp; Melhus, 2014) .</p>
<p>Dan guorahallamis definerejuvvui vealaheapmi čuovvovaččat: <em type="italic">“Vealaheapmi dáhpáhuvvá go olbmuin dahje muhtun joavkku olbmuiguin meannudit unnit </em><em type="italic">ovdamunálaččat go earáiguin ovdamearka dihte čearddalašvuođa, oskkoldaga, jáhku, </em><em type="italic">doaibmahehttejumi, agi dahje seksuála soju dihte”. </em></p>
<p>Guorahallamis boahtá ovdan ahte sii geat vástidedje ahte sii leat vealahuvvon, sis dieđihedje eanas sápmelaččat čearddalaš vealaheami, 4,1 % (101:s 2451 vástideaddjis) olles guorahallama joavkkus dadje ahte lei sin doaibmahehttejumi dihte. Dat lea gaskal 1,0 % ja 1,9 % olles sámi álbmogis, gitta das mo definere sámi čearddalašvuođa, geahča tabealla 5.1. Dat lea sullii duppalit nu ollu go norgga majoritehtaálbmoga lohku, mas vástideddjiid lohku lei gaskal 0,6 % (nissonat) ja 0,9 % (dievddut) (tabealla 5.1). Sohkabealejuohku lei ovttamađe. (50 dievddu ja 51 nissona) 48 % (48 olbmo 101:s) lei sápmelaš duogáš. Dain geain lei sápmelaš duogáš orro 54 % sámegiela hálddašanguovllus (K.L. Hansen et al., 2017) . Sápmelaš dievddut geain lei nanu sámi čatnašupmi dieđihedje alimus vealaheami oahppanváttuid dihte (tabealla 5.1).</p>
<p><em type="bold">Tabealla 5.1 Sápmelaččat (nanu sámi čatnašumiin) ja eai-sápmelaččat </em><em type="bold">(dáččat) geat dieđihedje vealaheami doaibmahehttejumi ja oahppanváttuid dihte, sohkabeliid mielde. Proseanta. (i Hansen et al. 2017) </em></p>
<p>Sápmelaččat (nanu sámi čatnašumiin)</p>
<p>Iešdieđihuvvon sápmelašvuohta</p>
<p>Sápmelaš bearašduogáš</p>
<p>Ii-sápmelaš majoritehta</p>
<p>Čearddalaš vealaheapmi (dievddut) 33.3 15.0 3.9 2.4</p>
<p>Čearddalaš vealaheapmi (nissonat) 31.9 17.0 3.3 2.9</p>
<p>Lea vásihan vealaheami doaibmahehttejumi dihte (dievddut) 1,0 1,6 1,9 0,9</p>
<p>Lea vásihan vealaheami doaibmahehttejumi dihte (nissonat) 1,1 1,3 1,3 0,6</p>
<p>Lea vásihan vealaheami oahppanváttuid dihte (dievddut) 2,9 1,8 2,3 1,4</p>
<p>Lea vásihan vealaheami oahppanváttuid dihte (nissonat) 1,5 1,1 1,6 0,9</p>
<p>Gáldu: (K.L. Hansen et al., 2017)</p>
<p>Sii geat dieđihedje vealaheami doaibmahehttejumi dihte, dadje ahte sii doivo vealaheapmi dáhpáhuvai ovddemusat sin buozalmasvuođa ja oahppanváttuid dihte (eanet sápmelaš dievddut vásihedje vealaheami oahppanváttuideaset dihte go majoritehtaálbmogis). Sii dieđihedje ahte vealaheapmi dáhpáhuvai váldoáššálaččat almmolašvuođa deaivvademiin ja go galge oažžut medisiinnalaš divššu, muhto maiddái neahtas ja báikkálašservodagas, gávppis dahje restauráŋŋa fitnamis ja go ohce barggu. Gažaldahkii gii lei vealahan sin, dieđihedje dávjjimusat almmolaš bargiid ja olbmuid geain lea seamma čearddalaš duogáš go sis. Dat ahte dán guorahallamis oalle moattes vástidedje ahte sii leat vealahuvvon doaibmahehttejumiset dihte sáhttá leat go doaba doaibmahehttejupmi assosiere doahpagii doaimmashehttejupmi, iige doahpagii hedjonan doaibmanávccaide, mii lea eanet fátmmasteaddji doaba (K.L. Hansen et al., 2017) .</p>
<p>Sámi logut muitalit 9:s muitaluvvui ahte skuvla lea dat servodatarena gos eanemus sápmelaččat leat vásihan vealaheami ("Sámi logut muitalit 9 : čielggaduvvon sámi statistihkka 2016," 2016) .</p>
<p>Ollu sápmelaččain geain leat hedjonan doaibmanávccat leat garra vásáhusat skuvlla ja skuvlavázzima oktavuođas, oktan negatiiva vásáhusaiguin givssideami dihte. 42% (31 sápmelačča geain leat hedjonan doaibmanávccat) oasseváldiin dutkamušas <span type="quote">”Situasjonen til samer med funksjonsnedsettelse”</span> dieđihit iešguđetlágan vásáhusaid givssideamis (fysalaš, psyhkalaš ja njálmmálaš) skuvla árgabeaivvis (Melbøe et al., 2016) . Dan jearahallanguorahallamis muitalit muhtumat ahte givssideapmi čatnasa sin hedjonan doaibmanávccaide. Muhtumat vástidit ahte lea sin sámevuođa dihte, ja muhtumat vástidit sivvan sihke sin sápmelašvuođa ja hedjonan doaibmanávccaid. Sii givssiduvvojit sihke sápmelaš ja dáčča mielohppiin. Ollu sápmelaččat geain leat hedjonan doaibmanávccat leat vásihan garra skuvlaárgabeaivvi givssidemiin, ja dán guorahallama oasseváldit muitalit ahte skuvla unnán doaimmahii givssidanváttisvuhtii ja dan heaittiheami ektui (Melbøe et al., 2016) .</p>
<p>Suoma raporttas: <span type="quote">”Experiences of inclusion and welfare services among Finnish Sámi with disabilities”</span> boahtá ovdan ahte vuorrasit ja nuorat sápmelaččat geain leat hedjonan doaibmanávccat vásihit vealaheapmi goabbat ládje. Boarráseamos informánttaid vásáhus vealaheamis čatnasa sápmelaččaid assimilerenpolitihkkii skuvllas. Unnánat sis leat vásihan vealaheami bajásšattadettiin doaibmanávccahisvuođaset dihte, muhto dadjet ahte rávis olmmožin leat vásihan vealaheami bargoeallimis doaibmanávccahisvuođaset dihte. Nuorra sápmelaččat vásihit ahte vealaheapmi čatnasa sin hedjonan doaibmanávccaide ja vealaheapmi maid leat vásihan lea eanet eahpenjuolga (subtiila) láhkásaš, ja dat gártá jávkkohahkii vealaheami ektui maid vásihit hedjonan doaibmanávccaid di hte (Hokkanen, 2007).</p>
<p>Raporttas: <span type="quote">”Karlegging av levekårene til personer med utviklingshemming i samiske områder”</span> (Gjertsen, 2017) , čájehit čállit ahte sápmelaččat geain lea doaimmashehttejupmi, dávjjibut go olbmot geain lea doaimmashehttejupmi muhto ii leat sápmelaš duogáš/identitehta, vásihit ahte sidjiide hupmet fasttiid, vásihit áitimiid ja veahkaválddi (Gjertsen, 2017) . Dan guorahallamis (7) čájehit, geahča tabealla 3.1, ahte doaimmashehttejuvvon olbmot geain lea sámi duogaš/identitehta (n=27), leat vásihan ahte muhtun lea dadjan fasttiid sidjiide (42% versus 35%), ahte muhtun lea hárdán sin (48% versus 29%), ahte muhtun lea áitán lápmašuhttit sin (33% versus 11%), ja/dahje ahte muhtun lea lápmašuhttán sin (19% versus 11%) dávjjibut go doaimmashehttejuvvon olbmot geain ii leat sápmelaš duogáš/identitehta (n=47). Ja eanet nissonat go dievddut leat vásihan loavkideaddji dadjamušaid, áitagiid ja veahkaválddi (Gjertsen, 2017) . Diehtit maiddái eará dutkamis (SAMINOR 2 dutkamis) ahte sámi nissonat (geain lea nana sápmelaš čatnašupmi) vásihit eanet sohkabealat vealaheami go norgalaš majoritehtanissonat (12% versus 3%) (K.L. Hansen et al., 2017) ja ahte sámi nissonat dávjjibut vásihit veahkaválddi (emošunála, fysalaš ja seksuálalaš) go norgga majoritehtanissonat (49% versus 35%) (Eriksen, Hansen, Javo, &amp; Schei, 2015) , geahča tabealla 3.2.</p>
<p><em type="bold">Tabealla 5.2 Doaimmashehttejuvvon olbmot sápmelaš ja ii-sápmelaš </em><em type="bold">duogážiin/identitehtain geat leat vásihan iešguđetlágan vealaheami. Proseanta. (i Gjertsen et al. 2017) </em></p>
<p><em type="bold">Doaimmashehttejuvvon </em><em type="bold">olbmot geain lea sápmelaš </em><em type="bold">duogáš/identitehta (n=27) </em></p>
<p><em type="bold">Doaimmashehttejuvvon </em><em type="bold">olbmot geain ii leat </em><em type="bold">sápmelaš </em><em type="bold">duogáš/identitehta (n=47) </em></p>
<p>Lea vásihan ahte muhtumat lea dadjan fasttiid. 42 35</p>
<p>Lea vásihan ahte muhtun lea hárdán 48 29</p>
<p>Lea vásihan ahte muhtun lea áitán lápmašuhttit 33 11</p>
<p>Lea vásihan ahte muhtun lea lápmašuhttán 19 11</p>
<p>Gáldu: (Gjertsen, 2017)</p>
<p><em type="bold">Tabealla 5.3 Sápmelaš nissonat (nanu sámi čatnašumiin) ja eai-sápmelaš </em><em type="bold">majoritehtanissonat (dáččat) geat leat vásihan sohkabealát vealaheami ja veahkaválddi. Proseanta. (i Eriksen et al. 2015 og Hansen et al. 2017 </em></p>
<p><em type="bold">Sápmelaš nissonat (nanu </em><em type="bold">sámi čatnašumiin) </em></p>
<p><em type="bold">Eai-sápmelaš </em><em type="bold">majoritehtanissonat </em></p>
<p>Lea vásihan sohkabealát vealaheami Gáldu: (26) 12 3</p>
<p>Lea vásihan veahkaválddi (emošunála, fysalaš ja seksuála) Gáldu: (34) 49 35</p>
<p>Gáldu: (K.L. Hansen et al., 2017) ja (Eriksen et al., 2015)</p>
<p>Vaikko ollu sápmelaččat leat vásihan vealaheami, de leat unnán sápmelaččat geat leat leamaš oktavuođas Dásseárvo- ja vealahanáittardeddjiin (LDO). Das lea sáhka eahpeluohttámušvuođas veahkkeapparáhttii. Mis eai leat logut das man ollu sápmelaččat dieđihit vaššicealkámušaid politiijaide. Ovdalaš almmuhusat leat čájehan ahte dušše 1,8% sápmelaččain geat dieđihit ahte leat vásihan vealaheami, leat leamaš oktavuođaš LDO:n (Ketil Lenert Hansen, 2016) . Sáhttit árvidit ahte lea sullii seamma mearri sápmelaččain geain leat hedjonan doaibmahehttejupmi geat váldet oktavuođa almmolašvuođain oažžun dihte suodjalusa vealaheami ja vaššicealkámušaid vuostá. <em type="bold">5.8 Psykososiála dearvvašvuohta ja vealaheapmi </em></p>
<p>Raporttas <span type="quote">”Karlegging av levekårene til personer med utviklingshemming i samiske områder”</span> čájehit čállit ahte sápmelaš doaimmashehttejuvvon olbmot geain lea sámi duogáš/identitehta almmuhit ollu alit oasi psyhkalaš vuorjašumiid go vástideaddjit geain ii leat sápmelaš duogáš/identitehta (Gjertsen, 2017) , geahča figuvrra 3.3.</p>
<p><em type="bold">Tabealla 5.4 Doaimmashehttejuvvon olbmot geain lea ja ii leat sápmelaš </em><em type="bold">duogáš/identitehta gažaldagat psyhkalaš vuorjašumiin. Proseanta. . (i Gjertsen et al. 2017) </em></p>
<p>Doaimmashehttejuvvon olbmot geain lea sápmelaš duogáš/identitehta (n=27)</p>
<p>Doaimmashehttejuvvon olbmot geain ii leat sápmelaš duogáš/identitehta (n=47)</p>
<p>Suhttu 48 21</p>
<p>Oktonasvuohta 39 31</p>
<p>Váivvis, morašlaš 50 35</p>
<p>Balus dahje vuorrádusas 46 18</p>
<p>Gáldu: (Gjertsen, 2017)</p>
<p>Álbmogis oppalaččat almmuhit sullii 11 % ahte sis leat mearkkašahtti psyhkalaš váttut dearvvašvuođagiksin (SSB 2008). Logut badjelis čájehit ahte olbmot geain lea psyhkalaš doaimmashehttejupmi lea mearkkašahtti heajut dearvvašvuohta go oppalaš álbmogis. Gjertsen et al. 2007 raporta čájeha maiddái ahte lea positiiva assosiašuvdna dan gaskkas ahte muhtun lea dadjan fasttiid ja heajos psyhkalaš dearvvašvuohta (Gjertsen, 2017) . Dat lea nu go ovdalaš dutkamušat leat čájehan oktavuođa givssideami/ čearddalaš vealaheami ja mentála dearvvašvuođa gaskkas (K. L. Hansen &amp; Sørlie, 2012) . Vástideaddjit (SAMINOR 2 oassi 1 guorahallamis) geat dieđihedje vealaheami, dieđihit maid dávjjibut heajos mentála dearvvašvuođadili (HSCL-10) ja heajut loaktima ja čálggu (WHO-5) (Friborg et al., 2017; K.</p>
<p>L. Hansen &amp; Sørlie, 2012) . Lea almmatge čájehuvvon ahte individuála fáktorat nugo nanu persovnnalašvuohta ja bearaš doarjja leat suodjaleaddji fáktorat (heajos dearvvašvuođaváikkuhusaide mat čuvvot vealaheami) sápmelaččain geain lea nanu sápmelaš identitehtadovdu (Friborg et al., 2017) . <em type="bold">5.10 Hástalusat ja ávžžuhusat </em></p>
<p>Lea dokumenterejuvvon ahte erenoamážit sápmelaččat geain leat hedjonan doaibmanávccat, vásihit gielalaš, kultuvrralaš ja vealaheaddji hehttehusaid sin servodat oassálastimis, maiddái dearvvašvuođasektora deaivvademiin (Melbøe et al., 2016; Uttjek, 2016) . Sápmelaččat geain leat hedjonan doaibmanávccat deaivvadit dávjá dearvvašvuođa- ja fuolahusfálaldagain mii ii leat heivehuvvon sin kultuvrii, identitehtii ja árvvuide. Sápmelaččat geain leat hedjonan doaibmanávccat leat erenoamáš suojeheames joavku man lea erenoamáš dehálaš vuhtiiváldit dan geatnegasvuođa ektui mii lea ovttadássásaš dearvvašvuođa- ja fuolahusbálvalusaid ektui ja sin stáhtusiin eamiálbmogin Norggas.</p>
<p>SANKS (Sámi našuvnnalaš gealbobálvalus – psyhkalaš dearvvašvuođasuddjen ja gárrendilledikšu) namuhuvvo ásahussan mas lea sámi kulturipmárdus psyhkalaš dearvvašvuođadoaimmahagas. Dat našunála gelbbolašvuođabálvalus galgá veahkkin fuolahit ahte sámi álbmot miehtá Norgga ožžot ovttadássásaš fálaldagaid. Dearvvašvuođabargit olles riikkas sáhttet váldit oktavuođa SANKS:n oažžut rávvagiid ja bagadusaid. Dehálaš ávžžuhus lea nannet SANKS barggu olggos guvlui olahan dihte ii-sápmelaš dearvvašvuođabargoustibiid iešguđetge dásiin dainna čehppodagain mii sis lea sámi kulturipmárdusas sápmelaččaid birra geain leat hedjonan doaibmanávccat.</p>
<p>Sámi erenoamášpedagogalaš bálvalus (SEAD) Statped Davvi vuolis, sáhttá veahkehit suohkaniid ja fylkkasuohkaniid láhčit dili kvalitatiiva buori oahpahussii sámegielat mánáide, nuoraide ja rávisolbmuide geain leat erenoamáš oahpahusdárbbut, ja geain oahpahuslága mielde lea riekti sámegielat fálaldahkii. Lea dehálaš ahte SEAD fálaldat lea olámuttus miehtá norgga sápmelaččaide geain leat hedjonan doaibmanávccat.</p>
<p>Dárbbašit maiddái eanet dutkama suorggis sápmelaččat geain leat hedjonan doaibmanávccat, ávžžuhus lea ahte nannejit ja jotket viidásit barggu dáppe: Institutt for vernepleie, dutkanjoavku: Arktisk senter for velferds- og funksjonshemmingsforskning, Det helsevitenskapelige fakultet, UiT Norgga Arktalaš Universitehta.</p>
<p><em type="bold">Referánssat </em></p>
<p>Aubert, V. (1978). <em type="italic">Den samiske befolkningen i Nord-Norge </em>. Oslo: Statistisk sentralbyrå. Barne- og likestillingsdepartementet (2008). <em type="italic">Om lov om forbud mot diskriminering på </em><em type="italic">grunn av nedsatt funksjonsevne (diskriminerings- og tilgjengelighetsloven) </em>(Vol. nr 44 (2007–2008)). [Oslo]: [Regjeringen]. </p>
<p>Barne- og likestillingsdepartementet (2013). Frihet og likeverd: om mennesker med utviklingshemming (Vol. nr 45 (2012–2013), pp. 88 s.). Oslo: Departementenes servicesenter, Informasjonsforvaltning.</p>
<p>Brustad, M., Hansen, K.L., Broderstad, A.R., Hansen, S., &amp; Melhus, M. (2014). A population-based study on health and living conditions in areas with mixed Sami and Norwegian settlements – the SAMINOR 2 questionnaire study. [Research Support, Non-U.S. Gov't]. <em type="italic">Int J Circumpolar Health, 73 </em>, 23147. doi: 10.3402/ijch.v73.23147 </p>
<p>Bø, T.P., &amp; Håland, I. (2013). <em type="italic">Funksjonshemma på arbeidsmarknaden i 2013 </em>(Vol. 51/2013). Oslo: SSB. </p>
<p>Diskrimineringslovutvalget. (2009). <em type="italic">Et helhetlig diskrimineringsvern </em>(Vol. 2009:14). </p>
<p>Oslo: Statens forvaltningstjeneste. Informasjonsforvaltning.</p>
<p>Edin-Liljegren, A., &amp; Flyckt, K. (2017). <em type="italic">Förutsättningar och villkor för samer med </em><em type="italic">funktionsnedsättning i de samiska förvaltningskommunerna i Sverige: Projektrapport </em>. Stockholm: Stockholm: NVC Nordens Välfärdcenter / Nordic Centre for Welfare and Social Issues. </p>
<p>Eriksen, A.M., Hansen, K.L., Javo, C., &amp; Schei, B. (2015). Emotional, physical and sexual violence among Sami and non-Sami populations in Norway: The SAMINOR 2 questionnaire study. [Research Support, Non-U.S. Gov't]. <em type="italic">Scand J Public Health, 43 </em>(6), 588-596. doi: 10.1177/1403494815585936 </p>
<p>Friborg, O., Sørlie, T., &amp; Hansen, K.L. (2017). Resilience to Discrimination Among</p>
<p>Indigenous Sami and Non-Sami Populations in Norway: The SAMINOR 2 Study. <em type="italic">Journal of Cross-Cultural Psychology, 48 </em>(7), 1009–1027. doi: 10.1177/0022022117719159 </p>
</body></document>
