<document xml:lang="sme" id="no_id"><header><title>Sámi musihkka – nanu árbevierru ja gelddolaš ođasteapmi</title><genre code="science"/><author><person firstname="Ola" lastname="Graff" sex="m" born="" nationality=""/></author><year>2017</year><wordcount>3655</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/2.samegillii_2samisk_musikk.pdf</origFileName><parallel_text xml:lang="nob" location="2_samisk_musikk.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">2  Sámi musihkka – nanu árbevierru ja gelddolaš ođasteapmi </em> </p>
<p><em type="bold">Ola Graff</em>, Professora Tromssa museas-Universitehtamuseas. Norgga Árktalaš universitehta.  </p>
<p><em type="italic">Čoahkkáigeassu  </em></p>
<p><em type="italic">Sámi musihkka fáttáš leat ollu iešguđetlágan bealit. Ii leat vejolaš čuvget eará go muhtin beliid dán suorggis. Lean dán artihkkalis geahčadan sámi fonográmmaid iešguđet riikkain ja movt ruhtajuolludeaddji  eiseválddiid  (Norgga  Sámediggi)  leat  juolludan  doarjagiid  fonográmma buvttademiide. Lean ráhkadan listu luohtearkiivvain ja čoakkáldagain buot riikkain, mii doppe gávdno  ja  man  ollu  lea  almmuhuvvon  dain  arkiivvain.  Earenoamážiid  lean  geahččan  sámi čoakkáldaga  Tromssa  museas.  Lean  maid  guorahallan  sohkabeali  dimenšuvnna juoiganárbevierus, geahččan akademalaš bargguid juoigama birra, mediaságastallama sámi musihka birra, ja loahpas vel makkár oahpahusvejolašvuođat gávdnojit.  </em></p>
<p><em type="italic">Sámi  fonográmma  buvttadeapmi  orru  leamen  nanu  kultuvra  ollu  doaimmaiguin.  Leat almmuhuvvon fonográmmat sámi musihkas juo 70 jagi. Lohku lea lassánan juohke logi jagis. Leat almmuhuvvon fonográmmat máŋgga riikkas, mas Norggas leat eanemus almmuheamit. Obbalaččat  almmuhuvvon  sámi  fonográmmat  leat  jáhkkimis  birrasiid  500.  Dasa  lassin  leat daid  maŋemus  jagiid  almmuhuvvon  ollu  digitála  buktaga.  Eanemus  gullo  davvisámegiella gielaid ektui. </em></p>
<p><em type="italic">Sámediggi lea mávssoleamos ruhtajuolludeaddji eiseváldi. Man ollu ohcamušat leat boahtán Sámediggái lea rievddadan oalle ollu dan maŋemus logi jagis. Juolludemiid lohku lea leamaš oalle dásset 14-15 jahkái. Obbalaš juolludemiid lohku lea rievddadan veahá, muhto orru ahte lea dássen badjelaš 2 millijovnna ruvnno jahkásaččat. </em></p>
<p><em type="italic">Leat leamaš stuora erohusat das man ollu juohke fonográmmaprošeakta lea ožžon doarjaga. Erohusat leat leamaš gitta 200.000 ruvdnui. Gaskamearálaš ruhtajuolludeapmi dan maŋemus logi jagis lea leamaš 142.000 ruvnno jahkái.  </em></p>
<p><em type="italic">Nammaduvvojit konsuleantat geat mearridit muhtin kriteraid mielde, muhto dát dokumeantat eai leat almmolaččat. Danne ii leat vejolaš árvvoštallat movt kriterat doibmet. </em></p>
<p><em type="italic">Gávdnojit luođit ollu almmolaš arkiivvain máŋgga riikkas, earenoamážiid Norggas, Ruoŧas ja Suomas. Jáhkkimis gávdnojit birrasiid 14-15.000 luođi oktiibuot dain arkiivvain. Norggas leat 9-10.000.  Tromssa  museas  lea  stuorimus  čoakkáldat,  gos  lea  maid  ovddasvástádus  čohkket, vára váldit, gaskkustit ja dutkat daid. Sámi arkiiva Guovdageainnus lea vuos álggahan dásis. Muhtin  arkiivvat  leat  almmuhan  luđiid  čoakkáldagain,  muhto  lea  ain  unnán  mii  lea almmuhuvvon. </em></p>
<p><em type="italic">Arkiivamateriála vuođul orru leamen ahte juoiganárbevierus leat muhtin erohusat sohkabeliid ektui.  Eanas  dáhpáhusain  leat  dokumenterejuvvon  eambbo  dievdoolbmot  go  nissonolbmot juoigan. Váttisvuohta dás lea ahte eanas luohtečohkkejeaddji leat leamaš dievdoolbmot, juoga mii sáhttá váikkuhan čohkkemii. Arkiivačoakkáldagas orru maid leamen nu ahte leat eambbo luođit dievdoolbmuide. </em></p>
<p><em type="italic">Leat čállojuvvon ollu dutkamušat luođi birra máŋgga riikkas, juoga mii čájeha ahte olbmot leat beroštan fáttás. </em></p>
<p><em type="italic">Sámi  musihka  birra  čállo  ollu  dáčča  mediain.  Dás  lea  sáhka  máŋga  čuođi  artihkkalis  ollu aviissain. Artihkkaliin ovdanboahtá obbalaččat positiivvalaš oaidnu sámi musihka hárrái. </em></p>
<p><em type="italic">Sámi guovlluin lea luohti ja sámi musihkka oassin oahppoplánas. Luohti ja sámi musihkka lea dál  oassin  lohkanmearis  buot  norgga  joatkkaskuvllain,  main  lea  musihkkasuorgi.  1990-logu rájes leat ásahuvvon oahppofálaldagat sámi musihka birra allaskuvlla- ja universitehtadásis. </em></p>
<p><em type="bold">2.1  Álggahus</em> </p>
<p>Áiggun  dán  artihkkalis  guorahallat  muhtin  iešguđetlágan  beliid  ja  geahččanguovlluid  sámi musihkas dálá dilis. <span type="quote">“Sámi musihkka”</span> lea viiddis doaba mii sisttisdoallá sihke árbevirolaš luođi ja ođđaáigásaš sámi popmusihka, lassin sálbmalávlumii ja earái. Lea viiddis fáddá.</p>
<p>Sámi musihkka gávdno ja doaimmahuvvo njealji riikkas, Norggas, Ruoŧas, Suomas ja Ruoššas, guovllus mii gohčoduvvo Sápmin. Guorahalan eanemus Norggas, muhto geahčestan maiddái veahá eará riikkaide.</p>
<p>Boarráseamos  vuohki  sámi  musihkas  lea  luohti.  Boarráseamos  jietnabáttit  leat  báddejuvvon 1905. Lei muhtin suopmelaš dutki gii báddii ruoŧabeale sápmelaččaid, geat fárrejedje Tromssa guvlui. Boarráseamos čállojuvvon nuohtat luđiin leat čállojuvvon 1700-logu loahpas. 15-, 16- ja 1700-logus gávdnojit ollu gáldot mat leat luođi birra. Muhtin gáldus 1100-logus muitaluvvo sámi noaiddi birra gii dearppai rumbbu ja lávllui. Birrasiid duhát jagi lea dokumenterejuvvon oktilaš  juoiganárbevierru.  Boarrásiid  áiggis  diehtit  unnán.  Gávdnojit  gal  báktesárgumat  mat geažuhit ahte árbevierru sáhttá leat máŋga duhát jagi boaris.</p>
<p>Fertet  jáhkkit  ahte  juoigan  lea  leamaš  miehtá  sámi  guovlluid,  muhto  muhtin  guovlluin  lea juoigan oalát nohkan. Miehtá Davvi-Norgga rittu lea juoigan nohkan. Leat máŋga siva dasa. Okta sivvan lea ahte ránnjákultuvrrat álo váikkuhit nubbi nuppi lunddolaš ovttastallamis. Eará sivva lea politihkalaš movttiidahttojuvvon dáruiduhttin, go sámi kultuvra sihke dulbmojuvvui ja vuoliduvvui. Mišunearaid áigge ges bohciidedje guottut dan ektui ahte juoigan lea suddu, mii maid sáhttá váikkuhan dasa.</p>
<p>Luohti elii viidásit vuosttažettiin guovddáš Finnmárkku suohkaniin. Luođis ledje maid guokte beali, go dat lei sihke ealli oassi kultuvrras ja seammás dubmejuvvon suddun.</p>
<p>1960- ja 1970-logus ealáskii sámi kulturpolitihkalaš dihtomielalašvuohta. Nuorra sápmelaččat álge bidjat musihka luohtái, čállit ođđa lávlagiid sámegillii, ja ovdánahtte ođđa ja ođđaáigásaš musihkkakultuvrra.  Seammás  loktejuvvui  luohti  oidnosii  kulturovdanbuktimiin,  mainna sihkastedje  suttu  steampila  eret,  ja  doalahedje  juoidá  mainna  sáhtii  čevllohallat.  Diet ovdáneapmi  dáhpáhuvai  buohtalaga  dainna  go  dáčča  stuora  servodat  huksii  ásahusaid  ja láhkaásahusaid, mat ovddidedje ja vuhtii válde sámi kultuvrra ja servodateallima.</p>
<p>Dálá  dilli  lea  ahte  luohti  ja  sámi  musihkka  eallá,  gudnejahttojuvvo  ja  dohkkehuvvo, earenoamážin historjjálaš oktavuođain.</p>
<p><em type="bold">2.2   Sámi fonográmmat </em></p>
<p>Gávdnojit máŋga stuora čoakkáldaga sámi fonográmmain. Davvi-Norgga álbmotmusihkkačoakkáldat lea stuorimus čoakkáldat Tromssa museas. Dat sisttisdoallá dál 453 fysalaš sámi fonográmma. Dasa lassin leat museas birrasiid 50 iešguđetlágan oktasašskearru, mat sisttisdollet sámi oasážiid, sámi artisttaid geat lávlot eará gielaide go sámegillii ja earát go sápmelaččat geat geavahit sámi materiála. Sámi sierrabibliotehkas Kárášjogas lea maid viiddis čoakkáldat.  Sis  eai  leat  dárkilis  logut,  muhto  dieđihit  ahte  čoakkáldagas  leat  birrasiid  270 fonográmma.  Stuorimus  dovddus  priváhta  čoakkáldat  lea  Odd  Mathis  Hættas,  Álttás.  Su čoakkáldagas leat 439 nama. Ii oktage dieđe juste man ollu fonográmma leat almmuhuvvon. Lohku sáhttá leat birrasiid 500, ja dasa eai leat čielga digitála almmuheami lohkkon mielde. Dasa lassin bohtet nugo namuhuvvon 50 eará iešguđetlágan fonográmma nama.</p>
<p>Fonográmma  buvttadeapmi  addá  buori  gova  das  movt  ođđaáigásaš  sámi  musihkka  ovdána. Vuosttaš diagrámma čájeha man ollu sámi fonográmma leat almmuhuvvon dain iešguđet logi jagiin. Maŋemus kolonna fátmmasta dušše daid fysalaš almmuhemiid jagiin 2010-2015, ii olles logi jagi. Dán áigodagas ilbmet digitála almmuheami juo ollásii. Dat eai leat lohkkon mielde dán  listui.  Diagrámma  fátmmasta  almmuhemiid  buot  riikkain  (Norggas,  Ruoŧas,  Suomas, Ruoššas, Estteeatnamis, Duiskkas, Franskas ja USAs).</p>
<p>Lea čielggas movt sámi fonográmma buvttadeapmi lea lassánan: Dat duohta golut CD-buvttadeamis leat eanas áigge unnit go dat ohccojuvvon supmi. Go oažžu unnit go dan maid lea ohcan, de heivehit eatnasat buvttadeami dan ruhtadeami ektui. Duohta goluid  ektui  lea  Sámedikki  doarjjaoassi  dábálaččat  gaskal  40  ja  70  proseanta.  Eanemus registrerejuvvon doarjjaoassi dan čieža jagi áigodagas lea 83% dain duohta goluin, ja unnimus registrerejuvvon  doarjja  goluide  lea  15%.  Ii  dáin  ge  leat  makkárge  vuođuštus  manne áššebáhpiriin leat nu stuora erohusat.</p>
<p>Sámedikkis leat obbalaš eavttut fonográmma almmuhemiid doarjagiid ektui:</p>
<p type="listitem">  Produseanta čađahannákca</p>
<p type="listitem">  Artista čađahannákca</p>
<p type="listitem">  Kvalitehta</p>
<p type="listitem">  Ovdanbuktin</p>
<p type="listitem">  Teknihkka</p>
<p type="listitem">  Karrieara ovdáneapmi jagi mielde</p>
<p type="listitem">  Distribušuvnna plána</p>
<p>Nammaduvvojit konsuleantat geat mearridit daid eavttuid vuođul, muhto dat dokumeanttat eai leat almmolaččat. Danne ii leat vejolašvuohta árvvoštallat movt eavttut doibmet, ja de ii leat almmolašvuođas vejolašvuohta beassat daid oaidnit.</p>
<p>Lea hui unna oasáš ohcamušain mat leat árbevirolaš luođi ektui. Sámedikkis eai leat eavttut mat vuoruhit árbevirolaš luođi. Eai ge leat buot dakkár ohcamuša mat leat juolluduvvon.</p>
<p><em type="bold">2.4   Arkiiva </em></p>
<p><em type="bold">2.4.1 Gos gávdnojit luohtečoakkáldagat ja man stuorrát dat leat?</em> </p>
<p>Norggas gávdnojit luođit almmolaš čoakkáldagain čuovvovaš sajiin:</p>
<p><em type="italic">Norsk folkemuseum, Oslo </em>Sis leat 96 originála luođi ja 6 bátti mat eai leat registrerejuvvon. Oktiibuot leat birrasiid 150 luođi. Sis leat maid muhtin kopiijat eará arkiivvain.  </p>
<p><em type="italic">Sámi arkiiva, Guovdageaidnu </em>Sámi arkiivvas leat golbma originála čoakkáldaga. Vuosttaš čoakkáldat leat Thor Frette maŋis. Frette čoakkáldagas galget leat sullii 200 originála luođi. Nubbi lea Diehtosiiddas 2016 rájes, go galggai ásahuvvot luohtearkiiva. Dan oktavuođas báddejuvvojedje 20 luođi. Goalmmát lea aitto ásahuvvon čoakkáldat, mas dál leat 50-60 luođi. Gávdnojit maid muhtin čuođi kopiija eará arkiivvain,  earret  eará  Tromssa  Museas.  Sámi  arkiivva  čoakkáldat  vurdojuvvo  lassánit boahttevaš jagiid. </p>
<p><em type="italic">Norgga álbmotmusihkkačoakkáldat, Oslo  </em>Dán álbmotmusihka guovddáščoakkáldagas Norggas leat birrasiid 300 luođi oktiibuot ja vel veahá kopiijat, earret eará Tromssa Museas. </p>
<p><em type="italic">NRK Álbmotmusihkkačoakkáldat, Oslo </em>Dán čoakkáldagas leat sullii 300 luođi, ja vel 328 luođi maid leat bádden čohkkentuvrras 1960 fárrolaga  Tromssa  Museain.  Oktiibuot  lagabui  650  luođi.  NRK  čohkkii  álbmotmusihka máŋgalogi  jagi,  muhto  leat  dál  dainna  heaitán  ja  rievdadan  doaimmaideaset  dušše prográmmabuvttadeami ektui. </p>
<p><em type="italic">NRK Sámi Radio, Kárášjohka </em>Sis  leat  850  árbevirolaš  luođi  (čuojanasaid  haga)  arkiivvas.  Dál  leat  heaitán  báddeme musihkkaarkiivva váste. </p>
<p><em type="italic">Davvi-Norgga álbmotmusihkkačoakkáldat Tromssa Museas  </em>Lea  áidna  arkiiva  olles  Sámis  gosa  leat  čohkken  juohke  lágan  sámi  musihka  jeavddalaččat guhkit go 60 jagi (geahča eambbo vuollelis). Čoakkáldagas leat birrasiid 7000 luođi. Dasa lassin gávdnojit dáppe kopiijat ollu eará čoakkáldagain sihke Norggas ja eará riikkain, badjel 3000 luođi. Čoakkáldat boahtá lassánit boahttevaš jagiid. </p>
<p>Ruoŧas leat máŋga luohtearkiivva:</p>
<p><em type="italic">Ájtte  museas  </em>Johkamohkis  leat  veahá  luođit.  Sii  dieđihit  alddiineaset  leat  522  iežaset báddejuvvon luođi čoakkáldagas, muhto sáhttet leat vel eambbo. Sis leat maid veahá kopiijat eará arkiivvain. </p>
<p><em type="italic">SOFI-arkiivvas</em> Uppsalas (álgoálgosaččat ULMA) lea čoakkáldat mas leat 1200 luođi 1940- ja 1950-logu rájes. </p>
<p><em type="italic">DAUM-arkiivvas </em>Ubmis lea stuora luohtečoakkáldat. Doppe leat sullii 800 luođi. Olles arkiiva sirdojuvvui Uppsala arkiivii 2016. Uppsala arkiivvas leat dál birrasiid 2000 luođi čoakkáldagas. </p>
<p><em type="italic">Svenskt Vis </em>arkiivvas lea veahá luođit čoakkáldagas, earret eará Karl Tiréna báddemat. Go ohcá čoakkáldagas báddejuvvon luđiid, de gávdná 312 luođi.  </p>
<p><em type="italic">Sveriges Radio</em> mátkkoštii miehtá Ruoŧa 1953 ja 1954 ja čohkkii earret eará luđiid. Materiála almmuhuvvui 7 LP-skearruin 1969 ja dat almmuhuvvui ođđasit 1997. Dán čoakkáldagas leat 193 luođi. </p>
<p>Suomas leat máŋga luohtearkiivva:</p>
<p>Suomas geahččalit dál čohkket buot materiálaid Oulu universitehtii <em type="italic">Giellagas-instituhttii. </em>Dán čoakkáldaga leat dál viiddideame ja dat lea lassáneame.  </p>
<p>Ovdalaččas  gávdno  čoakkáldat  <em type="italic">Tampere  Universitehtas</em>.  Váldooassi  dás  lea  Erkki  Alakönni čoakkáldat, mii maiddái gávdno <em type="italic">Yle Radio Suomis</em>. </p>
<p><em type="italic">Åbo Universitehtas </em>leat čoakkáldagat, vuosttažettiin Dálvadas-čoakkáldat, mas leat 154 luođi. </p>
<p><em type="italic">Finsk Litteraturselskap, SKS</em> Helssegis leat veahá báddejuvvon luođi, jáhkkimis sullii moadde čuođi,  earret  eará  Salminen-čoakkáldat,  mas  leat  sullii  19  šuoŋa  1905,  mat  leat  dat boarráseamos luohtebáddema mat gávdnojit. </p>
<p><em type="italic">Kielen nauhoitearkisto, Helsinki</em>s lea earret eará Ivar Guttorma báddemat 1962. </p>
<p><em type="italic">Global  Music  Center</em>  Helssegis  lea  kopiija  badjel  600  luođis  maid  Tromssa  Musea  báddii Guoládatnjárggas. </p>
<p>Ruošša:</p>
<p>Ruoššas  ii  gávdno  oktage  almmolaš  luohtečoakkáldat,  earret  go  Petrozavodskas,  gos  leat smávva  čoakkáldaga  <span type="quote">“karelalaš  luđiin”</span>,  ja  St.Petersburgas  gos  leat  moadde  boares voksarullabáddema.</p>
<p>Estteeana:</p>
<p>Estteeatnamis  eai  gávdno  almmolaš  luohtečoakkáldaga.  Estteeatnama  rádios  ledje  veahá materiálat,  muhto  láhppojedje  maŋŋil  soađi  stuimmiid  áiggi.  Gávdnojit  muhtin  priváhta čoakkáldaga.</p>
<p>Duiskka:</p>
<p>Duiskkas gávdnojit máŋga luohtečoakkáldaga, earret eará Samlung Wustmannas mii lea sullii 1935 rájes, ja mas leat sullii 136 luođi, Lüderwaldt-čoakkáldat 1970 mas leat 303 luođi, ja masa gullet vel guokte duiskalaš luohtečohkkenmátki 1955 ja 1956, Doris Stockmann čoakkáldagas ges  leat  44  luođi.  Dasa  lassin  gávdnojit  dan  boarráseamos  čoakkáldagas    8  luođi  mat  leat báddejuvvon 1911. Oktiibuot leat duiskka arkiivvain birrasiid 575 luođi.</p>
<p>Nuortariika:</p>
<p>Nuortariikkas gávdno unna čoakkáldagaš mas leat 16 luođi.</p>
<p>Ungára:</p>
<p>Ungáras gávdno čoakkáldat mas leat 140 luođi Davvi-Suomas.</p>
<p>Dasa lassin daidda namuhuvvon sajiide, de gávdnojit vel bieđgguid veahá luođit/sámi musihkat, earret eará universitehtas Parisas, muhtin báikkálaš museain miehtá Skandinávia ja nu ain. Man ollu leat priváhta čoakkáldaga, dakkár listu gal ii gávdno.</p>
<p><em type="bold">2.4.3 Davvi-Norgga álbmotmusihkkačoakkáldat, Tromssa Musea </em></p>
<p>Stuorimus  dain  sámi  musihkkačoakkáldagain  lea  Davvi-Norgga  Álbmotmusihkkačoakkáldat Tromssa  Museas,  Universitehtamuseas.  Čoakkáldagas  leat  dat  golbma  árbevirolaš giellakultuvrra  riikkaoasis,  namalassii  dáru,  sámi  ja  suoma  (kvena).  Go  dat  iešguđet  sámi guovllut  rasttildit  riikkarájiid,  de  sisttisdoallá  sámi  oassi  čoakkáldagas  materiálaid  maiddái Ruoŧas, Suomas ja Ruoššas.</p>
<p>Álbmotmusihkkačoakkáldat  ásahuvvui  Tromssa  Museai  1949  lektora  Arnt  Bakke  bokte. Maŋŋil go son jámii 1975, de ii oktage doaimmahan čoakkáldaga ovdal go mun virgáduvvojin konserváhtoriin 1986. Čoakkáldagas leat dál earret eará lagabui 4000 jietnafiilla ja sullii 40 000 giehtačálussiiddu.</p>
<p>Sámi materiálas leat máŋga oassečoakkáldaga. Vuosttažettiin leat jietnabáddema. Leat báddejuvvon ja jearahallon olbmot sámi birrasiin 1952 rájes gitta 2017 rádjái. Eanas báddemat leat luođit. Leat maid muhtin ráje báddemat sálmmain ja sámi lávlagiin, ja veahá jearahallamat. Leat lagabui 7000 originála luođi čoakkáldagas. Arnt Bakke čohkkii 2200 luođi, Ragnvald Graff sullii 1000 luođi ja ieš lean bádden 3700 luođi. Dasa lassin leat čoakkáldagas birrasiid badjelaš 3000 luođi, mat leat eará arkiivvain kopiijat.</p>
<p><em type="italic">Giehtačálusčoakkáldagas </em>leat čálalaš materiálat. Sámi oasis leat 11000 siiddu. Dáppe gávdná sisdoallolistu priváhta luohtebáddemiin, konseartaplakáhtaid, fealtaraporttaid ja fealtanotáhtaid, giehtačállosiid luđiid birra, čállojuvvon jearahallamat, šuokŋatranskripšuvnna ja iešguđetlágan dieđut máŋgga lágan áššiid birra. </p>
<p><em type="italic">Aviisačuohpastatčoakkáldat</em> lea hui viiddis. 1989 rájes gitta sullii 15 jagi ovddos guvlui diŋgui Álbmotmusihkkačoakkáldat aviisačuohpastagaid Argusis buot das mii čállui Norggas ja Ruoŧas sámi musihka birra. Giđđat 2017 bálkáhii álbmotmusihkkačoakkáldat ovtta olbmo máŋget buot dan mii lea čállon daid maŋemus jagiid. Gávdno hui viiddis aviisačuohpastatčoakkáldat sámi musihka birra dan maŋemus 30 jagis. </p>
<p>Sámi  fonográmma  čoakkáldat  (LP-skearrut,  kaseahtat,  CD)  lea  measta  ollislaš.  Eanas almmuhuvvon fonográmma gávdnojit čoakkáldagas (geahča badjelis).</p>
<p><em type="italic">Girjjálašvuođačoakkáldat</em>  lea  stuoris.  Dat  sisttisdoallá  almmuhuvvon  girjjiid  ja  artihkkaliid sámi musihka birra, ja sisttisdoallá maiddái jáhkkimis eanas oasi das mii lea čállon, maiddái earret eará ollu mátkemuitalusaid. Katalogas leat dál sullii 800 čálastaga sámi musihka birra.  </p>
<p>Dasto  lea  unnit  čoakkáldat  filmmain/videoin,  mas  muhtimat  dain  leat  báddejuvvon musihkkavideon vuovdima váras.</p>
<p>Oktiibuot dahká dát ahte Davvi-Norgga Álbmotmusihkkačoakkáldagas Tromssa Museas leat viiddis dokumentašuvdnamateriála luđiin ja sámi musihkas.</p>
<p><em type="bold">2.4.4 Luohtečoakkáldaga geavaheapmi Tromssa Museas </em></p>
<p>Sámi musihkkačoakkáldat Tromssa Museas lea ollu digaštallon sámi medias, gos lea boahtán ovdán ahte čoakkáldaga ii sáhte geavahit. Dan lea beroštahtti geahččat makkár geavaheapmi lea  dahkkon  čoakkáldagas.  Maŋemus  jagiin  gávdno  buorre  duođašteapmi  dan  ektui.  Dás  lea sáhka go olbmot leat fitnan čoakkáldagas dahje čájáhusain, leat riŋgen, leat čállán reivviid/eboastaid  dahje  leat  eará  ládje  váldán  oktavuođa.  Geavaheamis  leat  mielde  go  studeanttat, dutkiid, musihkkarat, artisttat, organisašuvnnat, mediat ja earát geat ohcet dieđuid ja materiála váldet  oktavuođa.  Dás  leat  mielde  juohke  lágan  gažaldagat  mat  guoskkahit  sámi  musihka birra, ja dat leat sihke sápmelaččain ja earáin, sihke Norggas ja eará riikkain:</p>
<p>Logut lunddolaččat rievddadit jagis jahkái. Listu čájeha goitge ahte sámi musihkkačoakkáldat Tromssa Museas adno ollu, go gaskamearálaš oktavuođa lohku sámi materiála hárrái lea dán áigodagas  27  jahkái.  Dain  loguin  leat  mielde  oktavuođat  earret  eará  máŋgalogi  sámi musihkkariin.</p>
<p><em type="bold">2.5  Juoiganárbevierru </em></p>
<p><em type="bold">2.5.1 Juigiid sohkabealjuohku </em></p>
<p>Beroštahtti gažaldat lea jus dievdoolbmot ja nissonolbmot juiget seamma ollu. Dan áigodagas go Arnt Bakke čohkkii sámi materiála, 1952-1975, de ledje sus 64 sápmelaš informánta. Sis ledje 63% dievdoolbmot ja 37% nissonolbmo. Dan sohkabeale erohussii sáhttet leat máŋga siva. Sáhttá  leat  dáhpáhuvvan  dáhpedorpmis.  Sáhttá  maid  ovdamearkka  dihte  leat  nu  ahte dievdoolbmui  lei  álkit  váldit  oktavuođa  eará  dievdoolbmuiguin.  Sáhttá  gal  maid  muitalit diehtemeahttumis guottuid birra das ahte dievdoolbmot ledje mávssoleabbo árbevirolašmáhtu seailluheaddjit go nissonolbmot. Sohkabealle balánsa lea goitge buoret go su dáru materiálas, mas ledje 73% dievdoolbmo ja 27% nissonolbmo. Sullasaš sohkabealjuogu gávdnat maiddái Hövenmark materiálas Ruoŧas ja Ragnvald Graff materiálas Norggas.</p>
<p>Stuorit dahje unnit erohus sohkabeale balánssas informánttaid ektui lea dábálaš máŋgga sajis. Vuosttaš gii eanebuš čohkkii luđiid, lei suopmelaš Armas Launis , gii mátkkoštii Norggas ja Suomas. Vuosttaš mátkkis 1904 finai son 12 dievdoolbmo ja dušše 1 nissonolbmo luhtte. Maŋit mátkkis 1905 finai son 4 dievdoolbmo ja 6 nissonolbmo (Launis 1908). NRK ja Tromssa Musea fitne  báddenmátkkis  Finnmárkkus  1960.  Dás  leat  lagabui  80%  dievdojuoigi.  Ruoŧŧelaš luohtečohkkejeaddji Karl Tirén čohkkii luđiid Ruoŧas álggogeahčen 1900-logu. Sus leat sullii 55%  dievdojuoigi  ja  45%  nissonjuoigi  (Tirén  1942).  Luohtečoakkáldat  mas  lea  eanemus dássedis  sohkabealebalánsa  lea  mu  iežan  luohtedutkan  Finnmárkku  rittus,  mas  leat  9 dievdoolbmo ja 10 nissonolbmo informántan (Graff 2004). Áibbas earálágan sohkabeallejuogu gávdnat čohkkenprošeavttas <em type="italic">Guoládat sámi musikálalaš árbevierru</em> 1994-1997. Dás lei mielde dušše okta dievdolávlu. Prošeaktajoavku jearahalai eanas vuorrasit olbmuid. Daddjui ahte eai báljo šat gávdnon vuorrasit sámi dievddut, go sii eai gierdan nu bures dan friddja eallima ja ledje juhkan iežaset jámas. Gráfalaš ovdanbuktin šaddá dakkár: </p>
<p>Dáid loguid vuođul ii leat vejolaš dadjat jus ledje erohusat sohkabeliid gaskkas sámi servodagas go guoskkai juoigamii. Eatnasat geat leat čohkken álbmotmusihka, leat leamaš dievdoolbmot. Das  lea  diehttelas  oktavuohta  dainna  ahte  ovdal  lei  nissonolbmuin  váilevaš oahppovejolašvuođat.  Logut  sáhttet  dan  dihte  speadjalastit  unnit  eambbo  diehtemeahttumis válljemušaid maid čohkkejeaddji dievddut dahke. Boarrásit gálduin, earret eará Isaac Olsenis (1715)  boahtá  ovdán  ahte  nissonolbmot  juige  seamma  ollu  go  dievdoolbmot.  Jus  dál  leat erohusat, de sáhttet leat dat ođđa ovdáneami bohtosat.</p>
<p><em type="bold">2.5.2 Sohkabealerohusat luđiin  </em></p>
<p>Lean  geahčadan  báddemiid  soaittáhagas  iešguđet  juigiid  ektui.  Vuosttaš  luohtebádden  maid Arnt Bakke báddii lei 1952 Nils Biti Šuoššjávrris. Son juoiggai 70 luođi. Dain ledje dušše 11 nissonolbmo luođi, dahje birrasiid 16%. Eat dieđe manne nu lea. Jáhkkimis válljii Nils Biti ieš luđiid ja dat muitala dasto geaiguin son árvideames servvoštalai.</p>
<p>Ole Aslaksen Deanus eret lea juoigan oktiibuot 76 luođi golmma báddemis 1952, 1950-logus ja 1960 rájes. Son juoigá 44% nissonolbmuid luđiid ja 56% dievdoolbmuid luđiid. Per Hætta Kárášjogas  juoiggai  18  persovdnaluođi  1953.  Dain  leat  dušše  guokte  nissonolbmo  luođi, namalassii 11%. Muhtin báttis mas Per Hætta juoigá 1960 leat sullii 25% nissonolbmuid luođit. Oktiibuot leat de 18% luođi nissonolbmuin. Anders Johnsen Varsi Sirpmás eret juoiggai 1960 35 luođi. Dain  leat  23% nissonolbmo luođi ja 77% dievdoolbmo  luođi. Anders Nilsen  Bals juoiggai 1956 78 luođi báddái. Dain leat 31% nissonolbmuid luođi.</p>
<p>Šaddet go erohusat loguin go geahččá maid nissonjuoigit leat juoigan? Berit N.P. Sara lea 1953 juoigan 42 luođi báddái. Dain leat 45% luođi nissonolbmuin. Berit Nordland juoiggai 1950 66 luođi.  Dain  leat  35%  nissonolbmuid  luođi.  Risten  Hætta  Guovdageainnus  juoiggai  2011  58 luođi  báddái.  Dain  leat  56%  nissonolbmo  luođi.  Dat  golbma  báddema  čájehit  čielgasit  ahte dievdoolbmot  dávjá  juiget  eará  dievdoolbmuid,  ja  nissonolbmot  juiget  eambbo  eará nissonolbmuid. Oktiibuot leat erohusat dakkárat:</p>
<p>Priváhta báddemis 1976 juoigá John Henrik Eira (r. 1953) lagabui 70 persovdnaluođi. Dušše 11% leat nissonolbmuid luođit. Jearahallen sus manne logut leat dakkárat. Son oaivvilda ahte bádden čájeha buori gova sohkabealerohusas. Son juoigá eanas dievdoolbmuid. Dat  lea dan dihte  go  son  oasálastá  boazoealáhusa  birrasis,  de  son  maid  servvoštallá  eanas dievdoolbmuiguin.  Son  doaivu  ahte  nissonolbmot  geat  eai  oasálaste  boazobargguide,  eai  nu dávjá oaččo luođi. Son  doaivu  ahte maŋŋil nuppi  máilmmisoađi  eai  leat šat  gávdno nu ollu nissonluođi go dievdoluođi.</p>
<p>Jus geahččat Karl Tiréna almmuhuvvon materiála álggu geahčen 1900-logu, de leat 170 čielga persovdnaluođi. Dain leat 27% luođi nissonolbmuin. Jus eat geahča eiseválddiidluđiid ja nu ain,  muhto  dušše  sápmelaččaid  luđiid,  de  leat  dain  34%  nissonolbmuid  luođi.  Vaikko diehttelasat lea Tirén gii lea dahkan válljemušaid, de čujuha dat dan guvlui ahte álggu geahčen 1900-logu ledje unnit luođit nissonolbmuide go dievdoolbmuide. Ahte dat duođai sáhttá leat ná, de dat duođaštuvvo dainna go Tiréna materiálas leat 45% nissonjuoigi.</p>
<p><em type="bold">2.6  Akademalaš barggut luođi birra </em></p>
<p>Leat ollu dutkamuša dahkkon luođi birra. Vuollelis čájehan listu doavttirgrádadutkamušain ja mastergráda/váldofága/magistargráda dutkamušain iešguđet riikkain:</p>
<p><em type="bold">2.7  Sámi musihka birra medias </em></p>
<p>Čuovvovaš  listu  čájeha  man  ollu  ášši  ja  artihkkala  leat  leamaš  Norgga  medias  jagiin  2012. Lea veara mearkkašit ahte buot áššit sámi musihka birra Norgga mediain dán áigodagas leat leamaš positiivvalaččat, ja dat ovdanbukto leat dakkár masa lea almmolaš beroštupmi ollu viidát go sámi birrasiin:</p>
<p>NRK-TVas  lea  duollet  dálle  leamaš  prográmma  sámi  musihka  birra.  2017  lei  sis prográmmaráidu  <em type="italic">Muitte  mu</em>,  vaikko  ledje  ge  soames  váttis  beali  dás,  de  orru  dát  váikkuhan positiivvalaččat luođi hárrái viidát gehččiide. Dárogielat rádioprográmmain maid duollet dálle gullostallá sámi musihkka ja luohti. Sámi rádio ges čuojaha daid systemáhtalaččat. </p>
<p><em type="bold">2.8  Oahpahus sámi musihkas </em></p>
<p>Vuođđoskuvllain sámi guovlluin lea dál luohti ja sámi musihkka oassin oahppoplánas. Nu ii leat  álo  leamaš.  Guovdageainnu  skuvllas  lea  luohti  leamaš  gielddusin  1953  rájes  gitta  sullii 1997 rádjái.</p>
<p>Almmolaš  joatkkaskuvllain  lea  sámi  musihkka  ja  luohti  boahtán  mielde  musihkkasuorggi oahppoplánaide.  Leat  almmuhuvvon  guokte  oahppogirjji  dan  birra.  Girjjis  <em type="italic">Trollstilt  </em>lea kapihttal <span type="quote">“Sámi musihkka”</span> maid Klemet Anders Buljo lea čállán, ja girjjis <em type="italic">Ekko 1 </em>lea artihkal <span type="quote">“Luohti”</span> maid Ola Graff lea čállán. </p>
<p>Alit dásis lea leamaš systemáhtalaš oahpahus sámi musihkas máŋgga sajis Norggas. Vuosttaš lei Tromssa Museas geat ovttasbarge Davvi-Norgga musihkkakonservatoriumain. Álggahuvvui <em type="italic">válljenfága luohti</em> mii bisttii olles jagi vahkkosaš oahpahusain. Dat lei guokte oahppočuoggá oahpahus, mii  galggai  addit ipmárdusa sámi musihkas ja muhtin muddui gelbbolašvuođa ieš juoigat. Oahpahus čađahuvvui golmma geardde gaskal 1995 ja 2000. Oahpaheaddjit ledje Ola Graff  ja  Ánte  Mihkkal  Gaup.  Sii  geat  čađahedje  dán  válljenfága  ledje  musihkkastudeanttat konservatorias. Oahpahus loahpahuvvui go válljenfága ortnet heaittihuvvui. </p>
<p>1990-logu  loahpas  álggahii  Sámi  allaskuvla  Guovdageainnus  oahpahusa  <em type="italic">Juoigan  ja muitaleapmi.</em>  Oahpaheaddjit  ledje  Johan  Sara  jr.  ja  Sara  Margrethe  Oskal.  Dat  lei  oassin allaskuvlla oahppofálaldagain. Dát oahppu ii leat dál máŋgga jahkái šat fállojuvvon. </p>
<p>Davvi-Trøndelága  allaskuvlla,  dál  Davvi  universitehta,  Levangeris  álggahii  Frode  Fjellheim kurssa  <em type="italic">Luohti  vuolggasadjin</em>  2007.  Dat  lei  oahpahus  mas  ledje  15  oahppočuoggá  ja  5 deaivvadeami jahkái mii lea čađahuvvon máŋga jagi dál. Oahppobáiki lea leamaš Levangeris ja  ovtta  jagi  Oslos.  Oahppu  ii  gáibit  ahte  galgá  leat  musihkkagelbbolašvuohta,  muhto  lea sávahahtti ahte lea musihkkaduogáš. </p>
<p>Tromssa  universitehta  háliida  álggahit  oahppofálaldaga  sámi  musihkas  čakčat  2018.  Lea ságastallon  ahte  galgá  leat  ovttasbargu  gaskal  Davvi  universitehta  ja  Sámi  allaskuvlla Guovdageainnus. Čakčat 2017 áigu Davvi Universitehta álggahit oahppofálaldaga Tromsii.</p>
<p><em type="bold">2.9 Rávvagat </em></p>
<p>Livčče  ovdamunni  boahtteáigái  jus  gávdnošii  ollislaš  čoakkáldat  almmuhuvvon  sámi fonográmmain. Tromssa Museas lea stuorimus čoakkáldat, maid berre maid dan dihte viiddidit. Praktihkalaččat  lea  čájehuvvon  ahte  lea  stuora  ja  váttis  bargu  oažžut  listu  das  mii  ain almmuhuvvo, ja nu maid de lea váttis oastit daid čoakkáldahkii. Dan dihte livčče ovdamunni jus ásahuvvošii dakkár ortnet mii geatnegahtáše ruhtajuolludeaddji eiseválddiid miehtá Sámi dieđihit almmuhemiid Tromssa Museai.</p>
<p>Sámi  fonográmmaid  almmuheapmi  lea  ealas,  muhto  davvisámegiella  lea  eanemus geavahuvvon giella dain almmuhuvvon fonográmmain. Listu čájeha čielgasit ahte sáhttá leat dárbu doarjut almmuhemiid dain smávit sámegielain.</p>
<p>Ájtte musea dihtorvuođđu almmolaš arkiivvaid luđiin ii leat dievaslaš. Lea sullii bealli buot luđiin mat gávdnojit čohkkejuvvon leat registrerejuvvon dohko. Okta vejolašvuohta ahte dat dihtorvuođđu  ođasmahttojuvvo.  Seammás  lea  dát  dušše  katalogalistu.  Ii  oktage  šuokŋa  leat deike vurkejuvvon. Go ohcá dihtorvuođus, de sáhttá gávdnat šuoŋaid maid dasto sáhttá diŋgot dain  iešguđet  arkiivvain.  Goitge  lea  jáhkkimis  stuorimus  dárbu  álbmogii  oažžut  njuolggo vejolašvuođa beassat gullat daid šuoŋaid, nu ahte dan katalogii de ii leat šat nu dehálaš.</p>
<p>Leat  almmuhuvvon  áibbas  unnán  luođit  dain  iešguđet  arkiivvain.  Dán  orrot  sámi  birrasiin váillaheame.  Dan  dihte  berrešii  dahkkot  eambbo  dán  suorggis.  Lea  ásahuvvon  fierpmádat máŋgga guovddáš arkiivvain juste dan dihte ahte láhčit dili stuorit almmuheapmái. Tromssa Musea lea juo ieš álggahan doaimmaid mainna beasašii eambbo almmuhit iežaset arkiivvas. Vurdojuvvo ahte dađistaga almmuhuvvojit eambbo arkiivamateriála máŋgga sajis.  Lea gal ollu ovdabargu mii ferte dahkkot, ja danne sáhtášii árvvoštallat jus galggašii juolludit eambbo ruđaid mii veahkehivčče almmuhit eambbo.</p>
<p>Sáhtášii maid árvvoštallat jus Sámediggi berrešii vuoruhit doarjaga árbevirolaš luohtái, mii lea earenoamážit namuhuvvon.</p>
<p>Leat čohkkejuvvon oalle ollu luođit, muhto oasis dan materiálas váilot duogáš dieđut. Lea álo dárbu eambbo čohkket sihke luđiid ja duođaštusaid luođi birra ja obbalaččat sámi musihka birra. Leat guokte arkiivva mat čohkkejit ođđa materiála, namalassii Tromssa Musea ja Sámi arkiiva. Sámi arkiiva lea stáhta arkiivadoaimmahaga vuollásaš ja sin bargu lea arkiveret ja gaskkustit.</p>
<p>Tromssa Musea ges lea Tromssa Universitehta vuollásaš, mii maiddái lea dutkanásahus, mas lea  ovddasvástádus  ovddidit  máhtu.  Danne  lea  dárbu  goappaš  ásahusaide.  Lea  buorre ovttasbargu gaskal dan guovtti ásahusa, ja lea dárbu ovdánahttit ovttasbarggu viidásit.</p>
<p>Go guoská luohtečohkkemii, de čájehit guorahallamat ahte dutkit ja čohkkejeaddjit berrejit leat eambbo dihtomielalaččat go guoská juigiid sohkabeallái. Luđiid sohkabealerohussii lea árvideames eambbo fuomáškeahttá oassi juoiganárbevierus. Dás sáhttá  jurddašit  ahte  ođđaáigásaš  luohtedahkkit  ja  juoigit  sáhttet  dan  birra  jurddašit  ja  ieža šaddat  eambbo  dihtomielalažžan  dan  ektui,  vai  boahtteáiggis  šattaše  dássedis  juohku  gaskal nissonolbmuid ja dievdoolbmuid luđiin.</p>
<p>Sáhtáše  bargojuvvot  dan  ektui  vai  luohtái  ja  sámi  musihkkii  čáhkkejuvvoše  eambbo  sadji Norgga álbmotsáddehagas, gos dán rádjái lea leamaš unnán sadji.</p>
<p>Ovttasbargu  gaskal  daid  álit  oahpahusásahusain  ferte  dikšojuvvot  nu  ahte  šaddá  buorre oahpahanvejolašvuođat.</p>
</body></document>