<document xml:lang="sme" id="no_id"><header><title>Ovdasátni, čoahkkáigeassu ja rávvagat</title><genre code="science"/><author><unknown/></author><translator><unknown/></translator><translated_from xml:lang="nob"/><year>2020</year><publChannel><publication><publisher>Sámi allaskuvla</publisher></publication></publChannel><collection>Sámi logut muitalit</collection><wordcount>1547</wordcount><conversion_status type="standard"/><availability><license type="standard"/></availability><parallel_text xml:lang="nob" location="fordord.pdf"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>Ovdasátni Sámi statistihka fágalaš analysajoavkkus beassat dál iluin almmuhit Sámi logut muitalit 13. Dán almmuheamis čálliba Snefrid Møllersen ja Iulie Aslaksen bajit dási perspektiivvas sámi statistihka geavaheami birra. Lene Antonsen ja Trond Trosterud čálliba sámegiela digitála resurssaid geavaheami birra. Dasa lassin čállá Trosterud vel sámegielat girjjálašvuođa birra mii lea almmuhuvvon Norggas. Vuolláičálli ges guorahallá makkár sámegielat dilli lea mánáidgárddiin, ja Anders Sønstebø čállá dan jahkásaš kapihttala sámi loguid birra. Sihke dán jagáš artihkkaliid ja buot daid Sámi logut muitalit artihkkaliid lea álki gávdnat dárogillii ja sámegillii neahttasiiddus www.samisketallforteller.no Analysajoavkkus áigut giitit min barggaheddjiid, Sámedikki ja Kommunála- ja ođasmahttindepartemeanta, jahkásaš buori ovttasbarggu ovddas. Mii áigut maid giitit min jorgaleddjiid Lene Antonsena (kap. 3) ja Ellen Sara Eira Buljo (eará kapihttaliid), ja korrekturlohkki Aud Søylanda.</p>
<p>Bådåddjo, čakčamánu 11.beaivvi 2020 3</p>
<p>Čoahkkáigeassu ja rávvagat - Sámi statistihkka – lohkat dárogillii vai sámegillii Statistihkas leat máŋga rolla servodagas. Eiseválddiin lea dárbu statistihkaide politihkalaš proseassain ja go galget árvvoštallat stáhta doaimmaid maiguin váldá vára álbmoga rivttiin. Sámi oktavuođas dárbbašuvvo statistihkka go galgá árvvoštallat čuovvu go stáhta álbmotrievttalaš geatnegasvuođaid. Dutkan atná statistihka go ovdanbuktá ođđa dieđuid. Sámi servodagain, ásahusain, joavkkuin ja fágabirrasiin dárbbašit statistihka duođaštit máhtu iežamet eallimis, eallinlági, birgenlágis, rámmaeavttuin, eallinvugiin, kultuvrras, hástalusain ja rivttiin, vai lea vuođđu doaibmabijuide maiguin ovdánahttá sámi servodateallima. Dat lea hui dehálaš go galgá ipmirdit koloniserema ja dáruiduhttima váikkuhusaid mii ain vuhtto sámi servodagas, ja maiddái go galgá heivehit eallinlági mat sámi kultuvrii leat sajáiduvvan.. Kvalitehta dain dieđuin maid vuođul statistihkka huksejuvvo, ja movt statistihkka adno mearridanproseassain leat guovddáš fáttát dan digaštallamis movt sámi statistihkka ovddiduvvo, ja lea maid váikkuhus dasa movt statistihkka geavahuvvo politihkalaš mearridanproseassain. Boahttevaš sámi statistihka digaštallamis, oktan sámi čearddalašvuođain álbmotregistariin, berre fátmmastit prinsihppa guorahallamiid mat leat čállon eamiálbmotstatistihkkii (Indigenous statistic) ja eamiálbmot diehtosorjjasmeahttunvuhtii (Indigenous data sovereignty). Statistihkka mas vuolggasadji lea sámi máhttu ja sámi ipmárdus hástalusain, dárbbus ja váttisvuođain lea mávssolaš go galgá sáhttit čuovvulit álbmotrievttalaš mearrádusaid maid Norga lea geatnegahtton čuovvut. Dat gáibida ahte indikáhtorat ovddiduvvojit, mii čuvgeha jus ja movt servodat láhčá dili vai olaha álbmotrievttalaš geatnegasvuođaid, ja čuovvu mielde man beaktilat vejolaš doaibmabijut leat. ON eamiálbmot julggaštusa rivttiid vuođul, artihkal 3 ja 4, mii lea iežas váikkuheami ja iešmearrideami birra, de dan mielde lea mávssolaš ahte sámi álbmogii addo aktiivvalaš rolla identifiseremis ja vuoruheamis váilevaš dieđuid ektui man birra statistihkka leat. Rávven 1. Boahttevaš sámi statistihka, oktan sámi čearddalašvuođa álbmotregistara digaštallan berre fátmmastit čielggademiid jus ja movt prinsihpat mat ovdanbohtet eamiálbmotstatistihkas (Indigenous statistics) ja eamiálbmogiid dieđuid sorjjasmeahttunvuohta (Indigenous data sovereignty) sáhttet addit <span type="quote">“buriid dieđuid”</span> go galgá čilget sámi duohtavuođa, váttisvuođaid, dárbbuid ja hástalusaid, maid sápmelaččat ieža leat defineren. 2. ON eamiálbmot vuoigatvuođaid julggaštusa mielde (artihkal 3 ja 4) eamiálbmogiid iežaset váikkuhanvejolašvuođa ja iešmearrideami birra ferte sámi álbmogii addot aktiivvalaš rolla identifiseret ja vuoruhit váilevašvuođaid, maid statistihkka galgá sisttisdoallat. 3. Sámi statistihka boahtteáiggi digaštallamis lea mávssolaš ahte ii čiegat statistihka iešguđetlágan rollaid servodagas, ja leat čielggas gii lea statistihka diŋgojeaddji fáttáid 4 oktavuođas, mat guoskkahit sámi álbmogii, ahte jus leat: a) politihkalaš dahje hálddahuslaš eiseválddit, b) dutkanásahusat ja dutkit, dahje c) sámi organisašuvnnat, ásahusat ja birrasat. 4. Vai hehttet ahte eai šatta boasttudulkojumiid sámi dieđuin ja statistihkalaš bohtosiin, de lea dárbbašlaš ráhkadit vugiid mat sihkkarastet dan ahte dieđuid čohkken, dieđuid guorahallan ja almmuheapmi leat heivehuvvon sámi duohtavuođaipmárdusa ja sámi máhtu vuođul. 5. Jus sámi statistihkas galgá leat sirddaárvu sámi duohtavuođaipmárdusa máŋggabealatvuhtii ja doaibmamii, de dárbbašuvvojit statistihkalaš indikáhtorat main lea ávki sámi vuolggasadjái gos statistihkalaš dieđut lea vižžon. 6. Sámi statistihka dárbu čuohcá obbalaš dárbui ja dutkama statistihkkii, danne go Norggas lea vuos guhkes geaidnu ovdal go nagoda deavdit álbmotrievttalaš njuolggadusaid, mat earenoamážiid guoskkahit sámi álbmogii ja kultuvrii. Danne lea dárbu leat rabas vejolaš lahkonemiide ja vugiide, maidda eará riikkaid eamiálbmogiin leat buorit vásáhusat. - Boallobeavddi bokte. Sámegielaid digitála resurssaid geavaheapmi</p>
<p>Digitála gulahallan eiseválddiid ja geavaheddjiid gaskkas lassána, ja máŋga almmolaš etáhta vurdet ahte geavaheaddjit galget váldit oktavuođa digitála kanálaid bokte. Dál bargojuvvo dasa ahte maiddái sámi geavaheaddjit galget beassat geavahit iežaset giela dákkár gulahallamis. Dán artihkkalis gehčče makkár čállinreaiddut ja eará prográmmagálvvut gávdnojit mat sáhttet veahkehit sámegielaid čállin- ja lohkanproseassas. Odne leat sámegielain viehka nana sadji digitála oktavuođain, muhto dat ii lean eisige vuorddehahtti ahte dilli galggai šaddat nie. Davvisámegiela ektui bohte ođđa čállingiella, sámegiela čállingiela geavaheapmi almmolašvuođas ja dihtoráiggi álgu sullii oktanaga. Dát artihkal čájeha manne sámegielat leat dan mađe nana digitála posišuvnnas go leat, vaikko vuolggasadji lei heittot, ja makkár čuovvumušaid dát leat dagahan sámi gielladillái. Letne maiddái viežžan statistihka das mo muhtun digitála sámi giellareaiddut leat geavahuvvon. Sámi giellateknologiija rievdada olbmuid láhttema. Riikkaidgaskasaš standardiseren dagai vejolažžan oažžut sámegiela internehttii 1990-logus. Sámegielaid sátnedivvunprográmma lea šaddan árgabeaivvi oassin eatnasiidda geat čállet sámegillii. Sámi boallobevddiid atnuiváldin loktii sámi teavstta kvaliteahta sakka Facebookas. Dalle go dihtorjorgaleapmi bođii, de jávkkai muhtun muddui digaštallan das galgágo leat lohpi čállit sámegillii neahttadigaštallamiin. Neahttasátnegirjjit main lea grammatihkka ja liŋka autenttalaš teavsttaide, muhtun muddui buhttejit sámegielaid geahnohis posišuvnna olles servodaga ektui. Teavsttaid jorgaleapmi sámegillii lea bohtalnjálbmi máŋgga oktavuođas, erenoamážit skuvlagirjjiid ja áššeprosa oktavuođas, nu ahte beaktilat jorgalanvuogit sáhttet váikkuhit sakka sámegiel teavsttaid oažžumii. Jorgalanmuittu geavaheapmi ja automáhtalaš fágatearpmaid ohcan sáhttet maiddái álkidahttit jorgaleddjiid barggu geavahit konsisteanta terminologiija. 5</p>
<p>Loahpas ságaškušše giellateknologalaš čovdosiid ovddideami ovddos guvlui, ja maid dat mielddisbuktet sámegiela nannemii iešguđet servodatsuorggis. Boahttevuođa perspektiivvaid Jus gehčče sámi giellateknologiija boahttevuođa perspektiivvaid, de čuovvovaš čuoggát leat lunddolaš áŋgiruššansuorggit:  Stuora oassi sámi čállinkultuvrras, erenoamážit čáppagirjjálašvuođas, ii leat velge olámuttos giellateknologalaš dutkamii ja ovddideapmái, ja dan dat berrešii šaddat. Sámegielat eai sáhte dás ovddos guvlui čuovvut mielde giellateknologalaš ovddideamis stuora teakstačoakkáldagaid haga.  Dárbbašuvvo mearrediđolaš bargu buoridit sámegielaid sátnegirjeresurssaid, erenoamážit ovttagielalaš sámi sátnegirjjiid ja fágaspesifihkka terminologiija, muhto maiddái sátnegirjjiid sámegielaid gaskkas. Buot davviriikkaid nationála gielaide gusto ahte gielat dárbbašit buriid leksikográfalaš resurssaid, seammás go davviriikkaid giellaservodagat leat menddo unnit ruhtadit barggu gávppálaš vuogi mielde. Čoavdin dihte dan de leatge buot davviriikkat ásahan iežaset leksikográfalaš ásahusaid, dárogiela várás ásahus lea Bergena universitehtas. Vaikko sámegielain eai leat seammá ollu hubmit, de lea seammá dárbu struktureret ja ovddidit sátnevuorkká, nuba dárbbašuvvoge <span type="quote">"Sámi leksikográfalaš instituhtta"</span>.  Giellamodeallat maidda buot giellateknologalaš bargu vuođđuduvvo, fertejit buoriduvvot.</p>
<p>Buot sámegielat berrešedje beassat seammá dássái go davvisámegiella.  Lea vejolaš ráhkadit ollu buorebuid ja jierpmálaččabuid čállindoarjjaprográmmaid go dat mat leat gávdnojit sámegillii dál. Dákkár prográmmat nannešedje sámi čállinkultuvrra.  Sámi hupmanteknologiijas lea dálá davvisámegiela syntehtalaš hupmanprográmmain aiddo beassan johtui. Čuovvovaš lávki lea syntehtalaš hupman eará sámegielaide, ja ahte prográmma maid dovdá sámegielat hupmama.  Bargu mii dahkko sámegielaide lea relevánta buot morfologalaš mohkkás gielaide mat leat gávppálaš potensiála haga, ja dát guoská stuorimus oassái máilmmi gielain. Maiddái dán geahččanguovllus lea sámi giellateknologiija dehálaš áŋgiruššansuorgi.</p>
<p>Loahpas sáhtte dadjat ahte deháleamos vásáhusat maŋŋel guoktelogi jagi sámi giellateknologiijain, lea ahte buorit giellateknologalaš čovdosat leat dehálaččat buot giellaservodagaide, ja dađe dehálaččabut mađe unnit hubmit gielas leat. Guovddášreaiddut nugo sátnedivvunprográmma ja dihtorjorgaleapmi dahket álkibun geavahit sámegiela, ollu giellageavaheddjiide livččii lean veadjemeahttun čállit sámegillii dáid prográmmaid haga. Dát mearrediđolaš áŋgiruššan sámi giellateknologiijii ii leat dušše nannen sámi čállinkultuvrra, muhto lea maiddái vuolggahan giellateknologalaš infrastruktuvrra mii geavahuvvot eanet ahte eanet gielaide, erenoamážit gielaide main leat seammasullasaš typologalaš sárgosat go sámegielain. Seammás leat eanet go doarvái hástalusat dusten láhkai. Dušše joatkevaš ja mearrediđolaš bargguin sáhttá joatkit ovddidit ja buoridit dihtorprográmmaid sámi ja eará vehádatgielaid giellaservodagaide. 6 - Sámegielfálaldat mánáidgárddis Artihkkalis geahččat sámegielfálaldaga mánáidgárddiin ja movt dat lea ovdánan áiggi mielde. Lea hirbmadit ovdánan vuosttaš mánáidgárddi rájes mii álggahuvvui 1969 Guovdageainnus gitta otnážii, go dál leat sámegielfálaldagat mánáidgárddiin sihke davvi-, julev- ja lullisámegielat guovlluin ja maiddái ollu gávpogiin.Mánáidgárdelágain, mii doaibmagođii 1996, loktejuvvui sámegielat mánáidgárdefálaldat vel eambbo go juridihkalaččat váldui mielde láhkaortnegii. Mánáidgárddiid giellafálaldaga oaivvildit máŋggas leat dan mávssoleamos doaibmabiju mainna nanne ja ovddida sámegiela. Danne lea mávssolaš ahte sámegielat mánáidgárdefálaldagat gávdnojit doppe gos daidda lea dárbu. Ii leat nu buorre go leat guhkes vuordinlisttut oažžut saji ollu dáidda sámi mánáidgárddiide. Lassin sámegiela ovdáneapmái leat sámi mánáidgárdefálaldagat dárbbašlaččat go galgá ovddidit sámi kultuvrra ja oažžut mánáid šaddat oadjebassan iežaset identitehtii. Guhkes áiggi perspektiivvas oaidnit ahte dál lea eambbogiin sámegielat mánáidgárdefálaldat ja ahte dál leat maid ásahuvvon eambbo julev- ja lullisámegielat mánáidgárddit. Go daid maŋemus jagiid eat oainne lassáneami davvisámegielat guovlluin, de vuolgá dat earret eará das go mánáidlohku lea njiedjan ja maid movt daid loguid lohká. Lea ovdal cuiggoduvvon ahte berrejit čielgaseappot registrerejuvvot maid sámegielat mánáidgárdefálaldagat sisttisdollet, vai sáhttá árvvoštallat jus olaha ulbmila fálaldagain. Váldoáššis oaidnit ahte mánáidlohku geat duođai ožžot sámegielat mánáidgárdefálaldaga vuolgá das gos ja galle fálaldaga gávdnojit. Logut mearriduvvojit fálaldagaid ektui, ii ge jearu ektui. Sivvan dasa lea go váilot sámegielat mánáidgárdebargit, juoga mii dagaha ahte fertejit eambbo rekrutterejuvvot dán fágasuorggis. Rávvagat  Giellaguovlluin, gos leat unnán sámi mánáidgárddit, lea ávkkálaš bargat fierpmádagain vai sihkkarastá fágaovdáneami sámi mánáidgárddiin. Dakkár fierpmádagat berrejit ruhtaduvvot earret dan mii juo juolluduvvo suohkaniidda rámmajuolludemiid bokte.  Ferte álggahit mánáidgárddiin sierra rievtti sámegielfálaldahkii, nugo skuvllas lea.  Vai eambbo šaddet sámegielat mánáidgárdeoahpaheddjiid, de berre rekrutteremiin eambbo bargat. Berre ásahuvvot dakkár movttiideaddji doaibma (incitameantta) mii nanne rekrutterema, earret eará movttiidahttinkampánnjaiguin vejolaš kandidáhtaid ektui. Dat guoská sihke davvisámegillii, julevsámegillii ja lullisámegillii.  Berre álggahuvvot sierra julevsámegielat ja lullisámegielat mánáidgárdeoahpaheaddjeoahppu Davvi universitehtas.  Berrejit čađahuvvot ulbmillaš rekrutterendoaibmabijut, vai beassá virgádit eambbo dievdoolbmuid mánáidgárddiide.  Guhkes vuordinlisttut sámi mánáidgárddiide čájehit ahte lea ollu jearru mánáidgárddiide geat fállet sámegiela. Ferte nannet fálaldagaid vai gokčá jearu, earenoamážiid gávpogiin lea dárbu lassáneame.  Go kategorisere sámi mánáidgárddiid, main lea gielalaš fokus ja sisdoallu, de livčče dat ovdamunni mainna oažžu eambbo dieđuid mánáidgárddiid duohta gielladiliid birra.  Berre nannet ulbmillaš ja strategalaš vuogi mainna áŋgiruššá oažžut beaktilis giellametodihkka mánáidgárddiide.</p>
</body></document>
