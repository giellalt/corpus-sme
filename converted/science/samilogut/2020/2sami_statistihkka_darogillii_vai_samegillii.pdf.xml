<document xml:lang="sme" id="no_id"><header><title>2 Sámi statistihkka – lohkat dárogilli vai sámegillii</title><genre code="science"/><author><person firstname="Snefrid" lastname="Møllersen" sex="f" born="" nationality=""/></author><author><person firstname="Iulie" lastname="Aslaksen" sex="f" born="" nationality=""/></author><year>2020</year><collection>Sámi logut muitalit</collection><wordcount>6787</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/sami_statistihkka_-_lohkat_darogillii_vai_samegillii_-_2020.pdf</origFileName><parallel_text xml:lang="nob" location="2samisk_statistikk.pdf"/><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Giitit earenoamážiid sámi informánttaid geat iešguđet bealis leat juogadan minguin iežaset vásáhusaid ja geahččanguovllu ja addán midjiide árvvolaš fuomášumiid sávaldagaide ja vuordámušaide go guoská sámi statistihkkii. 2.0 Čoahkkáigeassu</p>
<p>Statistihkas leat máŋga rolla servodagas. Eiseválddiin lea dárbu statistihkaide politihkalaš proseassain ja go galget árvvoštallat stáhta doaimmaid maiguin váldá vára álbmoga rivttiin. Sámi oktavuođas dárbbašuvvo statistihkka go galgá árvvoštallat čuovvu go stáhta álbmotrievttalaš geatnegasvuođaid. Dutkan atná statistihka go ovdanbuktá ođđa dieđuid. Sámi servodagain, ásahusain, joavkkuin ja fágabirrasiin dárbbašit statistihka duođaštit máhtu iežamet eallimis, eallinlági, birgenlágis, rámmaeavttuin, eallinvugiin, kultuvrras, hástalusain ja rivttiin, vai lea vuođđu doaibmabijuide maiguin ovdánahttá sámi servodateallima. Dat lea hui dehálaš go galgá ipmirdit koloniserema ja dáruiduhttima váikkuhusaid mii ain vuhtto sámi servodagas, ja maiddái go galgá heivehit eallinlági mat sámi kultuvrii leat sajáiduvvan.. Kvalitehta dain dieđuin maid vuođul statistihkka huksejuvvo, ja movt statistihkka adno mearridanproseassain leat guovddáš fáttát dan digaštallamis movt sámi statistihkka ovddiduvvo, ja lea maid váikkuhus dasa movt statistihkka geavahuvvo politihkalaš mearridanproseassain.</p>
<p>Boahttevaš sámi statistihka digaštallamis, oktan sámi čearddalašvuođain álbmotregistariin, berre fátmmastit prinsihppa guorahallamiid mat leat čállon eamiálbmotstatistihkkii (Indigenous statistic) ja eamiálbmot diehtosorjjasmeahttunvuhtii (Indigenous data sovereignty). Statistihkka mas vuolggasadji lea sámi máhttu ja sámi ipmárdus hástalusain, dárbbus ja váttisvuođain lea mávssolaš go galgá sáhttit čuovvulit álbmotrievttalaš mearrádusaid maid Norga lea geatnegahtton čuovvut. Dat gáibida ahte indikáhtorat ovddiduvvojit, mii čuvgeha jus ja movt servodat láhčá dili vai olaha álbmotrievttalaš geatnegasvuođaid, ja čuovvu mielde man beaktilat vejolaš doaibmabijut leat. ON eamiálbmot julggaštusa rivttiid vuođul, artihkal 3 ja 4, mii lea iežas váikkuheami ja iešmearrideami birra, de dan mielde lea mávssolaš ahte sámi álbmogii addo aktiivvalaš rolla identifiseremis ja vuoruheamis váilevaš dieđuid ektui man birra statistihkka leat. 3 2.1 Álggahus 2.1.1 Dárbu sámi statistihkkii Statistihkas leat máŋga rolla servodagas. Eiseválddiin lea dárbu statistihkkii politihkalaš proseassain, ja go galget árvvoštallat jus dat politihkalaš doaimmat čuvvot eiseválddiid geatnegasvuođaid. Sámi oktavuođas lea dárbu árvvoštallat jus dárbbaša čuovvulit álbmotrievttalaš geatnegasvuođaid. Dutkanbirrasat ges dárbbašit mihtidit, buohtastahttit ja ovdanbuktit máhtu statistihkaid bokte. Sámi servodagas, ásahusain, joavkkuin ja fágabirrasiin lea dárbu statistihkkii go galget dokumenteret dieđuid iežamet eallimis, eallineavttuin, birgenlágis, rámmaeavttuin, eallinvugiin, kultuvrras, hástalusain ja rivttiin. Dat galgá leat vuođđun go ovdánahttá sámi servodateallima ja go galgá olahit mihtuid vai sámi servodagas leat oktasaš eallineavttut. Statistihkka iešguđetlágan rollat sáhttet leat oktasaččat, muhto ii buot háviid. Seamma guoská statistihkka ulbmiliidda. Olles dan proseassas mainna galgá loguid bokte addit dieđuid, de šaddá statistihka ulbmil stivret makkár fáttáid vállje ja kategoriijaid ja maiddái hábmet bohtosiid. Lea vuđolaš mearkkašupmi go lea vejolaš oažžut relevánta ja ulbmillaš dieđuid sámi álbmoga, servodateallima ja eallineavttuid birra, go galgá ipmirdit koloniserema ja dáruiduhttima váikkuhusain mii ain vuhtto sámi álbmogis, ja maid go galgá sáhttit láhčit dili eallineavttuid hárrái mat leat sajáiduvvan sámi kultuvrii. Daid maŋemus jagiid leat lassánan lohkovuđot almmuheamit sámi dilálašvuođaid birra. Sámedikki áigumuša mielde álggahuvvui 2003 bargu Statistihkalaš guovddášdoaimmahagas (SGD) searválaga Sámi Instituhtain ráhkadit almmolaš sámi statistihka. 2006 rájes lea SGD almmuhan raportaráiddu Sámi statistihkka1 juohke nuppi jagi. 2008 rájes ásahuvvui Fágalaš analysajoavku sámi statistihkkii, man váldodoaibma lea almmuhit jahkásaččat Sámi logut muitalit, raportaráidu mas artihkkalat leat kvantifiserejuvvon sámi servodatdilálašvuođa dieđuid vuođul Norggas. Daid maŋemus jagiid leat maiddái dutkanbirrasat hirbmadit lasihan dieđuid sámi dilálašvuođaid birra, earret eará dearvvašvuođadutkamis. Dat lea dagahan ahte lea dohkkehuvvon ahte leat váilevašvuođat dieđuid hárrái, mii fas lea mielddisbuktán kritihkalaš geahčastaga makkár lágan statistihka lea relevánta sámi dilálašvuođaide ja makkár ii leat. Váldoulbmil sámi statistihkain lea čilget ja guorahallat dilálašvuođaid main lea mearkkašupmi sámi álbmogii ja servodateallimii, ja sihkkarastit dárbbašlaš lohkovuođu, vai hálddahuslaš, juridihkalaš ja politihkalaš mearrádusat dahkkojit sámi vuoigatvuođaid mielde mat leat sajáiduhtton álbmotrievtti mielde. Lea dárbu dieđuide mat ovddidit ja hehttejit vejolašvuođaid nu ahte álbmotrievttalaš prinsihpat čađahuvvojit iešguđetge beliin servodagas (Norges institusjon for menneskerettigheter, 2019). Sámi statistihkka ii berre leat diehtu sápmelaččaid birra, muhto diehtu sápmelaččaide. Norggas ii leat registrerejuvvon čearddalašvuohta álbmotregistarii, ja almmolaš sámi statistihkka atná eará lahkonemiid čuvgehit sámi dilálašvuođaid. Almmolaš sámi statistihkka 1 https://www.ssb.no/befolkning/artikler-og-publikasjoner/samisk-statistikk 4 lea vuođđuduvvon dieđuide, mat leat Sámedikki ealáhusdoaimmaid doarjjaortnegiid (SEDguovlu) vuođul. Dieđut čearddalašvuođa birra vižžojit muhtin iskkademiin, nugo Sámi dearvvašvuođadutkama guovddáža dearvvašvuođadutkamiin (SÁMINOR). 2018 mearridii Sámediggi guorahallat vejolašvuođa registreret sámi čearddalašvuođa dearvvašvuođaregistariidda2, mii livčče vejolaš reaidu mainna buorida dieđuid sápmelaččaid dearvvašvuođa ektui. 2.1.2 Statistihkka ja servodat Dieđuin, mat ovdanbuktojit loguid ja statistihka bokte, lea stuora dokumentašuvdnaárvu otná servodagas, mii lea vuođđun politihkalaš, hálddahuslaš ja juridihkalaš mearridanproseassain. Statistihkka ii leat neutrála diehtu, dan dihte go statistihka kategoriijat hábmejuvvojit áigevuđot treanddaid ja beroštumiid mielde servodagas. Árvvut, norpmat ja dárbbut stivrejit daid válljejumiid mat lohkkojit ja mat eai lohkko, ja movt statistihkka dulkojuvvo, ja šaddá mearrideaddjin statistihka ávkkálašvuođa árvui, sihke eiseválddiide ja álbmotjovkui geaid birra statistihkka lea. Go árvvut, norpmat ja rámmaeavttut leat goabbatláganat dáčča ja sámi duohtavuođas, de sáhttá dat čájehit vearu gova dahje šaddá boasttuipmárdus go galgá ávkkástallat seammalágan dieđuiguin maiguin čuvgeha fátta. Diehtu sámi árvvuid, norpmaid, eallinvugiid ja eallineavttuid birra lea dárbbašlaš go galgá sáhttit válljet dieđuid maid dárbbaša go galgá čilget, ipmirdit oktavuođaid ja čuvgehit sivaid/ákkaid mat speadjalastet sámi duohtavuođa. Statistihkka dárbu dan ektui mii lea relevánta oažžut čilgejuvvot ja definišuvnnat mat addet <span type="quote">“duohta”</span> čilgehusaid rievddadit dan mielde gii lea barggaheaddji ja geat doaimmahit statistihka. ON eamiálbmot vuoigatvuođaid julggaštusa mielde 3 , nugo dás lea vuoigatvuohta iešmearrideapmái ja beassat oasálastit mearridanproseassaide mat guoskkahit eamiálbmogiidda, de dárbbašuvvo vuogádat mii vuhtiiváldá ahte statistihkas sámi dilálašvuođaid birra lea vuolggasadji ja čađahuvvo sámi duohtavuođaipmárdusa, diehtovuođu ja vuoruhuvvon dárbbuid vuođul, mat ovdánahttet sámi servodateallima ekonomalaččat, sosiálalaččat ja kultuvrralaččat. 2.1.3 Riikkaidgaskasaš eamiálbmotstatistihkka ja sámi statistihkka</p>
<p>Riikkaidgaskasaččat lea čuožžilan digaštallan das mii lea buori eamiálbmotstatistihka dovdomearka, mii lea álbmotrievttalaš mearrádusaid vuođul. Guovddáš doahpagat leat Indigenous Statistic (eamiálbmotstatistihkka) ja Indigenous Data Sovereignty (eamiálbmot dieđuid sorjjasmeahttunvuohta, mii lea dieđuid autoritehta), mii mearkkaša ahte lea eamiálbmogiid eaiggátvuohta ja iešmearridanvuoigatvuohta dieđuide (Walter &amp; Andersen, 2 https://www.sametinget.no/Nyhetsarkiv/Utreder-muligheten-for-registrering-av-samisk-etnisitet 3 United Nations (2007): United Nations Declaration on the Rights of Indigenous Peoples (UNDRIP), artikkel 3 og 4, https://www.un.org/development/desa/indigenouspeoples/declaration-on-the-rights-of-indigenouspeoples.html Norggas lei aktiivvalaš rolla julggaštusa ráhkadeapmái, ja lea earret eará riikkaidgaskasaččat čuovvulan nammadan bagadalli olgoriikkabálválussii (Olgoriikkadepartemeanta 2013). 5 2016; Kukutai &amp; Taylor, 2016, Maiam nayri Wingara, 2018, Australian Indigenous Governance Institute, 2018). Dutkamušat dain fágabirrasiin čujuhit ahte statistihkka mii lea olámuttos dávjá ii leat doarvái go galgá raporteret ON eamiálbmogiid vuoigatvuođaid julggaštussii (Griffiths, 2018, Madden m. fl., 2016). Dán kapihttalis digaštallat fáttáid riikkaidgaskasaš digaštallamis eamiálbmotstatistihka birra sámi statistihka ektui. Sámi statistihka fágalaš analysajoavkku, mii lea ovddasvástideaddji Sámi logut muitalit, mandáhta mielde ii galgga joavku ráhkadit ođđa vugiid movt doaimmahit sámi statistihka. Goitge oaidnit mávssolažžan čuvgehit vejolaš buoridanbeliid, earenoamážiid dakkár áiggis go lea stuora beroštupmi lasihit sámi statistihka hivvodaga. Dat sáhttá leat ávkkálaš árvvoštallat jus eará eamiálbmogiid vásáhusat sáhttet leat veahkkin nanneme sámi statistihka kvalitehta, ovdamearkka dihte ahte sidjiide geaidda statistihkka guoská, sii sáhttet váldot mielde prosessii dalle juo go vállje fáttá. Go dáinna kapihttaliin leat bargan, de leat artihkalčállit humadan olbmuiguin iešguđet beliin sámi servodagas sámi dilálašvuođaid birra go guoská vásáhusaid, jurdagiid ja dárbbuid hárrái. Min lahkoneapmi, fáttá válljen ja ovdamearkkat leat váikkuhuvvon das mii ovdanbođii ságastallamiin. Kapihttal ii leat ollislaš guorahallan dieđuid váilevašvuođain ja vejolaš buoridanbeliin. Lea baicca ovdanbuktin muhtin vejolaš geahččanguovlluin, mat sáhttet leat veahkkin viiddideami sámi statistihka fágasuorggi, mii lea veahá vižžon riikkaidgaskasaš eamiálbmotstatistihkas, ja veahá olbmuin geaidda statistihkka guoská ja geain lea vásáhus statistihka geavaheamis, ja statistihkka váilevašvuođain mat guoskkahit sápmelaččaid eallimii ja eallindilálašvuođaide. 2.2 Eamiálbmotstatistihkka 2.2.1 Eamiálbmotstatistihkka eanetlohkoservodagas Dávjá statistihkka mii čilge eamiálbmogiid birra lea vuođđuduvvon dieđuide mat čuvvot riikkaidgaskasaš málle mielde ja buohtastahttet eamiálbmogiid eanetlohkoálbmogiin. Erohusat eamiálbmotjoavkkuid siskkobealde dávjá hilgojuvvojit, ja dieđut ja dulkojumit ges leat njuolga váldon kultuvrralaš oktavuođas mas dieđut leat vižžon, nugo eamiálbmogiid historjá ja sosiála ja materiálalaš eallineavttuin. Čilgehusat dávjá gesset ovdan váttisvuođaid ja heajut beliid eamiálbmogiid dilis, nugo ovdamearkka dihte sosioekonomalaš ja dearvvašvuođa guoskevaš dilálašvuođaid (Walter, 2016). Váldo gažaldagat riikkaidgaskasaš digaštallamis eamiálbmotstatistihkas lea ahte movt ráhkaduvvojit statistihkat mat leat relevánta ja ávkkálaččat eamiálbmogii alcces. Dat sáhttá leat statistihkalaš diehtu maid eamiálbmogat ieža sáhttet dovdat duohtavuođas ja máhttomáilmmis, ja mii lea ávkkálaš eamiálbmogiid iežaset bargui, go galget ovdánahttit iežaset kultuvrra ja eallindilálašvuođa. Eamiálbmotstatistihkka sisttisdoallá dan dihte juohkelágan dáhtáid, dieđuid dahje máhtu mii lea dahje sáhttá váikkuhit eamiálbmogiidda sihke oktan joavkun dahje 6 ovttaskas olbmuide. Sáhttet leat dieđut eamiálbmogiid resursavuođus, historjjás ja dálá birrasiin, ja dieđut demográfalaš, sosiála, juridihkalaš, dearvvašvuođa ja oahpu dilálašvuođain, nugo maiddái dieđut mat leat vižžon eamiálbmogiid kultuvrras, árbevirolašmáhtus, vuorkádieđuin ja njálmmálaš muitalusain. Girji Indigenous Statistics (Walter &amp; Andersen 2016) válddahallá kvalitatiiva ja kvantitatiiva beliid eamiálbmotstatistihkas, ja čájeha movt logut mat leat ávkkálaččat eamiálbmogii, <span type="quote">“buorit logut”</span>, gohčoduvvon Nayri kati4, sáhttet fuomášuhttit eavttuid ja vejolašvuođaid ovdánahttimii mii lea eamiálbmotkultuvrra mielde. Váldoáššit eamiálbmotstatistihkka barggus lea ahte eamiálbmogiid máhttu ja váikkuheamis galgá leat čielga sadji go ráhkaduvvo loguid vuođul heivehuvvon dokumentašuvdna, mii guoskkaha eamiálbmogiid dilálašvuođaid. 2.2.2 Eamiálbmogiid dieđuid sorjjasmeahttunvuohta Dieđuid sorjjasmeahttunvuohta (Data Sovereignty) sisttisdoallá lágaid ja struktuvrraid masa dieđut gullet, mii guoskkaha eaiggátvuođa dieđuide, ja maid etihka go čohkke ja gieđahallá dieđuid. Dat lea earálágan go dihtorsihkarvuohta (Data Safety), mii lea juridihkalaš ja teknihkalaččat heivehuvvon go galgá gáhttet vai olggobeale olbmot eai beasa oaidnit ja geavahit daid dieđuid. Eamiálbmogiid dieđuid sorjjasmeahttunvuođas lea bargovuohki mii sihkkarastá kvalitehta dieđuide go lea autonomalaš riekti mearridit makkár dieđuid galgá čohkket, movt ja manne dieđut galget čohkkejuvvot, ja geas lea vejolašvuohta beassat oaidnit dieđuid, gii sáhttá atnit daid ja masa dat galget adnot. Ulbmil eamiálbmot dieđuid sorjjasmeahttunvuođas lea sihkkarastit ahte dieđut mat leat eamiálbmogiid birra ja sin servodatdilálašvuođaid birra, vuhtiiváldá eamiálbmogiid árvvuid, kultuvrra, eallinoainnu, máŋggabealatvuođa ja beroštumiid. Mávssolaš eaktu lea beassat eaiggádit iežaset birra dieđuid, dan bokte go lea vejolašvuohta váikkuhit ja dárkkistit dieđuid doaimmahettiin, čohkkedettiin ja ahte lea vejolašvuohta oaidnit daid, ja maiddái analysa, dulkon, gaskkusteapmi, dieđuid geavaheapmi ja ođđasit fas beassat geavahit daid leat mávssolaččat (Kukutai &amp; Taylor, 2016). Dieđuid ferte hálddašit dainna lágiin ahte suddje eamiálbmogiid iehčanasvuođa, sihke ovttaskas olmmožin ja oktan joavkun. CARE (Collective benefit, Authority to control, Responsibility, Ethics), ja FAIR (Findable, Accessible, Interoperable, Reusable) (Global Indigenous Data Alliance, 2019) leat guokte rámmabarggu mat leat dahkkon eamiálbmogiid vásáhusaid vuođul statistihkaid ektui máŋgga riikkas. Dás ovdanboahtá ahte statistihka mávssolašvuohta galgá heivet eamiálbmogiid ehtalaš norpmaide, dain galgá leat ávki eamiálbmogiidda, galget ieža beassat oaidnit ja dárkkistit daid ja dat dieđut, maid oktii lea čoaggán, mat leat eamiálbmogiid birra ja eamiálbmogiin, daid galgá sáhttit fas oktii beassat atnit eamiálbmogiid sávaldagaid mielde. Dakkár lágan dieđuid stivren ja hálddašeapmi lea mávssolaš go lea ráhkadeame statistihka dárbbašlaš kultuvrralaš sensitivitehtain, mas eamiálbmogiin lea aktiivvalaš rolla defineret iežaset duohtavuođa ja hástalusaid. 4 Palawa lea giella Tasmanias. 7</p>
<p>Eamiálbmogiid sorjjasmeahttunvuohta iežaset dieđuid hárrái lea viidásetfievrredeapmi doaimmas, mas leat ehtalaš njuolggadusaid dutkamis, mii guoskkaha eamiálbmogiid ja eamiálbmotfáttáid. Eaktu lea ahte eamiálbmotjoavkkut mat addet dieđuid dutkamii, sis galgá maid leat eaiggátvuohta, váikkuhanvejolašvuohta ja dárkkistanvejolašvuohta dieđuide, vai dutkanproseassa sáhttá čađahuvvot dohkálaš vuogi mielde. Dat dahká ahte dutkama ulbmil vuhtiiváldá joavkku iežaset dárbbuid ja ahte bohtosat juogaduvvojit joavkkuin (Canadian Institute for Health Research CIHR, 2007, National Health and Medical Research Council NHMRC, 2018). Ehtalaš njuolggadusat eamiálbmotdutkamis lea čađahuvvon earret eará Kanádas, Alaskas, Ođđa Zealánddas ja Austrálias máŋgalot jagi. Sámediggi mearridii 2019 Ehtalaš njuolggadusaid sámi dearvvašvuođadutkamii5, mas lea sámi iešmearrideapmi, máhttu, mielváikkuheapmi, gáibiduvvo dohkkehit ja kollektiivvalaš mieđiheapmi leat mávssolaš čuoggát. 2.3 Sámi statistihkka – sámi duohtavuohta 2.3.1. Dahkat oinnolažžan ja oaidnemeahttumiin Almmolaš statistihkka gieđahallá dávjá fáttáid mat leat dárbbašlaččat stáhtii ja eanetlohkoservodahkii, ja atnet kategoriijaid ja dovdomearkkaid mat leat ávkkálaččat riika dássái. Sámi dilálašvuođaid birra statistihkka sáhttá dan dihte reflekteret eanetlohkokultuvrra eallimis, ja eanetlohkokultuvrra jáhkuid sámi duohtavuođas. Dat sáhttá johtilit šaddat eahpelihkostuvvan gulahallan gaskal statistihka ja fápmodilálašvuođa, nu ahte leat ovdamearkkat maiddái eará servodatjoavkkuin (Waring, 1991). Sámi fáttáin, mat leat leamaš ja leat ain jávohuhtton dahje dahkkon oaidnemeahttumiin, váldo eret relevánsa, muitaluvvo leat dološáigái gullevažžan dahje lea juoga mii ii leat goassige leamaš. Jávkan mearrasámi álbmot lea okta ovdamearka dasa (Hermanstrand, 2018; Hansen, 2011). Dat ahte mearrasámi álbmot ii leat fátmmastuvvon statistihkkii lea dáhpáhuvvan juo máŋggaid buolvvaid čađa, ja dat bealli sámi álbmogis lea unnán vuoruhuvvon dutkan (Nilsen, 2009). Almmolaš čielggadeamis Mearraguolástanvuoigatvuohta olggobealde Finnmárkku (NAČ 2008:5) lea leamaš mielde váikkuheami čuvget mearrasámi eallinvuogi ja riddoguolásteami mearkkašumi mearrasámi kultuvrras (Andersen 2009). Statistihkka duođašta jáhkuid das mii gávdno ja ii gávdno, mas lea mearkkašupmi ja ii leat mearkkašupmi, ja váikkuha sihke eanetlohkoálbmoga ja sámi álbmoga ipmárdusa. Sámi dovdomearkkat (materiálalaš ja eahpemateriálalaš) rievddadit geográfalaš, sosiála, ealáhusevttolaš ja historjjálaš dilálašvuođaid mielde. Čilgehusat sámi álbmoga, eallindilálašvuođaid, hástalusaid ja vuoigatvuođaid birra fertejit heivehuvvot daidda rievddademiide, jus bohtosat galget leat ávkkálaččat sápmelaččaide. Dutkamiid bohtosat 5https://innsyn.onacos.no/sametinget/mote/norsk/wfinnsyn.ashx?response=journalpost_detaljer&amp;journalpostid=2 019012947&amp; 8 muhtin guovlluin sámi servodateallimis ja kultuvrras ovdanbuktojit dahje gehččojit dávjá nu ahte dat guoskkahit buot sápmelaččaide. Ovdamearkka dihte leat dutkanbohtosat guovddáš sámi guovlluin Finnmárkkus gehččon obbalaččat, nu ahte guoskkaha maid sápmelaččaide olggobealde dán guovllu, vaikko vel ii leat ge duođaštuvvon ahte nu lea. 2.3.2 Buohtastahttit eanetlohkoálbmogiin Buohtastahttit sámi álbmoga eanetlohkoálbmogiin, ovdamearkka dihte go guoská dearvvašvuhtii, ohppui dahje ekonomalaš dilálašvuođaide, de dat dávjá lea stáhta dahje dutki dárbu dieđuide mii dan stivre. Dárbu ávkkástallat kategoriijaid ja namahusaid goappaš joavkkuide stivre makkár dieđuid vállje. Akademalaš dutkanvuohki mii lea sajáiduvvan oarjemáilmmi kultuvrii adno eanas háviid vuosttažettiin proseassas, go galgá válljet ja hábmet čohkkejuvvon dieđuid lohkun. Go sámi dieđut jorgaluvvojit eanetlohkokultuvrra doahpagiidda ja kategoriijaide, de sáhttá dat dagahit bonjuvuođaid bohtosiidda. Statistihkka ráhkada duohtavuođa, ja eahpenjuolga statistihkka ráhkada vearu duohtavuođa. Okta ovdamearka lea go Riikarevišuvdna (2019) čujuha oahpahusstatistihkkii, earret eará našuvnnalaš geahččalemiid olis, de dat sisttisdoallá headjuvuođaid go mihtida vuođđomáhtu sámegiela lohkamis, ja headjuvuođaid go guoská dasa gii válljejuvvo čađahit dan geahččaleami6. Sámegiela našuvnnalaš lohkangeahččaleami raporttat ožžot dan dihte ollu unnit pedagogalaš ávkki raporttaid ektui go dárogiela našuvnnalaš lohkangeahččaleamit. Juo 2006 fuomášuhtti Todal ahte leat stuora erohusat das movt sámegiela ja dárogielat lohkan- ja čállingeahččaleamit šaddet (Todal, 2006). Guovttegielatvuođa gáibádus sámi ohppiide čuožžilahtte ovdamearkka dihte gažaldagaid mat eai leat áigeguovdilat eanetlohkui dárogielskuvllas. Ain dárbbašuvvo ollu dutkan- ja ovdánahttinbargu go galgá ipmirdit mii dárbbašuvvo dasa go galgá sáhttit addit sámegielohppiide geahččalemiid mat mihtidit seamma lágan čehppodaga go dárogielat geahččaleamit mihtidit. Eará ovdamearka lea fárren- ja ássanminstarat, mat daid maŋemus 40 jagis leat čájehan čielga sentraliserema, mas fárren dáhpáhuvvá gilážiin gávpogiidda ja gávpogiid lahkosiidda, mas ekonomiija ja bargomárkan lea váldočilgehussan. Goitge lea unnit eretfárren gilážiin, gos leat ollu sápmelaččat (23 % Sis-Finnmárkkus), go gilážiin gos leat unnán/ ii obanassiige sámi álbmot (sullii 36%) (Broderstad ja Sørlie 2012). Dan dihte čuožžila gažaldat jus ássanmiella regulere eará árvvuide ássanguovlluin gos sápmelaččat leat eanetlogus: lagasvuohta iežas čearddalašjovkui ja gillii, gullevašvuohta guvlui, vejolašvuohta beassat lundui (Skålnes, 2014). Buohtastahtti statistihka ulbmil lea geahččat erohusaid ja ovttaláganvuođaid. Sáhttá leat dárbu atnit earálágan vugiid go galgá identifiseret, čielggadit doahpagiid ja čilget dilálašvuođaid main lea mearkkašupmi sámi álbmogii ja iešguđetlágan sámi servodagaide. Eanetlohkoservodaga 6 Guovttegielat oahppit eai oaččo lohkangeahččaleami sámegillii, ja ohppiidlohku geain sámegiella lea vuosttašgiellan ja ožžot geahččalemiid dahká ahte geahččaleamit eai leat kvalitehtasihkkaraston seamma vuogi mielde go dárogielat geahččaleamit, ja dan dihte fertejit bohtosat ovdanbuktot eará ládje (Riikarevišuvdna, 2019). 9 mielde gehččojuvvojit sápmelaččat homogena joavkun. Sápmelaš oainnu mielde leat stuora erohusat siskkáldasat sápmelaččaid gaskkas, ovdamearkka dihte jus gullá davvisámi, lullisámi ja julevsámi giellaguvlui, jus lea boazosápmelaš, dálon sámi guovddášguovllus, riddogilážiin dahje jus ássá olggobealde Sámi guovlluid dahje ássá stuora gávpogis. Eaktun vai sámi fáttat duođalaččat gieđahallojit lea ahte dutkis lea vejolašvuohta ja ávkkástallá relevánta dieđuiguin sámi dilálašvuođaid birra. Statistihkka logahallá ovttaskasosiid duohtavuođas, ja dat kultuvrralaš oktavuohta gosa dat gullet eai oidno njuolgut statistihkas. Go logut dulkojuvvojit ja váldojit atnui, de dávjá váilu kultuvrralaš oktavuohta masa logut gullet. Vai garvá dahkamis sámi dilálašvuođaid oaidnemeahttumiin ja stereotiipan ja ahte statistihkalaš dieđut boastut dulkojuvvojit, de dárbbašuvvo rámma ja reaiddut mat sihkkarastet ahte logut sámi statistihkas ja sámi duohtavuođas gulahallet.</p>
<p>Riikkaidgaskasaš rámmat eamiálbmogiid dieđuid sorjjasmeahttunvuohta, CARE ja FAIR leat ovdamearkkat main leat njuolggadusat movt kultuvrralaččat vuhtiiváldá eamiálbmogiid dieđuid. 2.3.3 Sámi máhttu ja sámi kultuvrralaš oaivil statistihkas Statistihkka lea vuohki mainna duohtavuođa čilgejumiid álkidahttá ja dahká gelddolažžan. Dat lea ávkkálaš go dárbbaša oažžut bajilgova váttis áššiin, ja go dárbbaša sirret mávssolaš osiid eret dakkáriin mii ii leat nu mávssolaš. Statistihkka speadjalastá dieđuid duohtavuođas, ja dainna hábme duohtavuođa. Diehtu lea oahppu mii lea relevánta eallimis ja lea maiddái čadnon kultuvrii7. Diehtu gullá oktii dan ipmárdussii mii ovtta joavkkus lea iežas ja birrasa ektui, das mii lea mávssolaš, logalaš ja heivvolaš. Eanetlohkoservodagas lea leamaš ja lea ain váttis ipmirdit eamiálbmogiid máhtu (Walter &amp; Andersen, 2016). Go statistihkka čatnasa sámi máhttui, vásáhusaide ja doaimmaide, de lassána vejolašvuohta dasa ahte statistihkka oažžu ovdán definerejuvvon hástalusaid, dárbbuid ja váttisvuođaid sápmelaččaid oainnu mielde. Statistihkka mii čatnasa kultuvrii eaktuda ahte doaimmahuvvojit fáttát ja rievddadeamit, karakteristihkka ja kvalitehta mas lea oaivil sámi oktavuođas, beroškeahttá addá go dat oaivila dáčča oktavuođas. Eará kultuvrraid máhttu berre diehttelas váldot mielde statistihkalaš doibmii, go dat lea veahkkin lasiheame ja viiddideame ipmárdusa. 7 NAČ 1984: 18 definerejuvvo kultuvra leat obbalašvuohta basála norpmain, vuođđoárvvut, láhttema rámma ja oktasaš ipmárdus oktan joavkun/servodahkan dasa mii eallin, máilbmi, ieža ja earát leat. Máŋggakultuvrralaš bagadalli American Psychological Association (2002) dadjá ahte kultuvra sáhttá ipmirduvvot leat oahpahuvvon ja sirdásan jáhkku, árvvut ja doaimmat, mat leat bohtosat ovtta joavkku heiveheamit fysalaš ja sosiála birrasiidda. 10 2.4 Muhtin fáttát sámi statistihkkii Sámi gullevaš fáttát leat viidát, go dasa gullá sámegiella, sámi historjá, sámi boazoealáhus, sámi luonddugeavaheapmi, duodji (árbevirolaš giehtaduodji), luohti ja eará árbevirolaš ja ođđaáigásaš sámi kultuvra, sámi sosiála fierpmádat ja media, dearvvašvuođahástalusat ja dárbu čálgobálvalusaide mat leat fátmmastuvvon sámi eallinvuohkái. Leat oalle ollu váilevašvuođat go guoská iešguđetlágan vealaheaddji daguide sápmelaččaid, sámi eallinvuogi ja sámi vuoigatvuođaid vuostá, ja maiddái go guoská eanetlohkoservodaga ektui sihke oktan joavkun ja ovttaskas olmmožin. 2.4.1 Sámegiella Váibmogiella NAČ (2016: 18) čielggadeamis ávžžuha registreret sámegielagiid ja doaibmabijuid vai nanne sámegiela oahpahusa ja anu. Ráhkaduvvo statistihkka mánáin, geain lea sámegieloahpahus, ja skuvllain gos lea sámegieloahpahus. Riikarevišuvdna (2019) cuiggodii goitge headjuvuođaid sámi ohppiid ektui, geain lea vuoigatvuohta oažžut oahpahusa sámegillii ja sámegielas, go fálaldat ii leat doarvái oahpis álbmogii, ja go váilot resurssat ja go doaibmabijut sáhttet leat hejot organiserejuvvon. Ii gávdno makkárge statistihkka skuvllain main leat dárbbašlaš ja váilevaš resurssat sámegieloahpahusa ektui dahje makkár suohkanat ja skuvllat dieđihit fálaldaga birra ohppiide ja váhnemiidda. Sámegieloahpahus sáhttá oažžut ávkki earálágan oahpahusvugiin, nugo gáiddusoahpahusas, ja man beaktilat dat leat dan ferte duođaštit, sihke davvisámegielas, lullisámegielas ja julevsámegielas (Johansen, 2017). Gáiddusoahpahusa organiseren ja čađaheapmi bieđgana, ja dárbbašuvvo systemáhtalaš kárten go galgá árvvoštallat oahpahusvuogi ja ovdánahttit struktuvrraid mat sihkkarastet ahte dakkár vejolaš oahpahusvuogit leat ávkin eanemus lági mielde sámi ohppiide (Riikarevišuvdna, 2019). Váilu listu vejolašvuođain vai beassá sámegiela geavahit almmolašvuođas, ovdamearkka dihte go lea oktavuohta almmolašbálvalusaiguin ja hálddašeamis sihke siskkobealde ja olggobealde sámegiela hálddašanguovllu. Go registrere man ávkkálaččat leat suohkanlaš doaibmabijut ja go ásaha sámegiela seammaárvosaš giellan sámegiela hálddašanguovlluin, de sáhtášii dat addit ávkkálaš oahpu viidásit bargui mainna olaha sámelága giellanjuolggadusaid8. Obbalaččat lea unnán dakkár statistihkat main lea sámegielat kulturbuvttadeami ja sámegielat mediaid birra (Kalstad, 2010; Rasmussen, 2016; Graff, 2017; Jürgensen, 2017; Mecsei, 2018). 2.4.2 Dearvvašvuohta ja eallinkvalitehta Dearvvašvuohta gullá oktii ovttaskas fáktoriiguin, sosiála ja kultuvrralaš birrasiiguin ja servodaga rámmaeavttuiguin. Sápmelaččain sáhttá leat eará ipmárdus dearvvašvuhtii ja 8 https://www.regjeringen.no/no/tema/urfolk-og-minoriteter/samepolitikk/samiske-sprak/samelovens-sprakreglerog-forvaltningsom/id633281/ ja Kommunála- ja ođasmahttindepartemeanta (2020) 11 eallinkvalitehtii go dábálaččat lea eanetlohkoálbmogis (Nergård 2006). Rámmaeavttut čilgejit daid vejolašvuođaid, mat ovttaskasolbmuin ja joavkkuin leat, go galgá válljet buoret dearvvašvuođa mat heivejit dasa mii kultuvrralaččat leat ulbmillaččat. Čoggo viidát diehtu sápmelaččaid dearvvašvuođa diliid birra joavkodásis, earret eará SAMINOR iskkademiid bokte. Diehtu sosiála, kultuvrra ja servodatlaš rámmaeavttuid birra, mii earenoamážiid čuohcá dearvvašvuhtii ja eallinkvalitehtii iešguđet osiin sámi álbmogis, gáibida ovdáneami sámi gullevaš indikáhtoriin, man birra lea áibbas unnán dutkojuvvon. Dutkanprošeakta <span type="quote">“Boazodoalu árgabeaivi”</span> (Møllersen, Stordahl, Tørres, Eira-Åhrén, 2016) lea ovdamearka movt dearvvašvuođagivssiid earenoamáš indikáhtorat ovdánahttojedje searválaga boazobargiiguin, mii lei vuođđuduvvon boazobargiid iežaset dieđuid ektui iežaset dearvvašvuođas. Máŋga dain indikáhtoriin lea unnán dahje ii obage relevánta eanetlohkoálbmogii. Boraspiresoahpamuš dagaha ovdamearkka eatnasiidda boazoealáhusas sihke fysalaš ja psyhkalaš riehkkama. Olgunastindoaimma heiveheapmi ávdinguovlluide mearkkaša ollu eallinkvalitehtii oallugiidda eanetlohkoálbmogis, seammás go dat dagaha lassi bargguid ja psyhkalaš deattu boazoealáhussii. Jus galgá sáhttit čuovvulit ja árvvoštallat Norgga návccaid nagodit čuovvut sisriikkalaš ja riikkaidgaskasaš geatnegasvuođaid 9 ja njuolggadusaid olahit seammaárvosaš eallineavttuid dearvvašvuođa ektui, de lea earenoamáš mávssolaš ahte sámi dearvvašvuođa statistihka mihttu lea fuomášuvvot ja beassat čilget dearvvašvuođa guoski dilálašvuođaid, mat earenoamážiid guoskkahit iešguđet beliid sámi álbmogis. 2.4.3 Vealaheapmi Lea duođaštuvvon ahte dáhpáhuvvá ollu eambbo vealaheapmi sápmelaččaid vuostá go eanetlohkoálbmoga vuostá Norggas (Hansen, 2012; Midtbøen &amp; Lidén, 2015). Earenoamážiid boazosápmelaččat leat sápmelašjoavku, geat vásihit hirbmat ollu vealaheaddji cealkámušaid ja daguid iežaset birrasiin (Møllersen, Stordahl, Tørres, Eira-Åhrén, 2016). Dat rihkku našuvnnalaš lága (Dásseárvo- ja vealahanlága, 2017) ja riikkaidgaskasaš konvenšuvnnaid (ON siviila politihkalaš vuoigatvuođaid konvenšuvdna, artihkal 27 (SP27) ja ILO-konvenšuvnna 169 ektui, maid Norga lea ratifiseren10 . Ii gávdno makkár ge listu mii čájeha gos ja movt vealaheamit dáhpáhuvvet ja makkár servodatreakšuvnnaid dakkár dáhpáhusat bohciidahttet. European Commision against Racism and Intolerance (ECRI) viđát raporta, mas guorahallet ja árvvoštallet Norgga dilálašvuođaid birra, čujuhit ovtta guovtti ávžžuhusas oktan earenoamáš čuovvolandoaimmain. Sii ávžžuhit ahte eiseválddit ásahit IT-heivehuvvon vuogádaga man bokte sáhttet čállit journála ja gozihit rasisttalaš dáhpáhusaid ja meannudit daid riektevuogádagaid bokte (European Commission against Racism and Intolerance (ECRI) 2015, 9 United Nations Declaration on the Rights of Indigenous Peoples (UNDRIP), ILO 169, Vuođđolága paragráfa 108, Dásseárvo- ja vealahanláhka(2017) 10 SP 27: https://www.regjeringen.no/no/dokumenter/iccpr/id88149/ ILO 169: https://www.regjeringen.no/no/tema/urfolk-og-minoriteter/samepolitikk/midtspalte/ilokonvensjon-nr-169-om-urbefolkninger-o/id451312/ 12 s. 33). Dát ávžžuhus lea ovdamearkan dasa ahte sámi statistihkka ii ábut ráddjejuvvot statistihkkan sápmelaččain, muhto ferte maid sisttisdoallat rámmaeavttuid registrerema sápmelaččaid eallimis. Eamiálbmogiid statistihkka, geat vásihit vealaheami, čájeha ahte eallindilálašvuohta (dearvvašvuohta, oahppu, ekonomiija jna.) eamiálbmogiin lea heajut dássi go eanetlohkoálbmogis. Dat lea dávjá dulkojuvvon leat heajus bealit eamiálbmogiin ja dagahan ahte boares guottut leat ain viidásetfievrreduvvon (Walter &amp; Andersen, 2016). Go registrere gálduid vealaheapmái, de oažžu earálágan dieđuid vealaheami birra, mii addá ollu buoret vuolggasaji gozihit vealaheaddji struktuvrraid ja daguid, ja nu beassá doaibmabijuid bokte bargagoahtit ulbmillaččat vealaheami vuostá. 2.4.4 Boazoealáhus Boazodoallolága ulbmilparagráfas celko ahte <span type="quote">“láhka”</span> galgá lágidit dili boazodollui, mii lea ekologalaččat, ekonomalaččat ja kultuvrralaččat guoddevaš ja mii lea vuođđuduvvon sámi kultuvrra, árbevieruid ja dábiide ávkin boazodollui alccesis ja servodahkii muđui (Eanandoallo- ja biebmodepartemeanta 2007). Deattuhuvvo ahte <span type="quote">“Boazodoallu galgá bisuhuvvot sámi kultuvrra ja servodateallima deaŧalaš vuođđun”</span>, ja ahte láhka galgá <span type="quote">“leat mielde sihkkarastime boazodoalloareálaid sámi boazodoalloguovllus boazodoalu deaŧaleamos resursavuođđun”</span>. Almmolaš boazoealáhusstatistihkka sisttisdoallá eanas biergobuvttadeami, njuovvanbohccuid ja jahkedoaimma, mii lea Norgga fitnodatkultuvrra málle mielde. Lea unnán lohkovuođut diehtu mii čájeha movt kultuvrralaš ceavzilvuohta lea vuhtiiváldon, jus eavttut ja johtui biddjon doaibmabijut ipmirduvvojit leat sámi kultuvrra ja servodateallima nannen, ja jus dat lea ávkkálaš boazoealáhusálbmogii.</p>
<p>Ii ge gávdno systemáhtalaš diehtu movt boazoguohtoneatnamat sihkkarastojit. Boazoealáhusa eallineavttuid birra iskkadeapmi čujuha ahte sámi boazobargit vásihit sámi boazoealáhusa rámmaeavttuid leat materiálalaš ja dearvvašvuođa ektui noađđin (Møllersen, Stordal, Tørres, Eira-Åhrén, 2016). Areálastatistihkka lea reaidu mii čilge areálahálddašeami, mii lea kvantitatiiva indikáhtor mii loguiguin čájeha sisabáhkkemiid ja váikkuhusguovlluid. Dal lea Statistihkalaš guovddáš doaimmahat (SGD) easkka ládje álggahan barggu mainna lohket galle sisabáhkkema ja váikkuhusguovllu leat sámi boazoguohtonguovlluin Norggas (Engelien ja Aslaksen 2019). Dakkár lágan statistihkka sisttisdoallá obbalaš gova iešguđetlágan sisabáhkkemiin ja čájeha maid makkár guovlu vel báhcá gos eai leat váikkuhusat. Dakkár statistihkain šaddá álkit sidjiide geat mearrádusaid dahket ja boazobargiide searválaga árvvoštallat jus gierdá vel ođđa sisabáhkkemiid.</p>
<p>Joatkkabargui areálastatistihkaiguin dárbbašuvvo boazoealáhusa fágalašmáhttu bohcco lihkadeami ektui, go bohciidit ođđa iešguđetlágan sisabáhkkemat eanadagaid hábmemiid ja bohccuid jahkodatjoru ektui. Boazoealáhusa fágalašmáhttu ii leat dál doarvái váldon vuhtii hálddahusas (Turi, 2017, Turi ja Gaup Eira, 2016). Boazoealáhusálbmot čilge ieš leat hástaleaddjin doalahit sámi boazoealáhusa 13 eallinvuohkin ja ealáhusgeaidnun, muhto dasa biddjo unnán deaddu eará aktevrraid ákkastallamiid ektui, go plánejuvvojit ođđa sisabáhkkemat industriija, fievrredeami dahje astoáigge ulbmiliidda. Sámediggeraporttain ON čearddalašvealahankomiteai 11 ja ON olmmošvuoigatvuođaid earenoamášraportevrras12 boahtá ovdán ahte leat váilevašvuođat sámi boazoealáhusa duohtavuođa rámmaeavttuin ja álbmotrievttalaš gáibádusain, mat leat Norgga lágas. Lea čielga dárbu dokumenteret boazoealáhusa máhtu iežas eallimis ja ealáhusas. Dat eaktuda ahte dahkko bargu identifiseret kritihkalaš fáktoriid ja ovdánahttit indikáhtoriid, mat guoskkahit eallin- ja doaibmaminstariid, mat leat earenoamážat sámi boazoealáhusas, oktan geográfalaš, organiserema ja báikkálaš erohusaiguin (Eanadoallodirektoráhtta, 2016). 2 4.5 Eará sámi meahcásteapmi Árktalaš ráđđi lea máŋga jagi dáguhan ahte ferte eambbo fuomášuhttit meahcásteami eallinvuogi, mii guoská boazoealáhussii, guolásteapmái, bivdui ja eará luondduláhjiid háhkamii, mii lea eamiálbmogiid eallinvuogi mielde13 . Sáhttá fargga šaddat dárbu oažžut gráfalaš ja loguide heivehuvvon obbalašgova maid sápmelaččat háhket guovllu resurssain, vai lea dárbbašlaš duođaštus, go sisriikkalaš ambišuvnnat galget heivehuvvot sámi doaimmaid ektui, go plánejit davviguovlluid strategiijaid (UD &amp; KMD, 2017). Sámi meahcásteapmi, guolásteapmi, bivdu, murren, murjen ja luondduláhjiid háhkan leat hui mávssolaččat go sámi kultuvrra, giela, máhtu ja birgejumi galgá viidásetfievrredit (Sámediggi 2016a, 2016b). Dasa lassin leat dát mávssolaččat sisabohtui ja birgejupmái sámi ássanguovlluin, dávjá go doaimmahuvvo lotnolasdoaibma vuođđoealáhusain ja bálkábargguin, ja mátkkoštanealáhusain ja kultuvrralaš doaimmain, mat dál leat dađistaga lassáneame (Andersen 2009). Árvoháhkan, mii ii rehkenasto loguide, nugo buvttadandoaibma masa investere, bidjá bargonávccaid ja luondduláhjiid háhkamii, dat ii lohkko mielde servodatekonomalaš árvvoštallamiidda, go ođđa aktevrrat áigot ávkkástallat luondduresurssaid. Meahcásteapmi lea oassin sámi eallinvuogis, mii čilge kultuvrralaš birgenstrategiijaid, mas iešguđetlágan buvttadeaddjidoaimmat lotnahuvvet luonddu rievddademiid mielde. Meahcásteapmi ráddjejuvvo čohkkejuvvon máhtu mielde mii lea ceavzilis ekologalaš resursahálddašeapmi, man birra dálá statistihkat eai muital maidige. Go kárte gos, goas ja movt meahcásteapmi guoskkaha resursahálddašeami, birashálddašeami ja areálahálddašeami, de lea dan dihte ávkkálaš fátmmastit dán sámi árbevirolaš máhtu statistihkalaš indikáhtoriidda. 11 ON nállevealahanlávdegottis (CERD United Nations Committee on the Elimination of Racial Discrimination) https://www.ohchr.org/en/hrbodies/cerd/pages/cerdindex.aspx leat sorjjasmeahttun áššedovdit, geat gozihit go implementerejit ON nállevealaheami vuostá konvenšuvnna ICERD International Convention on the Elimination of All Forms of Racial ICERD International Convention on the Elimination of All Forms of Racial Discrimination https://www.regjeringen.no/no/tema/likestilling-og-inkludering/likestilling-oginkludering/konvensjoner/fns-rasediskrimineringskonvensjon-/id670417/ 12 https://www.nrk.no/sapmi/fn-topp-advarer-norge-1.14710375 13 Arctic Human Development Report 2004; Larsen &amp; Fondahl (red.) (2014) Arctic Human Development Report; Larsen, Schweitzer &amp; Petrov (red.) (2014) Arctic Social Indicators; Poppel (red.) (2015) Survey of Living Conditions in the Arctic (SLiCA); Degteva et al. (2017) in Adaptation Actions for a Changing Arctic; Glomsrød, Duhaime &amp; Aslaksen (red.) (2017) ECONOR: The Economy of the North. 14 2.4.6 Riikkaidgaskasaš raporteren Riikkaidgaskasaš konvenšuvnnain (ON siviila ja politihkalaš vuoigatvuođaid konvenšuvdna artihkal 27 (SP 27), ILO 169, ON eamiálbmotvuoigatvuođaid julggaštus (UNDRIP)), maid Norga lea ratifiseren, daddjo ahte eamiálbmogiin galgá leat seammaárvosaš eallindássi go muđui lea riikka álbmogis. Mii addá buori dahje heajos eallindási ferte gehččot ovttas árvvuiguin, norpmaiguin, eallinvugiiguin ja dat ahte resurssaid lea vejolaš háhkat ja ahte lea vejolašvuohta mieldemearridit iežas eallima hárrái. Go raportere ONai Norgga eamiálbmotvuoigatvuođaid ja olmmošvuoigatvuođaid čuovvoleami birra, de lea statistihkka duođaštanvuohki mainna heive čájehit čuovvu go ja movt Norga čuovvu álbmotrievttalaš geatnegasvuođaid. Dat eaktuda ahte statistihka sisttisdoallá dovdomearkkaid mat kultuvrii leat relevánta go guoská eallinvuohkái, iešmearrideapmái ja ahte lea vejolašvuohta resurssaide. Dakkár statistihkka ferte leat dainna lágiin ahte siskkáldasat dovdá váttisvuođabeliid ja hástalusaid, maid guoskevaš sápmelaš joavkkut ieža leat defineren. Go lea vejolašvuohta árvvoštallat doaibmabijuid ávkkálašvuođa ja árvvoštallat ođđa doaibmabijuid, de sáhttá dat šaddat čielgaseappot eiseválddiide, sámi álbmogii ja raporterejeaddjái. ON nállevealahankonvenšuvnna 14 ICERD (1965) mielde, maid Norga ratifiserii 1970, geatnegahttá stáhta earret eará guorahallat stádalaš, našuvnnalaš ja báikkálaš eiseválddiid doaibmama (Artihkal 2.e), ja maiddái doaibmat earenoamáš ja konkrehtalaš ovddalgihtii njuolggadusaid mielde vai sihkkarastit ahte buot joavkkut sáhttet návddašit olmmošvuoigatvuođaid (Art 2.2). Sámediggi lea máŋgga ON nállevealahanlávdegotti (CERD) bokte cuiggodan go Norggas lea ain guhkes geaidnu vel ovdal go olaha boazoealáhussii iešmearrideami ja boazoguohtoneatnamiid sisabáhkkemiid gáhttema birra (Sámediggi 2018). ON nállevealahanlávdegoddi (2019) lea cuiggodan ahte Norggas váilu diehtu vealaheaddji dáhpáhusain ja dakkáriid čuovvuláhttin sápmelaččaid ektui. Dat guoská dilálašvuođaide mat gustojit láhkii ja riektevuogádahkii, rivttiide eatnamiidda ja čáziide, guolásteapmái ja boazodollui. Sii leat dáhtton stáhta ovdanbuktit detálja dásis dieđuid, mat muitalit konkrehta doaibmabijuid, maiguin fátmmasta daid ávžžuhusaid iežaset boahttevaš áigodat raporttas15. Dat addá muhtin hástalusaid go galgá ovdánahttit buriid ásahuslaš indikáhtoriid, nugo indikáhtoriid eiseválddiid doaimmaide go guoská doaibmabijuid ektui maiguin álggahit ja čuovvulahttet doaibmabijuid álbmotrievttalaš prinsihpaid vuođul. Eiseválddiid birashálddašeamis addá ON ávžžuhusaid eamiálbmogiid árbevirolašmáhtu hárrái, movt ceavzilit ávkkástallá ja gáhtte luonddu 16 (UNEP 2014) ja ceavzilvuođaulbmiliid raporteremis ohcala čielgasit eamiálbmotdimenšuvnna17. European Commision against Racism and Intolerance (ECRI) viđat raporttas (2015) ohcalit maiddái raporterema Norgga eiseválddiid doaibmamis (geahča badjelis, x.4.3 oasis). Dá leat ovdamearkkat unnán ovdánahtton 14 «Čearda” doahpagis lea viiddis čilgehus dán konvenšuvnnas, go dat čujuha čerdii, liikeivdnái, šaddanvuolgagii, našuvnnalaš dahje čearddalaš ruohtasiidda 15 Pkt. 35 nállevealahankommišuvnna ruovttoluottadiehtu 16 Biologalaš máŋggabealatvuođa konvenšuvdna (Convention of Biological Diversity, CBD,) artihkal 8, https://www.cbd.int/doc/notifications/2017/ntf-2017-006-8j-en.pdf. 17 United Nations Sustainable Development Goals https://www.un.org/sustainabledevelopment/sustainabledevelopment-goals/ 15 statistihkkasurggiin, maiguin livčče eambbo vejolašvuohta identifiseret ja čuovvulit movt álbmotrievttalaš prinsihpat doaimmahuvvojit, ja maid ahte galgá sáhttit árvvoštallat, jus doaibmi doaibmabijuin lea ávki áigumušaid ektui guoskevaš osiide sámi servodateallimis. 2.5 Geat galget lohkkot? Lea mávssolaš lohkkot. Dat mii ii lohkko, ii lohkko. Seamma mávssolaš lea ahte dat mii lohkko šaddá riekta, ja ahte dat adno rievttes vuogi mielde. Historjjálaš, sosiála ja politihkalaš dilálašvuođat váikkuhit dasa mii ja gii lohkko ja ii lohkko. Sámi historjá lea máŋgga bealis jaskkodahtton dahje dahkkon oaidnemeahttumin (Lie, 2001; Bore, 2006; Søbye, 2014). Go historjjálaš gáldodieđut váilot sápmelaččaid birra, de lea dat dagahan jáhkuid ja duohtavuođaid ex silencio vuogi mielde: dat mii ii namuhuvvo, árvideames ii gávdno (Dunfjeld-Aagård, 2005). 2.5.1 Sápmelaččat álbmotlohkamiin Presentasjonen av disse siste statistikkene innledes med en grundig redegjørelse over svakhetene ved tellingen: definisjonsusikkerhet, sterke etterdønninger av langvarig fornorsking, negative erfaringer med etnisk registrering og for mange som på den tid ikke kjente til sin samiske slekt. Thomas V. Westen lei vuosttaš gii 1734 čálii obbalaš logu sápmelaččain (Aubert, 1978). Maŋemus álbmot- ja ássanlohkan, mas jerrui sámegiela ja čearddalašvuođa birra, čađahuvvui 1970 ja almmuhuvvui Den samiske befolkning i Nord-Norge (Sámi álbmot Davvi-Norggas) (Aubert, 1978). Daid maŋemus statistihkaid birra ovdanbuktin álgá go čálli vuđolaččat čilge álbmotlohkama headjuvuođaid birra: definišuvnna eahpesihkarvuohta, garra váikkuhusat guhkilmas dáruiduhttimis, heajos vásáhusat čearddalaš registreremis ja dien áiggis eai nu oallugat dovdan iežaset sámi soga. Aubert čoahkkáigesii dainna ahte diet ákkat jáhkkimis dagahedje ollu eahpenjuolga raporterema sihke sámi identitehta ja sámegiela hárrái. Dasa lassin olmmošlohkan dáhpáhuvai dušše Davvi-Norggas, dušše muhtin suohkaniin ja muhtin suohkaniin ges dušše oasi suohkanis. Aubert árvvoštalai ahte dás lei sáhka máŋga duhát sápmelaččas geat orro olggobealde lohkanguovlluid, ja son várrii bohtosiid luohtehahttivuhtii. 1970 álbmotlohkan lea dagahan garra stivrema maŋit áigge jáhkkui ahte man stuoris lea sámi álbmot Norggas, ja jáhkuid dasa gos sápmelaččat leat leamaš ja ain ásset. Maŋit áiggis ii leat dahkkon makkárge systemáhtalaš bargguid mainna leat gokčan daid váilevašvuođaid maidda Aubert čujuhii. 1970 statistihkka lea bisson duohta čilgehussan, ja lea daid maŋemus 40-50 jagis váikkuhan ovttaskas olbmuid jáhkkui iežas identitehta hárrái ja váikkuhan earáid jáhkuide maid sámi gullevašvuođa ektui. Ovdalaš áigge sosiálapolitihkalaš definišuvnnat sápmelašvuođa ja sámi gullevašvuođa birra viidásetfievrreduvvo ja šaddá stivrejeaddjin dasa gii beassá ja gii ieš suovvá iežas lohkkot. (Axelsson &amp; Sköld, 2006). 16 2.5.2 Čearddalaš identitehta statistihkas Riikkaidgaskasaččat hupmat Politics of Identity mii eamiálbmogiid ja ii-eamiálbmogiid ipmárdusa mielde lea Indigeneity ja Aboriginality, namalassii mii dagaha ja doalaha gullevašvuođa leat eamiálbmogin (Espeland &amp; Stevens, 2008). Leat goitge sosiála ja servodatlaš ipmárdusat mat eanas definerejit eamiálbmotkategoriijaid, mat fas stivrejit makkár dieđuid galgá čohkket daidda kategoriijaide ja ráhkadit statistihkaid mat garrasit stivrejit ovttaskas olbmuid, sosiála ja servodatlaš ipmárdusaid eamiálbmogiid dovdomearkkain. Pettersen (2014) čoahkkáigeassá iežas doavttirgrádas mas čielggada mii sámi čearddalašvuohta lea dearvvašvuođa- ja eallineavttuid iskkademiin, ja čoahkkáigeassá ahte ii lean vejolaš árvalit ovttačilggolaš čovdosa movt sáhttá doahpaga bokte čielggadit ja mihtidit mii sámi čearddalašvuođa lea. Seammás ávžžuha son leat eambbo diđolaš go ulbmil lea atnit sámi čearddalašvuođa ovttaskas iskkadeapmái ja ahte makkár dilálašvuođas leat sii geat leat dutkanproseassas mielde. Sámi čearddalašvuođa birra dieđut eaktudit ahte jerrojit gažaldagat mat fátmmastit daid aspeavttaid sámi identitehtas main lea mearkkašupmi dutkanfáddái, ja ahte gažaldagain lea oaivil, maid lea álki vástidit vástidanjovkui. Eaktuda maid ahte lea luohttevašvuohta, sihke oktan joavkun ja ovttaskas olbmo dásis, dasa ahte dieđut meannuduvvojit vuollegašvuođain ja suddjejuvvojit vai eai čuožžil heajos čuovvoleamit. Lea leamaš áigeguovdil ásahit ja geavahit sámi álbmotregistara go lea leamaš sáhka ávkkástallat Sámedikki jienastuslogu statistihkkaulbmiliidda (Holth ja Lillegård 2017), mii lei Norgga olmmošvuoigatvuođaidinstitušuvnna (Norges institusjon for menneskerettigheter (NIM, 2019)) álgojurdaga mielde ja go Sámediggi lea mearridan čielggadit vejolašvuođaid registreret sápmelaš čearddalašvuođa dearvvašvuođaregistariidda 18 . Čearddalaš registreren rahpá vejolašvuođaid identifiseret sápmelaččaid dili go guoská gillii, oahpahussii, eallineavttuide, dearvvašvuhtii, vásáhusaide vealaheamis jna., ja nu sáhtáše fuomášit vealaheami. Dearvvašvuođadutkamis sáhtášii álbmotregisttar, mas lea listu buot sápmelaččain, rahpat vejolašvuođa beassat viežžat statistihkaid sámi álbmoga birra máŋgga lágan dearvvašvuođaregistaris19, ovdamearkka dihte borasdávdaregisttar, NAV-registtar. Nie sáhtášii čearddalašvuođa álbmotregistreren álkidahttet barggu oažžut obbalaš gova buozanvuođaid birra, beassá čuovvut mielde dearvvašvuođa ovdáneami ja válljet dutkanguovlluid gos earenoamážit lea mearkkašupmi sámi álbmogii. Diehtobearráigeahčču čujuha ahte go váldá mielde čearddalaš registara dasa mii juo gávdno persovdnadieđuid birra dearvvašvuođa sullasaš registariin, de addojit hui ollu persovdnadieđut, maiddái hearkkes dieđuid, ja dan dihte lassána maid riskka almmustahttit identitehta, earenoamážiid unna jovkkožiin. Muittuhuvvo maid ahte go lea dárbu oažžut ovdan dieđuid statistihka bokte, de ferte heivehuvvot álbmotrievttalaš geatnegasvuođaid ektui, vai sápmelaččat ieža besset dárkkistit dutkamiid dieđuid (Thon, 2019). 18 https://www.sametinget.no/Nyhetsarkiv/Utreder-muligheten-for-registrering-av-samisk-etnisitet 19 I 2018 ledje oktiibuot 17 dearvvašvuođaregistara, 51 našuvnnalaš registara (iešguđet lágan buozanvuođaid birra), lassin báikkálaš registariidda ja sullasaš dearvvašvuođa dutkanprošeavttaid diehtoregistariidda, ja leat maiddái registarat ekonomalaš dilálašvuođain, ássandilálašvuođain, riegádanregistara, jápminregistara, skuvlaregistara, vearrolisttut, nav.registara ja eará registara (Thon, 2019). 17 2.5.3 Čearddalaš registreren European Commission against Racism and Intolerance (ECRI) lea almmuhan viiddis ja dárkilis čearddalašvuođa registrerema guorahallama, mas digaštallet buriid ja heajos beliid, ja ollu čuolmmaid, maid berre vuhtiiváldit vai garvá ahte čearddalaš registreremis ii šatta vealaheaddji čuozahus (Simon, 2007). ECRIs guorahallan, daid iešguđet aspeavttain, mat čatnasit čearddalaš registreremii, addá buori gova movt sihke statistihkalaš, politihkalaš, historjjálaš, juridihkalaš, sosiála, dovdduide čuohcci ja ehtalaš fáttát fertejit árvvoštallot vuđolaččat. ECRI raportamálle mielde lea dahkkon viiddis čielggadeapmi ulbmillaš ja sávakeahtes geavaheami birra registaris, mii lea Norgga sápmelaččaid birra, mii sáhttá váikkuhit dasa ahte oažžu čuvgehuvvot máŋggabealatvuođa statistihkalaš, politihkalaš ja ehtalaš ovddalgihtii njuolggadusain, maidda fertejit gávdnot praktihkalaš čovdosat. Vuos lea eahpečielggas eavttuid nanusvuođas go (ieš-) registrere sámi čearddalaš gullevašvuođa. Dat lea danne go dieđuid luohttevašvuohta hálddašuvvo vuollegašvuođain, ja go de daddjo ahte berre árvvoštallat jus lea vejolaš oažžut ovdan registara mii sisttisdoallá olles sámi álbmoga, ja jus de vejolaččat dáhpáhuvvá nu ahte báhcá čohkkat registariin mii ii leat ollislaš. Anonymiserema dárbbu ferte maid árvvoštallat dan ektui ahte leago dárbu čuvget mávssolaš erohusaid sámi servodaga siskkobealde, ovdamearkka dihte sosiála, ealáhusaid, geográfalaš gullevašvuođa ja eará demográfalaš fáktoriid ektui. 2.5.4 Statistihkka boazosápmelaččain Eanandoallodirektoráhtta boazodoalloossodat čohkke dieđuid boazodoalu birra boazodoallodieđáhusaid vuođul, maid juohke siidaoasseeaiggát deavdá 20 . Dieđut almmuhuvvojit Boazoealáhusa ollislaš rehketdoalus (Totalregnskap for reindriften) ja Boazoealáhusa resursarehketdoalus (Ressursregnskap for reindriften), mii vuođđuduvvo boazodoallošiehtadallamiidda gaskal stáhta ja boazodoalu. 2017 ledje sámi boazodoalus sullii 3190 olbmo (Eanadoallodirektoráhtta 2017, govus 7.2.5.). Eanandoallodepartemeanta čujuhii ahte loguin leat headjuvuođat earret eará dan dihte go leat iešguđetlágan ipmárdus dan hárrái man ollu gáibiduvvo leat gullevašvuohta boazodollui go galgá registrerejuvvot, ja man ollu doaibmabidjoortnegat guoskkahit dakkár registrerema. 2018 rájes registrerejuvvojedje man oallugat <span type="quote">“barget”</span> bohccuiguin, mat definerejuvvojedje dan mielde geain leat bohccot registrerejuvvon boazodoallodieđáhussii (Eanandoallodirektoráhtta, 2019, s. 117). Dat mielddisbuvttii ahte dat ođđa almmolaš Norgga boazosápmelaččaid lohku njiejai sullii 2222 olbmui 21 . Dat ođđa statistihkalaš njiedjan boazosápmelaččain šaddá ođđa duohtavuohta hivvodaga ektui ja nu maid lea váikkuhus sámi boazodollui servodagas. 20 Siida dahje sitje lullisámegillii, lea okta joavku boazoeaiggádat ovtta orohagas, geain leat bohccot seamma ealus dihto guovlluin ja geat ovttasbarget doaimmain. Juohke siiddas leat máŋga siidaoasi, mii definerejuvvo leat <span type="quote">“bearašjoavku dahje ovttaskas olmmoš geat leat oassin siiddas, ja geat barget ovtta olbmo dahje náittosguimmežiid dahje ássanguimmežiid searválaga jođiheami mielde”</span>. (Boazodoalloláhka, eanandoallo- ja biebmodepartemeanta 2007). 21 Lohku lea vižžon Eanandoallodirektoráhtas e-boasta bokte, ja čujuha stoalpodiagrámmii mii ovdanboahtá govus 7.2.2 i Boazoealáhusa ollislašrehketdoallu (Totalregnskap for reindriftsnæringen). Rehketdoallu 2018 ja bušeahtta 2019 18</p>
<p>Sámi boazoealáhus lea bearašlaš eallinvuohki ja ealáhus. Go lea gullevašvuohta boazoealáhussii, de mearkkaša dat ahte leat sihke ekonomalaš, juridihkalaš, bargonávccaid, sosiála ja dovdduide čuohcci čanastagat. Stáhta bealis sáhttá lea ávkkálaš oažžut ovdan man oallugiin lea juridihkalaš ja ekonomalaš geatnegasvuođat ja rievttit. Boazoealáhusa bealis sáhttá leat buorre ja ávkkálaš fátmmastit sin geat fysalaččat oasálastet boazobargguide, biergasiidda ja ávdnasiidda juohke siiddas. Dat heivešii buorebut dainna boazoealáhusa kultuvrralaš ipmárdusain go guoská eallinvuohkái ja ealáhussii, ja seammás dagaše oinnolažžan barggu mii duohtavuođas dahkko buvttadeapmái. Lea statistihkalaš hástalus defineret doahpagiid ja kategoriijaid maid vuolggasadji lea sámi duohtavuođaipmárdus, vai statistihkalaš duohtavuođat, maid birra čilgejuvvo, bohtet nu lahka duohtavuođa go vejolaš. 2.6 Sámi statistihka ávkkálašvuohta Go ovdamearkka dihte čielggada geavahit sensitiiva dieđuid, nugo čearddalašvuohta lea, de lea hui mávssolaš heivehit dan oktii dainna gos sávaldat boahtá ja makkár ulbmil das lea. Mii lea ehtalaččat dohkálaš ja mii lea oadjebas rievddada gaskal kultuvrraid, unnitlohko- dahje eanetlohkoálbmoga ja historjjálaš vásáhusaid mielde. Eamiálbmogiin miehtá máilmmi leat guhkes áigge vásihan dutkamiid, mat dieđalaš ja akademalaš vuogi mielde leat čohkken dieđuid eamiálbmogiid birra, ja main bohtosat máŋgga geardde leat leamaš dárbbašmeahttumat, leat heahpadin ja ávkkeheamit dahje billisteaddjin eamiálbmogiidda, gos dutkan lea dáhpáhuvvan. Buorit dieđut eaktudit ahte eamiálbmogiid informánttain lea luohttevašvuohta dieđuid čohkkemii, dieđuid vurkemii ja masa dieđut galget adnot. Buorit dieđut mearkkaša maid ahte doahpagat, giellageavaheapmi ja gaskkusteapmi lea kultuvrralaččat ávkkálaččat jovkui gos dutkojuvvo, mii lea biddjon dakkár oktavuhtii mas sáhttet iežaset dovdat, ja ahte daid sáhttá joavku ieš ávkkástallat. Eamiálbmogiid ávkkástallanárvu sáhttá leat eará go stáhta ávkkástallanárvu. Dan oktavuođas digaštallo ja mii lea maid hui mávssolaš lea ahte gii <span type="quote">“eaiggáduššá”</span> čohkkejuvvon dieđuid, jus dat lea dutki, dutkanásahus, stáhta dahje lágideaddji (Global Indigenous Data Alliance GIDA, 2019). Dieđuid eaiggátvuođas lea mearkkašupmi dan hárrái makkár njuolggadusat gustojit nu ahte beassá oaidnit daid ja jus lea vejolaš oažžut dieđuid, makkár bargovuogit leat go addá dieđuid dutkamiidda ja statistihkalaš ulbmiliidda, jus beassá dárkkistit dieđuid geavaheami ja movt dieđuid sihkarvuohta hábmejuvvo. Ferte vuhtiiváldit váldit sihke joavkodási ja ovttaskas olbmuid. Našuvnnalaš ehtalaš njuolggadusat leat vuođđun dieđuidčohkkemii ja statistihkalaš barggus, muhto dat ii dárbbaš leat doarvái go galgá vuhtiiváldit ehtalaš beliid sámi dilálašvuođain go duohtavuohta galgá heivehuvvot statistihkkii. Fáttát mat guoskkahit sámi álbmoga ja sámi dilálašvuođaid sáhttet leat kultuvrralaččat hearkkit dahje guoskkahit tabu áššiid. Dakkár oktavuođain lea earenoamáš mávssolaš ahte sii geat háliidit dutkat fáttá dovdet hui bures sámi etihka, árvvuid ja norpmaid. Ii dan dihte ahte doaimmahit iešdárkkisteami go guoská dasa mii heive almmuhuvvot ja mii ii, muhto vai sáhttá dahkat endena árvvoštallamiid movt lahkoneapmi sáhttá leat ávkin eambbo rabasvuhtii hearkkes fáttáin, makkár dieđut leat ávkkálaččat jovkui mas dutkojuvvo, ja movt ovttasbargat 19 ja čuovvulit diehtoaddiid ja sidjiide geaidda váikkuha, go bohtosat leat almmuhuvvon. Statistihkat duođaštit movt sápmelaččat, earenoamážiid sámi nissonat, vásihit eambbo illasteami ja veahkaválddálašvuođa, go buohtastahttá eanetlohkoálbmogiin, mii lea ovdamearka movt hearkkes fáddá sámi birrasiin sáhttá loktejuvvot jávohisvuođas doaibmamii (Eriksen, 2019). 2.7 Čoahkkáigeasut ja hástalusat</p>
<p>Lea mávssolaš ahte lea vejolaš oažžut relevánta ja ávkkálaš dieđuid sámi dilálašvuođain, sámi álbmogis, servodateallimis ja eallineavttuin. Sámi statistihkalaš bargu čuožžilahttá gažaldaga das mii definerejuvvo leat sámi dovdomearkan, mat leat relevánta dieđut, ja ehtalaš beliid go čohkke, vurkkoda ja geavaha dieđuid. Riikkaidgaskasaš eamiálbmotstatistihka birra digaštallamis fuomášuhtto ahte lea dárbu dieđuide ja duođaštusaide mat oainnusin dahket eamiálbmogiid iežaset definerejuvvon váttisvuođaid, dárbbuid ja hástalusaid, lea dárbu ahte eamiálbmogat ieža besset dárkkistit dieđuid go dat čohkkejuvvojit ja adnojit, seammás go bohtosat eai ravgejuvvo eret sosiála, materiálalaš ja kultuvrralaš duohtavuođas, mas dieđut leat vižžon. Njuolggadusat ja prinsihpat mat vuhtiiváldet ehtalaš hástalusaid ja ávkkálašvuođaárvvu eamiálbmotstatistihkas leat hábmejuvvon máŋgga riikkas, heivehuvvon eamiálbmogiid báikkálaš kultuvrii, historjái ja našuvnnalaš juridihkalaš ja politihkalaš dilálašvuođaid ektui. Eamiálbmot statistihka (Indigenous statistics) ja Eamiálbmot dieđuid sorjjasmeahttunvuođa (Indigenous data sovereignty) fáttát leat hui lahka álbmotrievttalaš prinsihpaid ja nu lea maid áigeguovdil digaštallamis dan birra movt boahtteáiggis hábme statistihka ja maid sámi statistihkka Norggas sisttisdoallá. Statistihka leat olbmot ráhkadan, ja fáttát hábmejuvvojit jáhku mielde. Leat hui máŋggalágan ehtalaš váttisvuođat mat gusket iešguđetlágan statistihkalaš, juridihkalaš, politihkalaš, sosiála beliide sámi statistihkas, mat váikkuhit makkár fáttát vuoruhuvvojit, mii gehččo leat relevánta diehtun ja masa dat gárvves statistihkka adno. Sámi statistihka digaštallamis ferte statistihka kvalitehta leat guovddáš ságastallanfáddá, ja movt statistihkaid atnu váikkuhuvvo mearridanproseassaide. Sápmelaččaid iežaset váikkuhanvejolašvuohta ja iešmearrideapmi 22 ferte vuhtiiváldot go dahkko statistihkka, mii guoskkaha sápmelaččaide Norggas. Dat ráddje riskka vai statistihkalaš čilgehusat eai ravgejuvvo eret kultuvrralaš oktavuođas, ja ahte logut mat eai leat ollislaččat dahje leat boastut ipmirduvvon eai adno duođaštussan go dahkkojit mearrádusat mat váikkuhit sámi álbmogii. 2.8 Rávven 1. Boahttevaš sámi statistihka, oktan sámi čearddalašvuođa álbmotregistara digaštallan berre fátmmastit čielggademiid jus ja movt prinsihpat mat ovdanbohtet eamiálbmotstatistihkas 22 ON eamiálbmogiid vuoigatvuođaid julggaštus, artihkal 3 ja 4 20 (Indigenous statistics) ja eamiálbmogiid dieđuid sorjjasmeahttunvuohta (Indigenous data sovereignty) sáhttet addit <span type="quote">“buriid dieđuid”</span> go galgá čilget sámi duohtavuođa, váttisvuođaid, dárbbuid ja hástalusaid, maid sápmelaččat ieža leat defineren. 2. ON eamiálbmot vuoigatvuođaid julggaštusa mielde (artihkal 3 ja 4) eamiálbmogiid iežaset váikkuhanvejolašvuođa ja iešmearrideami birra ferte sámi álbmogii addot aktiivvalaš rolla identifiseret ja vuoruhit váilevašvuođaid, maid statistihkka galgá sisttisdoallat. 3. Sámi statistihka boahtteáiggi digaštallamis lea mávssolaš ahte ii čiegat statistihka iešguđetlágan rollaid servodagas, ja leat čielggas gii lea statistihka diŋgojeaddji fáttáid oktavuođas, mat guoskkahit sámi álbmogii, ahte jus leat: a) politihkalaš dahje hálddahuslaš eiseválddit, b) dutkanásahusat ja dutkit, dahje c) sámi organisašuvnnat, ásahusat ja birrasat. 4. Vai hehttet ahte eai šatta boasttudulkojumiid sámi dieđuin ja statistihkalaš bohtosiin, de lea dárbbašlaš ráhkadit vugiid mat sihkkarastet dan ahte dieđuid čohkken, dieđuid guorahallan ja almmuheapmi leat heivehuvvon sámi duohtavuođaipmárdusa ja sámi máhtu vuođul. 5. Jus sámi statistihkas galgá leat sirddaárvu sámi duohtavuođaipmárdusa máŋggabealatvuhtii ja doaibmamii, de dárbbašuvvojit statistihkalaš indikáhtorat main lea ávki sámi vuolggasadjái gos statistihkalaš dieđut lea vižžon. 6. Sámi statistihka dárbu čuohcá obbalaš dárbui ja dutkama statistihkkii, danne go Norggas lea vuos guhkes geaidnu ovdal go nagoda deavdit álbmotrievttalaš njuolggadusaid, mat earenoamážiid guoskkahit sámi álbmogii ja kultuvrii. Danne lea dárbu leat rabas vejolaš lahkonemiide ja vugiide, maidda eará riikkaid eamiálbmogiin leat buorit vásáhusat. 2.9 Referánssat: AHDR (2004). Arctic Human Development Report (AHDR). Akureyri: Stefansson Arctic</p>
<p>Institute.</p>
<p>American Psychological Association (2002). Guidelines on Multicultural Education, Training,</p>
<p>Research,</p>
<p>Practice, and</p>
<p>Organizational</p>
<p>Change for</p>
<p>Psychologists. https://www.apa.org/about/policy/multicultural-guidelines-archived.pdf</p>
<p>Andersen, S. (2009). Primærnæringene reindrift, jordbruk og fiske. Kapittel 3 i Samiske tall forteller 2. Sámi allaskuvla, s. 74-114.</p>
<p>Aubert, V. (1978). Den samiske befolkning i Nord-Norge. Statistisk sentralbyrå (SSB), Artikler nr. 107, Oslo.</p>
<p>Australian Indigenous Governance Institute (2018). Indigenous Data Sovereignty. Data for</p>
<p>Governance;</p>
<p>Governance of</p>
<p>Data.</p>
<p>Briefing</p>
<p>Paper. https://static1.squarespace.com/static/5b3043afb40b9d20411f3512/t/5b70e7742b6a28f3 a0e14683/1534125946810/Indigenous+Data+Sovereignty+Summit+June+2018+Briefin g+Paper.pdf</p>
<p>Axelsson, P. &amp; Sköld, P. (2006). Indigenous populations and vulnerability. Characterizing vulnerability in a Sami context. Annales de Demographie Historique, 111, 115 – 132. http://www.cairn.info/revue-annales-de-demographie-historique-2006-1-page-115.htm Lastet ned 11.02.2020. Bore, R. R. (2006). <span type="quote">«Mannen er så vaskeekte lapp som i våre dager kan presteres»</span>. Samer og kvener i eldre folketellinger. Statistisk sentralbyrå. Lastet ned 15.11.2019:</p>
</body></document>
