<document xml:lang="sme" id="no_id"><header><title>“Dáppe ellet gielat bálddalaga”. Giellaoahpahus gaskadásis gos majoritehtagiella lea sámegiella ja minoritehtagiella dárogiella</title><genre code="science"/><author><person firstname="Kirsten Karen M. N." lastname="Siri" sex="f" born="" nationality="NO"/></author><year>2019</year><wordcount>18720</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2650358/Kirsten%20Karen%20M.%20N.%20Siri%20-%20D%C3%A1ppe%20ellet%20gielat%20b%C3%A1lddalaga_Giellaoahpahus%20gaskad%C3%A1sis%20gos%20majoritehtagiella%20lea%20s%C3%A1megiella%20ja%20minoritehtagiella%20d%C3%A1rogiella.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Ovdasánit </em></p>
<p>Olles virggis bargat ja ollesáiggi studeret oalle lea hástalus. Dán barggu in lean soaitit nákcet geiget Sámi allaskuvlla geabbilvuođa haga. Sámi allaskuvla masteroahpu koordináhtor Pigga</p>
<p>Keskitalo lea heivehan oahpahusáigodaga ja masterdeaivvademiid min dárbbuid ektui. Son maid lea leamaš erenoamáš buorre veahkki, ja lea vástidan mu gažaldagaid hui jođánit álo go lean jearran maidege.</p>
<p>Erenoamážit giitosat iežan informánttaide. Sámegielat ja dárogielat oahppit olles dutkanluohkás. Dii attiidet munnje gelddolaš materiála ja leiddet gierdevaččat ja buriin mielain oasálasttiidet báddemii ja min divrras ságastallamiidda. Leiddet lunddolaččat ja nu rahpasat go vejolaš.</p>
<p>Mus ledje álggu rájes guokte bagadalli. Professor Jon Todal lei vuosttaš olmmoš geasa bessen jurdagiiddán muitalit. Son oinnii jođánit guđe fáttá mun berren válljet go gulai mu evttohusaid. Giittán su go lei álggus mielde, son maid bagadalai maŋŋelis proseassas ja doarjjui mu beroštumi ja fáttá. Vuosttašamanueansa Inker-Anni Linkola-Aikio jotkkii mu váldobagadallin. Munnos lea álggu rájes leamaš hui buorre gulahallan ja giittán su go lea ipmirdan, dorjon ja veahkehan mu hui ollu ja nu čehpet go vejolaš. Ožžon álo du geažil duostilvuođa bargat ja ovdánahttit iežan barggu. Giitosat dutnje.</p>
<p>Mielstudeanttat maid leat leamaš buorren doarjjan ja giitán erenoamážit iežan mielstudeantta gii opponerii mu barggu.</p>
<p>Oappát ja vieljat ánssášit maid giitosiid go álo leat movttiidahtten mu go lea leamaš lossat.</p>
<p>Sara, giitu go lohket mu barggu oahpaheaddji čalmmiiguin. Iežan nieiddažii maid giitosat go álo lea nu gierdevaš ja čeahppi movttiidahttet vaikko lea dušše logi jahkásaš. "Eadni, dán don nagodat!". 6 7</p>
<p><em type="bold">Čoahkkáigeassu </em></p>
<p>Dát masterbargu lea guovttegielat oahpahusa birra muhtin sámi skuvllas. Dutkan lea čađahuvvon gaskadassiluohkás gos majoritehtagiella lea sámegiella ja minoritehtagiella dárogiella. Áiggun guorahallat guovttegielatohppiid ja oahpaheaddji hupmangiela skuvlakonteavsttas, erenoamážit deattuhan giellamodus- ja kodamolsundáhpáhusaid. Dan vuođul oaččun maid dieđuid movt skuvla láhčá giellabirrasa ja movt oahpaheaddji bargá dakkár guovttegielat prográmmamálles. Etnografiija metodas geavahit máŋgametodalašvuođa, ja empiriija vuođđun leat sihke báddemat skuvladiimmuin, ságastallamat ja oahpaheaddji beaivegirji ja muđuid áican. Váldoteoriijaide maidda lean dorvvastan leat guovddáš guovttegielatvuođateoriijat mat bohtet sihke internationála, nationála ja sámi dutkamiin. Sámi skuvlla buoridit ja oahpaheaddji barggu ovddidit lea dehálaš ja maiddái áigumuš dáinna bargguin.</p>
<p><em type="bold">Abstract </em></p>
<p>This master thesis is about bilingual education in a sámi school. My research was conducted at upper primary level where the majority language was the Sámi language and the minority language was Norwegian. My goal is to research bilingual students and teachers oral language in school context, with emphasis on cases with language modes and code-switching. And on that basis I’ll also get data on how the school facilitates the language environment and how the teacher works in this kind of bilingual program model. Empiricism and multi-methods are the tools of ethnography, the basis are recordings during class, conversations, the teacher’s diary, and general observation. Main theories I relied on are fundamental bilingual theories that come from international, national and sámi researches. The improvement of Sámi schools and development of the Sámi school teacher is important, and also the intent of this thesis. 11 <em type="bold">1 </em>. <em type="bold">Álggahus </em></p>
<p>Oahpaheaddji: Leat go buohkat dál ipmirdan maid mun lohken?</p>
<p>Per: Jeg forstår ikke!</p>
<p>Oahpaheaddji: Du forstår ikke, okei, jeg kan ta det på norsk! ...</p>
<p>Ánne: Mu mielas lea somá go eanet oahppit ohppet sámegiela, danne go sámegiella lea unnitlogu giella ja eai leat nu máŋggas geat máhttet sámegiela hupmat.</p>
<p>Sárá: Mun gal jáhkán dárogielat oahppit ohppet sámegiela hupmat.</p>
<p>Dá lea oasáš muhtin jearahallamis mii guoská dán barggu fáddái. Dán oasis hupmet oahppit ja oahpaheaddji dan birra movt dat lea go sámegielagat ja dárogielagat leat seamma luohkás.</p>
<p>Dárogielat oahppit leat oahpahuvvon ahte fertejit jearrat jus lea juoga maid eai ipmir sámegillii. Sámegielat oahppit leat fas dihtomielalaččat sámegiela geavaheami dáfus ja doivot ahte dárogielagat maid ohppet hupmat sámegiela. Ovdal ledje oahppit dán skuvllas sirrejuvvon, dárogielagat sierra ja sámegielagat sierra. Oahppit ovdamearkkas čilgejit movt sii vásihit ja vurdet skuvladilálašvuođa šaddat boahtteáiggis, go ođđa oahpahusmodealla šattai.</p>
<p>Dutkanskuvlla oaivil lea ahte buot oahppit galget šaddat doaibmi guovttegielagat, dárogielat oahppit galget hálddašišgoahtit sámegiela. Sáhttá lohkat ahte skuvla lea obbalaččat giellaideologiija molson ja šaddan čielgasit sámegielat skuvlan vai sámegiella lieđđu. Skuvlla árgabeaivvi giellageavaheami dutkamiin sáhttá ovddidit sámi skuvlla. Giellageavadat loktanivččii oidnosii go daid giellageavahanšiljuid guorahallá (Linkola &amp; Keskitalo 2015: 8).</p>
<p>Máŋggagielat skuvllas sáhttet leat čuolmmat giellaválljema ja giellageavaheami ektui.</p>
<p>Linkola ja Keskitalo (2015) dadjaba ahte lea mávssolaš čoavdit skuvllaid gielladiliid vai buot gielat sáhttet lieđđugoahtit. Soai maiddái dadjaba ahte čájehuvvo ahte sámegiela sajádaga nannemii leat ovddidandárbbut.</p>
<p>Dán barggus áiggun juste guorahallat skuvlakonteavstta dan rájes go skuvla rievdadii giellaideologiija. Áiggun guorahallat guovttegielatvuođa geavaheami ja gielladáhpáhusaid.</p>
<p>Giellageavaheamis oaivvildan konkrehtalaččat dan beali movt oahppit ja oahpaheaddji geavahit giela luohkkálanjas gos eanaš oahppit hupmet sámegiela ja moaddásat dárogiela. 12</p>
<p>Skuvllas jearahin dutkama álggus čielga giellaplána dutkama álggus, muhto ii lean dihto plána mii lea čállojuvvon dán mearrádusa ektui dalle. Giellaplána dohkkehuvvui jagi maŋŋel ja ollejin dasto váldit oasi mielde dán čállosii. Dan sivas go skuvla lea háliidan bissut anonyman de in sáhte eará dás siteret dan mearrádusa mii guoská áššái ja mearrádussii:</p>
<p><em type="italic">Min váldoulbmil lea ahte buot mánát galget oahppat sámegiela nu bures ahte lea vejolaš čuovvut oahpahusa sámegillii muđui skuvllas. </em></p>
<p><em type="italic">Mis lea mánát geain lea eará giella go sámegiella váldogiellan ruovttus. Dát mánát ohppet sámegielain gulahallat mánáidgárddis. Dán gelbbolašvuođa mánáin galgá gáhttet, árvvusatnit, hukset ja ovdánahttit. </em></p>
<p><em type="italic">Mis leat maiddai mánát geat fárrejit min suohkanii, geain ii leat sámegiella ruovttugiellan iige leat leamaš sámegiella mánáidgárddis iige skuvllas. Dáid mánáid dáfus lea dárbu ásahit ja álggahit doaibmabijuid nu ahte olahit min iežamet mihttomeriid. (...) mánáidskuvla lea 2016 čavčča rájes heaittihan dárogielluohkáid 5. luohká rájes. Dat mearkkaša ahte mánát geat leat njealje vuosttaš jagi vázzán (...) mánáidskuvlla dárogielluohkáin, galget leat ožžon buori vuođu joatkit sámegielluohkás. </em></p>
<p><em type="italic">Juohke máná ferte goitge oaidnit, ja dárbbuid mielde heivehit oahpahusa ja doaibmabijuid. </em></p>
<p>Dat mii mu beroštumi lea boktán dán dutkamii lea juste dat ahte mii dáhpáhuvvá go majoritehtagiella lea sámegiella ja minoritehtagiella dárogiella. Historjjálaččat lea olu jagiid ovdal leamaš juste nuppe ládje dat gielladilli. Nubbi ášši mii maid juoga ládje daguhan dán dutkama munnje dehálažžan lea go nu oallugiin, sihke váhnemiin ja oahpaheddjiin leat olu iešguđetlágan oaivilat dakkár giellamodealla birra. 1970- jagiin lei dábálaš jurddašit ahte guovttegielatvuođas leat negatiiva váikkuhusat olbmo intelligensii ja oahppamii ja ahte ođđa giela oahppan heađuštii vuosttaš giela ovdáneami. Gielahis olmmoš lea dakkár gii ii máhte go ovtta giela ja ii leat mihkke vuoiŋŋamaččain mii hehtte máŋga giela oahppat (Helander 2017: 206). Juste diet maid Helander (2017) cealká sáhttá leat váikkuhus daidda oallut oaiviliidda mat leat gullon dakkár prográmmamálle birra maid dás áiggun dutkat. Dasto lei dehálaš munnje čiekŋudit dása ja guorahallat eambbo dutki čalmmiiguin <em type="bold">. </em>13 <em type="bold">1.1 Čuolbma ja ráddjen </em></p>
<p>Dán barggu čuolbma lea: <em type="bold">Movt sámegielat ja dárogielat oahppit ja guovttegielat oahpaheaddji geavahit gielaid luohkkálanjas gos sámegiella lea majoritehtagiella ja dárogiella minoritehtagiella? </em></p>
<p>Dan vuođul oaččun maid dieđuid movt skuvla láhčá giellabirrasa ja makkár giellaoahpahanvugiid geavaha prográmmamálles. Guovddáš gažaldat lea maid makkár prográmmamálle dutkanluohká oahpahus lea odne. Guovttegielat oahpahusa organiserema birra čilgen nuppi kapihttalis 2.4. Dutkanluohká prográmmamálle áiggun árvvoštallat Bakera prográmmamálletabeallaid vuođul, meroštalan leago beaktilis vai láivves prográmmamálle ja makkár mánnákategoriijat dutkanluohkás leat. Dán birra čilgejuvvo kapihttalis 2.5. </p>
<p>Ohppiid ja oahpaheaddji giellageavaheami áiggun čuovggahit analysain maid lean analyseren dárogielat ja sámegielat ohppiid ságastallamiin ja ságastallamiin gaskkal ohppiid ja oahpaheaddji. Dáhpáhusat kodamolsuma ja giellamodusa oktavuođas leat guovddážis, go de oaidná movt guovttegielagat geavahit giellariggodagaset. Kodamolsumii ja giellamodusii maid čadno konteaksta dan dáfus ahte gii lea ságastallanbealli ja mii lea fáttáid.</p>
<p>Kodamolsuma ja giellamodusa birra čilgen nuppi kapihttala loahpas (2.6 rájes).</p>
<p>Dutkangažaldaga maid čuovggahan skuvlla áicamiid, ohppiid raporteremiid ja oahpaheaddji beaivegirjji bokte. Dát dáhtat addet dieđuid oahpaheaddji ja ohppiid giellaguottuid birra. Buot dáhtat maiddái čadnojit oahppoplánii ja lágaide mat leat sámi skuvllas, go buot oahpahus skuvllas lea daid stivrendokumeanttaid vuollásaš.</p>
<p>Dán barggu dutkangažaldat lea miellagiddevaš danne go nu movt čilgejuvvon álggaheamis dat lea ođđa prográmmamálle birra sáhka. Sámegiella nubbingiellan oahpahus lea leamaš váttisvuohtan golbmalogi jagi. Sáhttá go nu ahte dakkár prográmmamálle lea čoavddusin dan váttisvuhtii mii lea leamaš nubbingiellan oahpahusa ektui?</p>
<p>Oalle varas dutkkus davvisámegielat ja dárogielat mánáid guovttegielat rollastoahkama birra lea guorahallan mánáid ságastallamiid ja movt mánát geavahit giela rávisolbmuiguin, go leat dárogielagat ja sámegielagat ovttas (Kleemann 2015). Iežan dutkosis maid lean sámegielat ja dárogielat mánáid ja guovttegielat oahpaheaddji ságastallamiid guorahallan. Dakkár dutkan addá vejolašvuođaid cealkit guovttegielat oahpahusa eavttuid birra.</p>
<p>Ohppet go dárogielagat sámegiela go dušše skuvllas gullet sámegiela, olaha go skuvla áigumušaid, ja heađušta go dakkár prográmmamálle dan ovddeš lihkustuvvon 14 vuosttašgiellamodealla? Masterbargu ii leat nu viiddis ja gáržžideami ektui ii leat vejolaš álgit iskat ohppiid gielalaš ovdáneami, iige mihtidit skuvlla ulbmila olahusaid vaikko livččii miellagiddevaš. Dat baicca livččii ovdamearka viidásit dutkamuššii. Dan birra čálán eambbo viđat kapihttalis (gč. 5.5 Viidásit bargguide evttohus). <em type="bold">1.2 Disposišuvdna </em></p>
<p>Čállosis leat vihtta kapihttala. Nuppi kapihttalis leat teoriijarámmat. Teoriijakapihtal lea golmma oasis. Kapihttala vuosttaš oasis leat leat teoriijat mat dorjot guovttegielatvuođa, dan vuolde leat teoriijat mat gusket hupmangiela oahppamii ja guovttegielatoahpahusa organiseremii. Nuppi oasis čálán kodamolsuma ja giellamodusa birra, ja goalmmát oasis čilgen otná lágaid ja oahppoplánarámmat mat gusket vuosttažettiin sámegiella vuosttaš ja nuppigillii. Goalmmát kapihttalis lea metodaoassi. Kapihttala vuosttaš oasis čilgen etnografiijametoda bargovuogi. Nuppi oasis čilgen konteavstta ja informánttaid, dáhtaháhkama mii lea báddema bokte ja maiddái movt lean transkriberen, áican ja čállán.</p>
<p>Maŋemus oasis lean geahččan dutkama kvalitehta ja etihkalaš beliid čuvgen. Njealját kapihtal lea empiriija ovdanbuktin, analysa ja digaštallamat. Analysa lea dahkkon báddema, áicama ja oahpaheaddji beaivegirjji bohtosiin. Bádden lea dáhpáhuvvan luohkkálanjas olles luohkáin, ja sihke oahpaheaddji ja ohppiid giella lea guovddážis. Viđát kapihttalis lea vuosttažettiin konklušuvdna ja viidásit bargguide evttohus. <em type="bold">1.3 Duogáš </em></p>
<p>Guovttegielat oahpahusas ii leat dušše oahpahusa ja olbmuid birra sáhka. Das leat sosiokultuvrralaš, politihkalaš ja ekonomalaš bealit maid. Erenoamážit politihkalaš bealit (Baker 2017: 198). Servodaga, ja erenoamážit eiseválddit, giellapolitihkka speadjalastá árvo- ja váldegažaldagaid. Skuvla lea beaktilis veahkkeneavvun eastadit ja ovddidit guovttegielatvuođa ja danin almmolaš bohtet guovttegielatvuođa oainnut čielgasit ovdan skuvlapolitihkas (Helander 2017:209). Buohkat geat bargat ja guorahallet giela ja guovttegielatvuođa gehččet olles servodaga ja maiddái giellapolitihka duogáža. Skuvllaid giellapolitihkka lea dat mii stivre skuvllaid válljema giela ektui. Dat sáhttet leat njuolggadusat, lágat ja rávvagat (Linkola &amp; Keskitalo 2015: 10). Oahpahusa giella ja gielat stivrejuvvojit skuvlla giellapolitihkain. Guđe giela skuvllat válljejit diehtojuohkimis ja guđe giela oahppit ja oahpaheaddjit geavahit gaskaneaset leat maid giellapolitihka stivrejumis.</p>
<p>Skuvllaid giellapolitihkka oažžu hástalusaid go sámegiela dilli lea áitojuvvon, muhto goitge guovddáš árvu. Sámegiela sáhttá gohčodit áitojuvvon giellan dan sivas go doppe gos 15 sámegiella geavahuvvo beaivválaččat, doppe maid váldogiella váldá saji (Linkola &amp; Keskitalo 2015 ja Rasmussen 2013:80). Dán oasis lean álggos geahčastan maŋos sámi skuvlapolitihka historjái ja movt lea ovdánan dáruiduhttináigodaga rájes. Skuvllas ja oahpahusas leat stivrendokumeanttat, lágat ja plánat mat stivrejit ulbmiliid ja sisdoalu. Mun čájehan dás muhtin oasážiid Norgga lágain ja sámelágas mat gusket sámegielat oahpahussii ja čilgen maid sámi oahppoplánat lohket. Maiddái lean váldán mielde Norgga almmolaš čielggademiid cealkámušaid ja veahá statistihka sámegiella nubbingiel oahpahusa birra. Geahčastan maid eará álgoálbmot giellaoahpahussii, sin giellapolitihkalaš historjái ja oahpahanvugiide. <em type="bold">1.3.1 Sámi skuvlla giellapolitihkka ja historjá </em></p>
<p><em type="italic">Lea váttis áddet sámegiela dálá dili, jus ii dovdda sámi historjjá </em>(Rasmussen 2013: 80). 1800-logus álge dáčča eiseválddit dáruiduhttinpolitihkain stivret sápmelaččaid. Dát politihkka bisui measta čuođi jagi. <span type="quote">“Gohčus 1898”</span> lei skuvlainstruksa dan áigge ja dáruiduhttinpolitihkkemii geavahedje skuvlla reaidun sihke oahppoplánaid ja skuvlalágaid bokte. Dárogiella lei váldogiella oahpahusas ja oahpaheaddji ii ožžon eará gielaid hupmat. </p>
<p>Rehkenastit galggái dárogillii ja sálmmaid ja lávlagiid galge lávlut dárogillii musihkkadiimmuin. Oahpaheaddji galggai ollásii čuovvulit dárogiela dehálašvuođa ja maiddái galggai váhnemiidda dan bostit. Friddjaáiggis iige lean lohpi sámegiela hupmat (Todal 2009: 425 ja Rasmussen 2013: 80). Sámegiella galggai heavahuvvot ja servodatulbmil lei assimileren ja oahpahusulbmil lei šaddat čeahppin dárogiela hupmat. Muhtin áigodaga maŋŋel (1890-1973) álge vuostálastit dáruiduhttima ja okta dain lei Per Fokstad. Son oaivvildii ahte rehkenastin- ja musihkkaoahpahus galggai sámegillii ja ii sulastahttet erenoamášoahpahusa, muhto árvvusadnot ja guovttegielat oahppit galge oahppat sámegiela ja oahpahuvvot sámegillii. Fokstad (1924) giellamodeallas lei servodatulbmil nannet ohppiid sámi identitehta ja oahpahusulbmil lei guovttegielatvuohta mas sámegiella galggai deattuhuvvot (Todal 2009:429). Rievdadusáigodagas (1967-1987), nuppi máilmmisoađi maŋŋel, šattai váddásit joatkit sosiáladarwinisttalaš ákkastallama skuvla- ja giellapolitihkas dan sivas go sulastahtii nazisttaid oainnu. 1967 fállagođiiga Guovdageainnu ja Kárášjoga mánáidskuvllat vuosttašluohkalasaide vuosttaš čállin- ja lohkanoahpahusa mii lei eaktodáhtolaš. Sámegieloahpahus lei dušše oaivvilduvvon giellaoahpahussan, ii eará fágain gal galgan geavahuvvot. Sámegieloahpahus ii galgan eará go vuosttaš jagiid skuvllas, ja loahppajagiid galggai fas dárogillii oahpahuvvot. Servodatulbmila sáhttá dasto gohčodit litna ja guhkilmas assimileren ja oahpahusulbmil lei ain ahte dárogiela galggai bures hálddašit.</p>
<p>Dehálaš lea maid namuhit dan stuora ovddidanbarggu maid oallut oahpaheaddjit barge 16 vuosttašgielatoahpahusa ektui sámi guovlluid mánáidskuvllain 1960- ja 70-logus.</p>
<p>Oahpaheaddjit dan áigge lihkustuvve vuođđudit sámegielat vuosttašgiella modealla maid váhnemat maid dohkkehedje (Todal 2009 : 435). Maŋemus áigodat maid dás namuhan lea ealáskahttináigodat. 1987 bođii ođđa Minsttarplána. Dat lei vuosttaš oahppoplána mas sámegiella vuosttašgiella lei fágaplánan sámi ohppiide. Guovttegielatvuohta lei ulbmil. 1987 rájes gitta 1997 rádjái lei servodatulbmil ahte oahppit galget doaibmat guovtti kultuvrras ja oahpahusulbmil lei doaibmi guovttegielatvuohta. Sierra fágaplána dihte maid vuođđuduvvui bistevaš fágaráđđi sámi skuvlaáššiide, Sámi oahpahusráđđi. Logi jagi manai gitta dassážii go bođii ođđa ja stuora skuvlareforbma ja ođđa oahppoplána. De bođii ge sierra sámi oahppoplána mii lei geatnegahtton buot ohppiide guđa suohkanis Davvi Norggas ja dat guoskkai buot fágaide. Dan rájes lea maid boahtán dakkár ortnet ahte oahppit sáhtte válljet sámegiella vuosttaš- dahje nuppigiela (Todal 2009: 437). <em type="bold">1.3.2 Dálá oahppoplána ja lágat </em></p>
<p>Ráđđehus oaivvilda ahte lea dehálaš ásahit guovttegielat servodagaid doppe gos dat lea vejolaš, ja lea positiiva dasa ahte viiddidit sámegiela hálddašanguovllu. Suohkanat maid berrejit suodjalit ja movttiidahttet sámegiela geavaheami, dakko bakte go ásahit buriid oahppaneavttuid skuvllas, ja láhčet sámegiela oahpahusa (Sámelága giellanjuolggadusat 2018). Norgga vuođđoskuvlalágain lea guđat kapihtal sámi oahpahusa birra ja dat maid doarju dutkanskuvlla mearrádusa sirdit dárogielat ohppiid sámegielatluohkkái ja cealká ahte suohkan sáhttá addit láhkaásahusaid dasa ahte <em type="italic">buohkat </em>vuođđoskuvlaagis galget oažžut sámegielat oahpahusa (Samisk opplæring i grunnskolen 2005 § 6-2). Dutkanskuvla gullá sámegiela hálddašanguvlui gos sámegiella ja dárogiella leat dásseárvosašgielat (Sámeláhka 1987 § 3-1 ja 1990 §1-5). Ráđđehus ávžžuha vuhtiiváldit sámegielat geavaheddjiid, maiddái viidábut go mii lágas gáibiduvvo (Sámeláhka 2018 § 1-5). </p>
<p>Reforbma 97 S-oahppoplána ovdasánis bođii ovdan ahte ILO konvenšuvdna cealká ahte sápmelaččain lea álgoálbmot stáhtus. Sámiid ektui leat sierranas geatnegasvuođat gaskariikkalaččat. Norga ratifiserii 1990:s konvenšuvnna. ILO-konvenšuvnna nr. 169 vuođul addo sámeálbmogii riekti seailluhit ja ovdánahttit iežaset kultuvrra (Gonagaslaš oahppodepartemeantta,1997). Sámelága giellanjuolggadusat mearriduvvojedje 1990:s ja čađahuvvojedje 1992:s. Giellanjuolggadusaid ulbmil lea seailluhit ja ovdánahttit sámegiela.</p>
<p>Sámelága duogáš boahtá vuođđolágas §108, mii geatnegahttá stáhta eiseválddiid láhčit dili nu ahte sámi álbmot sáhttá “ <em type="italic">sihkkarastit ja ovdánahttit iežas giela, kultuvrra ja servodateallima </em>”. 17 </p>
<p>Sámi gielain galgá leat oadjebas boahtteáigi ja dat eaktuda ahte sámegiela árvu ovddiduvvo.</p>
<p>Ráđđehus oaivvilda maid ahte lea dehálaš ásahit guovttegielat servodagaid doppe gos lea vejolaš (Sámelága giellanjuolggadusat 2018).</p>
<p>Oahppoplánat ges stivrejit skuvlla oahpahusa ja sisdoalu. Norggas leat dál guokte riikaviidosaš oahppoplána, Nationála ja Sámi oahppoplána. Sámi oahppoplána Reforbma 97 S maŋis bođii Máhttoloktema sámi oahppoplána (Rasmussen 2013: 94).</p>
<p>Oahppit dutkamis ožžot oahpahusa Máhttoloktema (LK06) mielde Dán oasis deattuhan dan oahppoplánaosiid ulbmiliid ja gelbbolašvuođaulbmiliid maŋŋel čihččet ceahki go dán barggus lea gaskadási birra sáhka. Oahppit dutkanluohkás sáhttet válljet sámegiela guovtti molssaeavttus. Sámegiella vuosttašgiellan mii lea ohppiide geat háliidit oahpahusa sámegillii.</p>
<p>Sámegiela vuosttašgiella oahppoplána ulbmilis daddjo ná:</p>
<p><em type="italic">Fága sámegiella vuosttašgiellan galgá ovdánahttit ohppiid giellagelbbolašvuođa iežas návccaid ja eavttuid mielde. Njálmmálaš gálggat ja lohkan- ja čállingelbbolašvuohta leat iešalddis mihttomearrin seammás go leat dárbbašlaš vuođđun oahppamii buot eará fágain buot cehkiin </em>(Oahpahusdirektoráhtta, [OD], Sámegiella vuosttašgiella ulbmil, 3.oassi 2013) </p>
<p>Nubbi molssaeaktu lea sámegiella nubbingiellan. Dat lea ohppiide geat háliidit dárogiela vuosttašgiellan ja dasto lea sis sámegiella nubbingiellan. Sámegiella nubbingiellan oahppoplána ulbmilis daddjo fas ná:</p>
<p><em type="italic">Fága sámegiella nubbingiellan galgá ovttas dárogiellafágain bidjat vuođu ohppiid doaibmi guovttegielalašvuođa ovdánahttimii, ja leat mielde addime ovttaskas oahppái máhtu, movtta ja oadjebasvuođa válljet sámegiela gulahallangiellan. </em>(OD, Sámegiella nubbingiellan ulbmil, 4.oassi 2013) </p>
<p>Dat mii lea oktasaš ulbmil goappaš sámegielfágaid ulbmiliin lea eret eará ahte:</p>
<p><em type="italic">Oahpahus sámegielas galgá leat mielde lahttudit mánáid ja nuoraid sámi kultuvrii ja servodateallimii, ja kulturipmárdus, gulahallan, oahppahábmen ja identitehtaovdánahttin leat guovddážis oahpaheamis. Oahpahus mii ovddida positiivvalaš guottuid sámegielaide ja mii vuhtiiváldá dan máŋggalágan giella- ja kulturvalljivuođa maid sámi oahppit vásihit, addá ohppiide máŋggagielalaš ja máŋggakultuvrralaš gelbbolašvuođa. Kultuvrralaš gelbbolašvuohta lea maid diehtit ja árvvus atnit kultuvrralaš ovttaláganvuođaid ja erohusaid sámi servodagain. Sámegiellafága galgá leat mielde movttiidahttit sámegiela ovdánahttima ja </em>18 <em type="italic">geavaheami iešguđetlágan oktavuođain ja iešguđetlágan arenain. </em>(OD, Sámegiella nubbingiellan ulbmil 2013, 2. oassi ja sámegiella vuosttašgiellan 2013, 2. oassi ) </p>
<p>Dálá oahppoplánat, sihke sámegiela vuosttaš- ja nuppigiela oahppoplánain maŋŋel čihččet ceahki, deattuhit njálmmálaš giela ja aktiivvalaš giellageavaheami vuođđogálggain.</p>
<p>Ovtta eará oasi sámegiella vuosttašgiela oahppoplánas lean válljen váldit mielde, danne go dat čujuha konkrehtalaččat guovttegielatvuhtii ja erenoamážit kodamolsumii. Oahppit galget oahppat oaidnit kreatiiva kodamolsuma vai máhttet earuhit kodamolsuma ja giellaseaguheami. Sámegiella vuosttašgiellan oahppoplána (SFS1-04) vuođđogálggain lohká okta oassi ná: <em type="italic">"Njálmmálaš gálggat sisttisdollet maiddái dáiddu ipmirdit oktavuođa beaivválaš giela, šargoŋŋa ja normerejuvvon giela gaskka. Guovttegielatvuođa dáfus mearkkaša dat diđolašvuođa giela erenoamášvuođaid hárrái ja ipmirdit deaŧalašvuođa das ahte atná dakkár giela man sámegielagat seamma giellaguovllus maid sáhttet ipmirdit. Seammás ferte maiddái oaidnit kreatiiva kodamolsuma vejolašvuođaid ráhkadit earenoamáš effeavtta, gos sánit ja doahpagat lonohallojit gielaid gaskka, erohussan giellaseaguheamis." (OD, SFS1-04, 2013, </em></p>
<p><em type="italic">Vuođđogálggat 4.oassi) </em></p>
<p>Dutkanluohkkái lea dát vuođđogálga olahanmuttus ja guoská muhtin ládje eará oahpahusfágaide maiddái danne go sis lea giellaoahpahus eará fágaid bokte maid gos kodamolsun dáhpáhuvvá. Oahpaheaddjis leat fágat nugo risttalašvuohta, osku, eallinoaidnu ja etihkka, servodatfága ja luonddufága gos leat olu fáttát maid ságastallá ja ságastallama bokte oahppá. Oahpahuslágas ja almmolaš dokumeanttain dat gohčoduvvo <span type="quote">"guovttegielat fágaoahpahus"</span>. Dárogielat ohppiin dutkanluohkás lea lassi sámegieloahpahus go eará fágaid bokte maid ohppet sámegiela. Sáhttá lohkat dat lea dego <span type="quote">“čiegus oahppoplána”</span>. Sámegiela oahppá eará fágain maid sihke hupmama, čállima ja lohkama bokte, iige dušše sámegiela fágas.</p>
<p>Sámegiella nubbingiellan lea duođalaččat njiedjan, čájehii statistihkka mii dahkkui 2010/2011 skuvlajagi. Sámegiella vuosttašgiellan gal lea ohppiin bisson dássedin nu go dát raportta čájeha 2009-2011(Todal 2011). Todal (2011) lohká ahte sivat soitet leat obbalaš urbaniseren servodagas, obbalaš njiedjan mánáidbessodagain Davvi Norggas, ja maiddái dan ahte okta fágaplánamolssaeaktu <span type="quote">“Sámi giella ja kultuvra”</span> heaittihuvvui 2006. Unnán heivvolaš oahpahusmodealla maid soaitá sivvan (Todal 2011: čg. 2.4). Sámegielfága ii leat nákcen 19 doalahit stuora ohppiidjoavkku geat ovdal áibbas eaktodáhtolaččat válljejedje sámegiela.</p>
<p>Váhnemiid bealis lea maid guhká leamaš duhtameahttunvuohta sámegiella nubbingiellan fágain dan sivas go leat leamaš váilevaš mihttomearit olaheami dihte ja danne váhnemat soitet vuollánan ja ipmirdan ahte sámegiella nubbingiellan ii mielddisbuvtte doaibmi guovttegielatvuođa. Fága sámegiella vuosttašgiellan gal čuovvu áibbas eará ja nannosit oahpahusvuogádaga. Todal (2011) lea maid bidjan gažaldaga movt čoavdit fága- ja diibmojuohkingažaldaga sámegiella nubbingiellan fágas vuođđoskuvllas (Todal 2011).</p>
<p>NAČ – Norgga almmolaš čielggadeamit lohká ges ahte jus galgá lasihit sámi giellageavaheddjiid logu, de lea giellasirdin buolvvaid gaskkas dehálaš. Váhnemiidda geat ieža eai hálddaš sámegiela lea skuvla dehálaš giellalávdi. Jus váhnemat sávvet, de galgá suohkaniin leat geatnegasvuohta fállat sámegielat giellalávddi. Suohkaniin maid galgá leat plána mii sihkkaraste sámi gielaid ealáskahttima, seailluheami ja ovdáneami ja dat berre garrasit vuoruhuvvot (NAČ 2016: 18). Dát lea áigeguovdil dutkanluohkkái dan sivas go dat ráhpá váhnemiidda vejolašvuođaid válljet ja sávvat dan sámegielat oahpahusfálaldaga maid háliidit.</p>
<p>Namuhan veara lea maid fágaođasmahttin ja ođđa oahppoplána mii fargga lea gárvvis ja doaibmagoahtá 2020. Das maid lea giella hui guovddážis. Ođđa oahppoplána obbalaš oassi dadjá ovdasánis ahte obbalaš oassi guoská maid sámi skuvllaide. Sámi skuvla čilgejuvvo ahte lea oahpahus mii čuovvu sámi parallealla ovttaárvosaš oahppoplána. Sámi skuvllat galget láhčit oahpahusa mas lea vuođđu sámi árvvuin ja gielain, kultuvrras ja servodateallimis. Lea maid dehálaš deattuhit materiealla kulturárbbi nugo árbevirolaš máhtu. Giella lea hui dehálaš oahpahusas. Oahppit galget šaddat nanu giellageavaheaddjin vai ovdána gielalaš identitehta jurddašeapmái, oaiviliidda, gulahallamii ja čanastagaide. Giela bokte ovdána gullevašvuohta ja kultuvrralaš ipmárdus (OD, 2018). <em type="bold">1.3.3 Eará álgoálbmogiid giellaoahpahusa duogáš ja organiseren </em></p>
<p>Seammás go Norgga eiseválddit vigge dáruiduhttit sápmelaččaid 1800- ja 1900-logus, geahččaledje eŋgelas eiseválddit anglifiseret walesalaččaid. Maŋŋel 1900-logu njiedjagođii cymrugiella ja eŋgelasgiella šattai beaivválaš váldogiellan. Walesa dološ álgoássiid giella gohčoduvvo cymrugiellan mii lea Walesas minoritehtagiella. Cymrugiellageavaheaddjit njidje beliin 1960-logu rádjái (Todal 1996:110). 1990-logus háliidišgohte buoridit nubbingielatoahpahusa eavttuid ja geahčadišgohte Walesa guvlui ja cymrugiela. 1960-logus čoagganišgohte ja gáibidišgohte anglifiserema vuostálastit ahte cymrugiela galggai 20 čalmmustahttit ja oččodedje ođđa skuvlapolitihka. Dat lihkostuvai ja cymrugiellageavaheaddjit lassánedje 1990-logus smávit dásiin – ođđa mánáidgárde- ja skuvlapolitihka geažil (Todal 1996:110). Sámi allaskuvla válddii oktavuođa Walesa oahpaheaddjeoahpuin ja sin ovttasbargguin álggahedje guovttegielatpedagogihka oahpu</p>
<p>Wales lea dovddus dainna ahte sis lea viiddiduvvon guovttegielatoahpahus ja lea debáhttan leamaš Sámis. Debáhtta guoská dasa movt buoridit oahpahusa Sámis sin vuogi ektui (Todal 2018).</p>
<p>Walesas geavahit sihke vuosttaš- ja nuppigiela reaidun eará fágain maid, iige dušše giellafágas. Jus dán jurddašanvuogi oččošii sámi-dáru kontekstii, de oahpašii giela vel matematihkas ja lášmmohallamis maid (Todal 1996: 108). </p>
<p>Okta boasttuipmárdus <span type="quote">“árbevirolaš”</span> giellaoahpaheamis lea dat jáhkku ahte oahppi iešalddis duohtadilis máhttá geavahit daid njuolggadusaid mat luohkkálanjas leat oahpahuvvon.</p>
<p>Duohtavuođas eai leat gallis geat dien láhkái nákcejit giellageavaheami <span type="quote">“njuolggadusaid”</span> sirdit duohta eallindillái. Walesas ja eará guovlluin máilmmis lea doaba <span type="quote">“gulahallama bokte oahpaheapmi”</span> dahje <span type="quote">“kommunikatiiva oahpahanvuohki”</span>. Jurdda lea ahte kommunikatiivvalaš lahkoneapmi giellaoahpahusas ovdánahtte giela buoremusat. Kommunikatiivvalaš lahkoneapmi deattuha njálmmálašgálggaid ja guldaleami (Davies 1996:19). Giellaoahpaheami ii sáhte sirret oalát eará oahpaheamis mii lea skuvllas, giellaoahpaheami maid ovdána nu movt eará fágaid oahpahanmállet. Smávvamánáid giellaoahpahanvuogit leat váikkuhan alit dási oahpaheapmái.</p>
<p>Davies (1996) čilge ahte kommunikatiiva oahpahanvuogis leat iešguđetlágan vuogit ja addá soames ovdamearkkaid.Válljen dáid namuhit dan sivas go analysa oasis oainnán olu seamma metodaid dutkanluohkkálanja oahpahusas. Vaikko dát lea 23 jagi áigi čállon ii ge soaitte</p>
<p>Walesas dál šat seamma oahpahusmetoda, de aŋkke ávkkuhan Davies (1996) doahpagiid ja oahpahanvugiid čilgehusaid dán barggus.</p>
<p>Okta bealli gulahallamis lea go <em type="italic">sáddejeaddji vállje </em>maid áigu kommuniseret. Oahpaheaddji dávjá fillejuvvo <span type="quote">“gaccahit deadjabastin”</span> ja ráddje oahppi hupmanvejolašvuođa jus ulbmil lea oažžut vissis struktuvrra dahje grammatihkalaš duohtavuođa. Dat gáržžida oahppi vejolašvuođa stivret maid galgá dadjat. Mánnái ja rávisolbmui lea váttis giela oahppat jus ii beasa geavahit giela jierpmálaš ja miellagiddevaš bargguid čađaheamis. Juohke fágasuorggis lea vejolaš ja buorre oahpahit nuppigiela. Cymrugiella lea šaddan dakkár giellan maid atnet feara makkár smávit áššiide, nu go nammačuorvumii. Oahpaheaddji ferte oahpahit movt 21 geavahit ja ipmirdit skuvlalanjagiela. Ovdamearkka dihte lea okta hui dehálaš gažaldat juohke cymrugielgursses <span type="quote">“Beth yw...yn Gymraeg?”</span> (<span type="quote">“Mii lea...cymrugillii?”</span>). Davies (1996) muitala ahte oahppit galget oahppat jearrat iešguđetlágan gažaldagaid, dahje muitalit maid oaivvildit feara makkár doaimmaid birra (Davies, 1996:21). Giellastoahkamat maid geavahuvvojit dávjá joavkkuin, ja lea oahpahanvuohki mii nanne eahpeformálalašvuođa. Stoahkan addá buori vejolašvuođa geavahit ja geardduhit giela (Davies 1996: 31) 22 23 <em type="bold">2. Teorehtalaš rámma </em></p>
<p>Guovttegielatvuođa guovddáš teoriijaid lea dehálaš čilget ja oažžot teorehtalaš rámma áššiide maid mii jo diehtit ovdalaččas, muhto ođđasit geahččat ođđa fáttáid ektui ja mat ráhkadit ortnega. Dutkanbarggus guorahalan oahpahusa dáhpáhusaid gaskadásis gos oahppit čállet, hupmet, lohket, ohppet guokte giela ja oahpahuvvojit guovtti gillii. Dat mearkkaša ahte lea dilálašvuohta gos guokte dahje golbma giela deaivvadit skuvladilis, gos giella gaskkustuvvo ja geavahuvvo systemáhtalaččat didaktihkalaš giellastrategiijaiguin, muhto maiddái soaittáhagas lunddolaš ja beaivválaš ságastallamiin. Teoriijat maidda lean dorvvastan ja deattuhan gusket guovttegielatvuhtii main lea njulges čanastat skuvlii, oahpahussii ja ohppiide nugo oahpahusorganiseremii, oahppi ja oahpaheaddji ságastallamiidda ja giellaplánemii skuvlla dásis. Teoriijat maid gusket servodatlaš ja kultuvrralaš gažaldagaide maiddái bohtet veahážiid mielde sisa dán oasis, nugo giellaealáskahttin ja kultuvra. Olmmoš, motivašuvdna ja identitehta maid leat guovddážis. Giellageavaheaddjit leat olbmot, servodaga ii sáhte jurddašit olbmuid haga nu ahte olmmoš lea maid guovddážis guovttegielatvuođa guorahallamis (Helander 2017: 205). <em type="bold">2.1 Guovttegielatvuohta ja máŋggagielatvuohta </em></p>
<p>Dán áigge leat eatnasat guovttegielagat, moattegielagat dahje vel máŋggagielagat ge. Sáhttá nu ahte ruovttus jo giellaoččodanagis hupmet guokte giela beaivválaččat dahje ahte mánáidgárddis oahppá nuppi giela. Helander (2017) čilge ahte simultána guovttegielatvuohta lea go mánná giellaoččodanagis oamasta guokte giela oktanaga. Suksessiiva guovttegielatvuođas oahppá nuppi giela maŋŋel vuosttašgiela. Giellaoččodanahkásaš, guhte oahppá guokte giela oktanaga, ovdána seamma vugiin go ovttagielat máná oahppanproseassa (Helander 2017: 206).</p>
<p>Eará gielaid oahpahallamis sáhttá eatnigiela ávkin atnit. Guovttegielagiin šaddá nannoset gielladiđolašvuohta go ovttagielagiin ja gielalaš njuovžilvuohta. Guovttegielat olmmoš maid máhttá seamma jurdaga ovdanbuktit moatti gillii ja hárjána buorebut oaidnit gielaid iešguđet vuogádahkan ja oažžu buoret ipmárdusa gielaid doibmii (Lev S. Vygotskij 2001 siterejuvvon</p>
<p>Helander 2017:207). Guovttegielatvuohta maiddái duddjo analyhtalaš máhtu ja metalingvisttalaš diđolašvuođa mii dahká vejolažžan gieđahallat giela jurddafáddán.</p>
<p>Skuvlaoahpahusas lea dehálaš guovttegielatvuođa atnit ávkin vai boktá metalingvisttalaš diđolašvuođa (Helander 2017: 207). 24</p>
<p>Skuvlaoahpahusa oktavuođas sáhttá guovttegielatvuođa guovtti ládje čilget, subtraktiiva ja additiiva guovttegielatvuohta. Ovddibut lea dávjá minoritehtagiela jávkadit álggu rájes dahje go ođđa giela, dávjá riikagiela lea oahppamin. Unnitlogugiella geavahuvvo veahkkegiellan, gitta dassážii go birgegoahtá skuvlla váldogielain. Ulbmil ii leat seailluhit iige ovddidit máná eatnigiela, muhto dahkat vejolažžan birget skuvllas ja servodagas ovttagielagin. Additiiva guovttegielatvuohta lea go ođđa giela oahppá eatnigiela lassin, nu ahte eatnigiella seailu ja ovdána seammás go ođđa riikka váldogiela ohppet (Helander 2017: 208).</p>
<p>Vaikko orru nu ahte doaba <em type="italic">doaibmi guovttegielatvuohta </em>iešalddis čilge iežas, de ii leat nu. </p>
<p>Sáhttá dulkot ahte doaibmi guovttegielatvuohta ja ollásit guovttegielat oahpahusa mihttomeriid vuođul bidjá alla vuordámušaid sámegielat ohppiide. Sii galget máhttit goappaš gielaid seamma dásis. Son maid namuha ahte guovttegielaga giellamáhttu dávjá buohtastahttojuvvo ovttagielaga giellamáhtuin. Maŋŋel go lea buohtastahtten gielaid gelbbolašvuođa mihttomeriid, de cealká ahte máŋggagielatvuohta ja guovttegielatvuohta lea obbalaččat čállon sámegiela oahppoplánas ja čielgaseappot dárogiela oahppoplánas (Helander 2012: 59).</p>
<p>Máŋggagielatvuohta lea ovdal adnon áittan dan sivas go ovttagielatvuohta galggai nannet riikii gullevašvuođa ja danne šattai skuvla maid heađuštit eará álgoálgosaš gielaid geavaheami ja ovdáneami. Dálá áigge gal adno guovtte- ja máŋggagielatvuođa máhttu riggodahkan ja ovdamunnin (Helander 2017: 209).</p>
<p>Oahppoplánain deattuhuvvo doaibmi guovttegielatvuohta. Eŋgelasgiela oahppoplána ulbmiliid mielde oahppagohtet oahppit eŋgelasgiela jo vuosttaš luohká rájes. Dat mearkkaša ahte sii duddjogohtet golmmagielat máhtu vuosttaš skuvlajagi rájes ja dat mearkkaša ahte sáhttá lohkat lea dynámalaš modealla (Helander 2017: 213). Dynámalaš modealla lea vuođđuduvvon máŋggagielatvuhtii iige dušše guovttegielatvuhtii. Sámi oahppoplána orro heiveme dynámalaš modellii, go dat doaibmi guovttegielatvuođa lassin maid duddjogoahtá eŋgelasgielmáhttu jo vuosttaš skuvlajagi rájes (Helander 2017: 209). 25 <em type="bold">2.2 Hupmangielaid oahppat </em></p>
<p>Njálmmálaš giella lea guovddážis mu dutkamis. Helander (2016) čilge movt hupmangiela oahppoproseassa lea. Jus mánná lea sámegielat birrasis, de lunddolaččat ovdána hupmangiella ja mánná hupmagoahtá dan giela mii su birrasis gullo (Helander 2017: 50). Guldalit, hupmat, lohkat ja čállit leat njeallje vuđolaš njálmmálaš ja čálalaš giellagálgga (Baker 2017: 13). Dán njeallje gálgga sáhttá juohkit guovtti dimenšuvdnii mii lea reseptiiva giellamáhttu ja produktiiva giellamáhttu, dahje passiiva ja produktiiva giellamáhttu (Baker 2017: 7 ja</p>
<p>Helander 2016: 50). Reseptiiva giellamáhttu lea go olmmoš ipmirda giela, muhto ii huma dan giela, ja go máhttá geavahit giela, de lea produktiiva giellamáhttu (Helander 2017: 50). Go nuppi giela giellamáhtu árvvoštallá, de sáhttá lassin vuhtiiváldit vel kvalitatiivvalaš beliid nugo njuovžilvuođa ja buori sátnemáhtu. Giellamáhttu maid sáhttá leat ráddjejuvvon nu ahte máhttá giela geavahit dušše dihto oktavuođain, nugo ovdamearkka dihte erohusat go hupmá ruovttus ja barggus, máhttá hupmat muhto ii čállit, gulahallá ja birge bures, muhto ii seamma dásis go eatnigielat. Lea veadjemeahttun geassit čielga rájiid doaibmi guovttegielatvuođas, de lea skuvlla ulbmil dakkár doaibmi gielladássi mas oahppi birge sihke hupmamis ja čállimis. Ja giela sihke ipmirda ja geavaha. Dasto son dulko ge ahte skuvlla sámegiela ja dárogiela oahppoplánaid mielde galgá skuvla duddjot nu nana máhtu sámegielas ja dárogielas ahte galgá leat vejolaš buot giellageavahanarenain geavahit goappaš gielaid (Helander 2017: 50).</p>
<p>Giellaoahppan maid váikkuhuvvo sihke máná agi ja giellaoahppanbirrasa ja motivašuvnna ektui. Sáhttá váddásit oahppat giela dađi rávvásit olmmoš lea. Hástalusat leat jietnadit sániid riekta ja gullat erohusaid jietnadagain. Sániid maid lea váddásit muitit ja eat máhte dadjat maid háliidit. Ahkefáktor giellaoahppama dáfus lea olu digaštallojuvvon guovtte- ja máŋggagielat oahppama dáfus ja leat olu internationála dutkamat dahkkon mat čájehit hui olu iešguđetlágan bohtosiid (gč. omd. Baker 2017: 116-117). Boarrásit dutkamat čuoččuhit ahte giela jietnadeami oahppan ii šat geava nu njuovžilit maŋŋel go mánná lea deavdán čieža jagi, ođđasit dutkan ges lohká ahte giellaoahppanbiras ja motivašuvdna váikkuha eambbo go ahki (Helander 2017: 50). Rávisolmmožin lea váddásit jietnadit sániid riekta ja gullát jietnadagaid erohusaid. Ođđa sániid muitit ja dadjat maid háliidivčče lea maid váddásit go hupmet nu jođánit. Helander (2017) čujuha Pinker (2000: 299-301) gii árvala ahte olbmo vuoigŋasat eai šat bija nu olu návccaid giellaoahppamii dan sivas go lea jo oahppan giela vuođđoáššiid ja dan rájes lea jo nu olu eará maid galgá oahppat eallimis. Vaikko ii šat nu njuovžilit oahpa giela rávisolmmožin, de goitge šaddá čeahpit geavahit giela. Sáhttá maid namuhit ahte sápmelaččaid giellaealáskahttin ja vierisgielagiid sámegiela oahppamis leat ovdamearkkat mat 26 čájehit ahte lea vejolaš oahppat ođđa giela go lea rávisolmmoš (Helander 2017: 52). Ohppiid ovttaskas erohusat sihke guottuid ja motivašuvnna dáfus leat doaibman bures giellaoahppan fáktorin (gč. omd. Baker 2017: 121 ja Helander 2017: 52). Skuvlaahkásaččat ohppet sihke nuppi ja goalmmát giela bures, nu guhká go biras lea láhččon danin ja oahppis lea mokta dasa (Helander 2017: 52). Sáhttet leat guovttelágan motivašuvdnaváikkuhusat giellaoahppamii.</p>
<p>Vuosttaš lea ahte háliida giela oahppat go dat lea ávkkálaš alcces boahtteáiggis nugo barggu ja oahpu gáibádusaid dáfus, dahje háliida mánáide oahpahit dan giela. Nubbi lea go giela háliida oahppat dan sivas go háliida identifiseret iežas nuppi gielalaš jovkui ja das oasálastit (Baker 2017: 122). Todal (2002) fas doavttergrádadutkosis gohčoda dán vuosttaš motivašuvdnafáktora instrumeanttalaš motivašuvdnan ja nuppi integrašuvdna motivašuvdnan</p>
<p>Son dasa vel lasiha jotkkolaš motivašuvnna mii lea go olmmoš háliida oahppat giela iežas historjjá ja identitehta nannemis (Todal 2002: 102). <em type="bold">2.3 Gielalaš ealáskahttin </em></p>
<p>Sámegiella galggašii šaddat ealli giellan dan lea vejolaš ealáskahttit. Gielalaš ealáskahttin mearkkaša ge ahte bossu heakka sámegillii dain guovlluin gos lea jávkan ja maiddái oahpahit sámegiela sidjiide geat eai máhte (Rasmussen 2013). Sámi skuvllain maid lea vejolaš ealáskahttit sámegiela vai buot oahppit sáhttet ja máhttet geavahit dan.</p>
<p>Dat leat goitge guokte dási gielalaš ealáskahttimis, dat mii guoská ovttaskas olbmui ja nubbi mii lea servodaga dásis. Gielalaš ealáskahttin mii guoská ovttaskas olbmo dásis lea go olbmot oahppagohtet árbegiela ođđasis dahje ahte olbmot geat leat hálddašan árbegiela dušše njálmmálaččat maiddái oahppagohtet čállit ja lohkat dan giela. Servodaga dásis mearkkaša fas gielalaš ealáskahttin ahte vehádatgiella oččoda saji ođđa giellaarenaide nu movt mediain ja oahpahusas (Rasmussen 2013: 21)</p>
<p>Sámegielat oahpahusa guorahallamis ja erenoamážit dan mii gullá ođđa buolvvaide, de dávjá šaddá sáhka giellagáhttema ja ovdáneami birra. Dárogiella lea nanus ja dat gullo juohke sajes ja measta juohkehaš skuvlagis hálddaša dárogiela. Dat mielddisbuktá balu sámegiela ceavzima ektui. Dehálaš oassi sámegiel-dárogiel guovttegielat ohppiid skuvlavázzimis lea sámegiela ja sámi kultuvrra ovddešáigi, dálááigi ja boahtteáigi. Sámi skuvlaásahusa guovtti namuhuvvon giellamodeallain leat pedagogalaš áigumušat. Pedagogalaš áigumušaid bálddas lea ođđa ulbmil mii galgá bajásdoallat ja ovddidit sámegiela ja sámi kultuvrra. Sámegiela stáhtus lea nanusmuvvan Davvi Norgga skuvlaásahusain ja almmolaš hálddašanásahusain guovttegielat suohkaniin ja sápmelaččain seammás ovdána positiiva iešáddejupmi ja 27 identitehtadovdu sápmelaččain. Guovttegielat ja guovttekultuvrrat gelbbolašvuohta ja positiiva identitehtadovdu baicca addá vejolašvuođaid leat doaimmalaš sihke sámi ja dáru servodagas (Øzerk 2008). Nuorat buolvvaide lea hástalussan seailluhit ja ovddidit sámi giela ja sámi kultuvrra seammás go galget birget ja máhttit stuoraservodagas, dan giela ja dan kultuvrra mii ráđđe stuoraservodagas (Øzerk 2008: 109). Guovttegielat ja guovttekultuvrrat gelbbolašvuohta ja positiiva identitehtadovdu addáge vejolašvuođaid doaibmat sihke sámi ja dáru servodagas (Øzerk 2008: 108). Eallimis vásihit olbmot iežaset iešguđet rollain mat leat čadnon min stáhtusii ja dihto njuolggadusaide ja gáibádusaide: Mii sáhttit leat viellja, oabbá, dihto bearrašis šaddan bajás ja sáhttá dihto sosioekonomalaš duogáš. Buot dát váikkuhit min stáhtusa: <span type="quote">"dáčča"</span>, <span type="quote">"áinnut"</span>, <span type="quote">"boazosápmelaš"</span>, <span type="quote">"dálon"</span>. Mii leat riegádan muhtin etnalaš gullevašvuhtii, sáhttá leat etnalaš sápmelaš dahje dáčča. Go olmmoš sirdása ovtta birrasis nubbái, de rivdet rollat ja ovdánit iešguđetlágan oasseidentitehtat. Primára identitehta šaddá primárasosialiserema bokte vuosttaš čieža eallinjagi. Sekundára identitehta mii fas oažžut maŋŋel dan vuosttaš čieža eallinjagi sekundára sosialiserenproseassaid bokte. Primára identitehta lea nannosit cieggan ja lea váttis rievdadit, ja sekundára identitehta rievdá álkibut.</p>
<p>Sand (1997) cealká goitge ieš fas ahte ahte identitehta rievdamii ii leat dadjamuš makkár áiggis eallimis rievdadusat dáhpáhuvve, muhto dilálašvuođaid ja emošuvnnalaš beliid ovttastahttimis (Sand 1997: 21). <em type="bold">2.4 Guovttegielat oahpahusa organiseren </em></p>
<p>Guovttegielatvuođa oahpahus lea oahpahus, mas <em type="italic">guokte giela oahpaha </em>ja <em type="italic">guovtti gillii oahpahuvvo </em>. Lea dehálaš muitit <em type="italic">oahpaha </em>ja <em type="italic">oahpahuvvo </em>doahpagiid erohusa vai <em type="italic">guovttegielat oahpahus </em>doaba ii boastut dulkojuvvo, nu movt oahpaheaddjit, konsuleanttat ja politihkkárat sáhttet dahkat. Dát doahpagat gusket dehálaš pedagogalaš ja oahpahuspolitihkalaš oktavuođaide. Vaikko lea riekti oahppat eatnigiela, dat ii mearkkaš seamma go riekti oahpahuvvot eatnigillii (Øzerk 2008: 103). Dán guovtti doabaerohusa vuođul juohkkása guovttegielat oahpahus njealji oassái. Dát oahpahusorganiseren guoská obbalaččat skuvllaide gos guovttegielat oahpahus čađahuvvo: 1. oahpahus gos oahpaha eatnigiela 2. oahpahus gos oahpaha nuppigiela/servodatgiela 3. oahpahus gos oahpahuvvo eatnigillii/vuosttašgillii (muhtin skuvlaáigodaga) 4. oahpahus gos oahpahuvvo nuppigillii/servodatgillii 28 </p>
<p>Øzerk (2008) lea sámi skuvllaid iešguđetlágan mánnákategoriijaid juohkán guovttegielat oahpahusa njealji oassái, ohppiid ruovttuduogáža ektui: 1. Oahppit geain ruovttugiella lea sámegiella 2. Oahppit geat leat sámi-dáru guovttegielagat, ja sámegiella dominánta giella 3. Oahppit geat leat sámi-dáru guovttegielagat gos ruovttus hupmet goappaš gielaid. Ja goappaš gielat leat vuosttašgielat. 4. Oahppit guovttegielat ruovttus ja dárogiella lea dominánta giella</p>
<p>Pedagogalaš ja giellapolitihkalaš strategiijaide lea dárbu go galgá vuhtiiváldit sápmelaččaid albma ja juridihkalaš eamiálbmotstáhtusa, sámegiela dilálašvuođa, sámi kultuvrra guovddáš iešvuođaid, ohppiidhivvodaga ja sin gielalaš dilálašvuođaid (Øzerk 2008: 106). Øzerk (2008) dattege ii leat čilgen movt sámegielat giellaoahpahus lea organiserejuvvon ja movt čađahuvvo sámi skuvllain gos guovttegielat oahppit leat. Son lea dušše sirren mánnákategoriijaid sin ruovttuduogáža ektui nu movt dás ovdalis lea čájehuvvon.</p>
<p>Øzerk (2008) čájeha maid obbalaš giellamodealla sámi skuvllain, ja ahte 2008 rádjai leat ovdánan guokte guovttegielat oahpahusmodealla: a) vuosttašgiellamodealla ja b) guovttegielat guovtte-oahpaheaddjemodealla</p>
<p>Vuosttašgiellamodeallas oahppit bohtet ruovttuin gos hupmet sámegiela ja sii ožžot oahpahusa sámegillii ja dárogillii, sámegiella lea buot fágain oahpahusgiella. Geavahuvvo maid dárogiella dalle go lea dárbu dan sivas go dađi bajit jahkecehkiide oahppit ollejit, de váilot sámegielat oahppogirjjit fágain. Vuosttašgielat luohkáide lea prinsihpalaččat ulbmil sihkkarastit sámegiela ovdáneami ohppiid dáfus geat bohtet sámegielat ruovttuin, seammás go ovdánahttit kognitiivvalaš akademalaš giellamáhtu sihke dárogielas ja sámegielas.</p>
<p>Guovttegielat ja fágalaš ovdáneapmi ii galgga soaittáhaga duohkai báhcit (Øzerk 2008: 107).</p>
<p>Guovttegielat modeallas leat oahppit gos leat seahkálas oahppikategoriijat. Oahppit bohtet sámegielat ruovttuin, guovttegielat ruovttuin ja dárogielat ruovttuin (váhnemiin sáhttá maid sámegielat duogáš). Oahpaheddjiin dakkár luohkáin lea guovttegielat fágaoahppu, muhtomin lea maid guovttegielat guovtte-oahpaheaddjemodealla ja goappaš oahpaheaddjit leaba guovttegielagat. Nubbi oahpaheaddji dávjá hupmá dušše sámegiela ja nubbi sihke dárogiela ja sámegiela doaibmi ja systemáhtalaš giellamolsunvugiin. Dá lea vuohki mas garvá ahte ii 29 jorgal buot ovtta gielas nubbái. Oahpaheaddji ferte oahppi gielalaš ja fágalaš dási vuođul oaidnit makkár osiid fágasisdoalus ja doahpagiin galgá deattuhit ja movt. Nubbi oahpaheaddji fas geavaha giellamolsuma ja sihkkaraste oahppi fága- ja doabaipmárdusa (Øzerk 2008: 107).</p>
<p>Doaibmi ja systemáhtalaš giellamolsunvuohki galgá ovddidit fágalaš ulbmiliid aiddostahttima, čiekŋudeami ja čalmmustahttima ovdamearkkaiguin (eambbo giellamolsuma birra 2.5 rájes). Sáhttá lohkat doaibmá dego smávva veahkáš, muhto goitge dárbbašlaš veahkki ovttaskas dahje máŋgga oahppái. Vuosttašgiellamodeallas ja guovttegielat guovtte-oahpaheaddjemodeallas leat pedagogalaš ovdamunit. Oahppit ožžot oahpahusa maid ipmirdit ja eavttuideaset vuođul fidnejit fágalaš oahpu. Guovttegielalaš ovdáneapmi ii leat soaittáhagas, erenoamážit mii guoská kognitiivvalaš akademalaš sámegillii ja dárogillii.</p>
<p>Ohppiin lea maid vejolaš buktit ovdan jurdagiid, dovdduid, sávaldagaid ja fuomášumiid dan gillii maid sii hálddašit dahje háliidit hupmat, ja maid oahpaheaddji ipmirda. Sii maid besset leat aktiivvalaččat, vuolggahit jurdagiid ja daguid, jearrat ja veahki bivdit goappašiid gillii.</p>
<p>Dat gielalaš riggodat mii ohppiin jo lea, váldo vuhtii, geavahuvvo ja ovdánahttojuvvo (Øzerk 2008: 108). <em type="bold">2.5 Láivves ja beaktilis guovttegielat prográmmamállet </em></p>
<p>Baker (2017) lea huksen modeallaid mat govvidit láivves ja beaktilis guovttegielat oahpahusmálliid. Dakkár mállet veahkehit govvidit daid máŋggabealálaš ja iešguđet lágan ulbmiliid guovttegielat oahpahusas (Baker 2017: 198) . Dát guokte málle addiba dan máŋggabealat guovttegielatvuhtii ortnega. Mun in áiggo dán barggus guorahallat dáid málliid erohusaid, danne go Rasmussen (2013) lea jo dahkan dan (gč. Rasmussen 2013:40). Áiggun čájehit ja oanehaččat čilget. Áiggun baicca loktet Todal (2009) tabealla dása mii <em type="italic">bálddastahte1 </em>sámegieloahpahusa mii lea leamaš áiggi badjel ja Baker (2017) prográmmamálliin. </p>
<p>Láivves guovttegielat prográmmamálliin deattuhuvvo dábálaččat dušše majoritehtagiella ja veahá vehádatgiella. Skovis maid oaidná makkár servodatlaš ulbmilat leat ja maiddái mii lea oahpahusa ulbmil. Dán skovis oaidná ahte sáhttá leat assimileren, ja maiddái iešstivrejupmi servodaga oahpahusulbmilin (gč. eambbo govvosis 1.2) (Rasmussen 2013: 36). 1 Bálddastahte, danne go dat ii buohtastahtte erohusaid. Bidjá tabeallaid bálddalaga čájehan dihte. 30</p>
<p><em type="bold">Prográmmamálle </em></p>
<p><em type="bold">Mánnákategoriija </em></p>
<p><em type="bold">Luohkkálanja giella </em></p>
<p><em type="bold">Servodaga oahpahusulbmil </em></p>
<p><em type="bold">Gielalaš bohtosa ulbmil </em></p>
<p>GIELLAHÁVKADAN-MODEALLA</p>
<p>Gielalaš minoritehta Majoritehtagiella</p>
<p>Assimileren</p>
<p>Ovttagielalašvuohta</p>
<p>GIELLAHÁVKADAN-MODEALLA</p>
<p>Gielalaš minoritehta Majoritehtagiella mii oahpahuvvo veaháš 2.giellan</p>
<p>Assimileren</p>
<p>Ovttagielalašvuohta</p>
<p>ČUOLDIN</p>
<p>Gielalaš minoritehta Minoritehtagiella (ii leat vejolaš válljet)</p>
<p>Apartheid</p>
<p>Ovttagielalašvuohta</p>
<p>GASKABODDOSAŠ MODEALLA</p>
<p>Gielalaš minoritehta Minoritehtagiella álggos, ja maŋŋil majoritehtagiella</p>
<p>Assimileren</p>
<p>Buoremuddui ovttagielalašvuohta</p>
<p>DÁBÁLAŠ MAJORITEHTAGIELLA-OAHPAHUS JA VIERROGIELLA</p>
<p>Gielalaš majoritehta Majoritehtagiella, muhto minoritehtagiella fágan</p>
<p>Muhtin muddui gielalaš riggodat</p>
<p>Ráddjejuvvon guovttegielalašvuohta</p>
<p>SIRREN</p>
<p>Gielalaš minoritehta Minoritehta (ii leat vejolaš válljet eret)</p>
<p>Stuorát friddjavuohta/ iešstivrejupmi</p>
<p>Ráddjejuvvon guovttegielalašvuohta</p>
<p>Govus 1.1. Láivves guovttegielat oahpahusmállet: Láivves guovttegielat hupman ja čállinoahpahusmálliid prográmmamálle, mánnákategoriija, luohkkálanja giella, servodaga oahpahusulbmil ja gielalaš bohtosiid ulbmil.</p>
<p>Gáldu: Baker 2017:199 Sámás: Anne Ristiinna Hætta (Rasmussen 2013: 37)</p>
<p>Beaktilis guovttegielat hupman- ja čállinoahpahusmálle deattuha eanemusat veahádatgiela dahje veahádatgiela ja majoritehtagiela seamma olu. Ja guovttegielatvuohta lea dábáleamos gielalaš boađus. Oahpahusa boađus lea fas bisuheapmi, pluralisma ja gielalaš riggodat. (gč. govus 1.2) (Rasmussen 2013: 38). 31</p>
<p><em type="bold">Prográmmamálle </em></p>
<p><em type="bold">Mánnákategoriija </em></p>
<p><em type="bold">Luohkkálanja giella </em></p>
<p><em type="bold">Servodaga oahpahusulbmil </em></p>
<p><em type="bold">Gielalaš bohtosa ulbmil </em></p>
<p>GIELLALÁVGUN</p>
<p>Gielalaš majoritehta</p>
<p>Guokte giela ja deaddu lea nuppigielas</p>
<p>Pluralisma ja gielalaš riggodat</p>
<p>Guovttegielalašvuohta sihke hupmamis ja čállimis</p>
<p>BISUHANMODEALLA Gielalaš minoritehta</p>
<p>Guokte giela ja deaddu lea vuosttaš gielas</p>
<p>Bisuheapmi, pluralisma ja gielalaš riggodat</p>
<p>Guovttegielalašvuohta sihke hupmamis ja čállimis</p>
<p>GUOVTTEGUVLLOT-MODEALLA</p>
<p>Gielalaš minoritehta ja majoritehta seahkálaga</p>
<p>Sihke majoritehtagiella ja minoritehtagiella</p>
<p>Bisuheapmi, pluralisma ja gielalaš riggodat</p>
<p>Guovttegielalašvuohta sihke hupmamis ja čállimis</p>
<p>GUOVTTEGIELALAŠ-</p>
<p>MAJORITEHTA-</p>
<p>MODEALLA</p>
<p>Gielalaš majoritehta</p>
<p>Guokte majoritehtagiela</p>
<p>Bisuheapmi, pluralisma ja gielalaš riggodat</p>
<p>Guovttegielalašvuohta sihke hupmamis ja čállimis</p>
<p>Govus 1.2. Beaktilis guovttegielat oahpahusmállet: Láivves guovttegielat hupman ja čállinoahpahusmálliid prográmmamálle, mánnákategoriija, luohkkálanja giella, servodaga oahpahusulbmil ja gielalaš bohtosiid ulbmil.</p>
<p>Gáldu: Baker 2017:199 Sámás: Anne Ristiinna Hætta (Rasmussen 2013: 38)</p>
<p>Mánnákategoriijain leat ovddimusat erohusat dán málle vuođul, go beaktilis guovttegielat hupman- ja čállinmálliid mielde sáhttet leat sihke gielalaš majoritehta ja gielalaš vehádaga mánát (Rasmussen 2013: 41). Analysas árvvoštalan leago dutkanluohkás juogo láivves vai beaktilis guovttegielatoahpahusmálle ja muđuid maid árvvoštalan makkár mánnákategoriija, makkár giella lea luohkkálanjas, ja mii gielalaš ja servodatulbmil lea.</p>
<p>Todal (2009) lea bálddastahtten sámegiela oahpahusa oahpahusmálliid dáruiduhttináigodaga rájes gitta 2009 rádjai ja Bakera (2017) málliid. Giellaáigodagain ii boađe ovdán movt oahpahus čađahuvvui, dušše movt oahpahus lei jurddašuvvon. Tabeallas ii leat mánnákategoriija mielde go buot tabeallain lea sámegielat ohppiid birra sáhka (Todal 2009: 425). Háliidan dan dás čájehit go dat čájeha konkrehtalaččat sámegieloahpahusa prográmmamálliid áiggi badjel danne go dat prográmmamálle man birra mu bargu lea ođas (gč. govus 1.3). Čujuhan seammás kapihttalii 1.3.1 mas historjjálaš áigodagat leat eambbo čilgejuvvon. 32</p>
<p><em type="bold">Áigodat </em></p>
<p><em type="bold">Prográmmamálle </em></p>
<p><em type="bold">Luohkkálanja giella Servodaga oahpahusulbmil </em></p>
<p><em type="bold">Gielalaš bohtosa ulbmil </em></p>
<p>Dáruiduhttináigodat (1800-logus)</p>
<p>GIELA HEAVAHAHTTINMODEA LLA</p>
<p>Dárogiella (sámegiella veahkkegiellan)</p>
<p>Assimileren</p>
<p>Nu čeahppin dárogiela hupmat go vejolaš</p>
<p>Per Fokstad ideálamodealla (1924)</p>
<p>BISUHAN- JA OVDÁNAHTTINMODEALLA</p>
<p>Sámegiella</p>
<p>Nannet ohppiid sámi iešdovddu</p>
<p>Guovttegielalašvuohta, sámegiella deattuhuvvon</p>
<p>Rievdadus- áigodat (1967-87)</p>
<p>NUPPÁSTUHTTIN</p>
<p>MODEALLA</p>
<p>Eanas sámegiella álgojagiid, dárogiella loahppajagiid</p>
<p>Litna ja guhkilmas assimileren?</p>
<p>Čeahppi dárogielas</p>
<p>Ealáskahttináigodat (1987-1997)</p>
<p>BISUHAN- JA OVDÁNAHTTINMODEALLA</p>
<p>Sámegiella</p>
<p>Doaibmat guovtti kultuvrras</p>
<p>Doaibmi guovttegielalašvuohta 1997-reforbma (1997-)</p>
<p>BISUHAN- JA OVDÁNAHTTINMODEALLA</p>
<p>Sámegiella (nannet ohppiid sámi iešdovddu)</p>
<p>Doaibmat guovtti kultuvrras</p>
<p>Doaibmi guovttegielalašvuohta</p>
<p>Govus 1.3. Sámegiela oahpahusmodeallat 1800-2009. Sihke láivves ja beaktilis prográmmamállet. (Todal 2009: 425-438)</p>
<p>Dán skovis oaidná ahte dáruiduhttin-, rievdadusáigodat ja Per Fokstad ideálamodealla2 leat modeallat Baker (2017) láivves guovttegielat prográmmamállet. Dáruiduhttináigodat sulastahtte Bakera giellahávkadanmodealla, danne go ohppiin lei dalle buot oahpahus majoritehtagillii mii lei dárogiella (Todal 2009: 425). Per Fokstad ideálagiela sulastahtte sirren modealla danne go luohkkálanja giella lei jurddašuvvon ahte galggai leat dušše sámegiella, ja gielalaš bohtosa ulbmil lei ráddjejuvvon guovttegielalašvuohta.</p>
<p>Rievdadusáigodaga modealla ges sulastahtte gaskaboddosašmodealla. Álgojagiid galge oahppit oahppat sámegiela, muhto loahppajagiid fas dárogiela ja gielalaš bohtosa ulbmil lea šaddat buorre dárogielas. Ealáskahttináigodaga ja Reforbma 1997 modeallaid ges sáhttá meroštallat ahte gullaba beaktilis guovttegielat prográmmamálliid vuollai ja sulastahttiba eanemus bisuhanmodealla (gč. govus 1.1 ja 1.2). Goappaš áigodagain lei gielalaš bohtosa ulbmil doaibmi guovttegielalašvuohta. Dat áidna mii veahá earuha lea ahte Todal (2009) 2 Ideálamodeallan gohčoduvvo danne go dain ii oainne maidege čađaheami birra, dušše duogášjurdaga (Todal 2009: 425) 33 bisuhan- ja ovddidanmodeallas lea dušše sámegiella oahpahusgiellan ja Baker (2017) bisuhanmodeallas leat guokte oahpahusgiela. <em type="bold">2.6 Giellamodus </em></p>
<p>Guovttegielagat raporterejit ahte sii rievdadit hupmanmálle das ahte hupmet go ovttagielagiin dahje guovttegielagiin. Grosjean (2001) gohčoda dán gielalaš mekanisma giellamodusin (Grosjean 2001: 38). Ovttagielat giellamodusis <span type="quote">“jáddada”</span> ovtta giela, muhto ii ollásii. Dan oaidná go guovttegielagat humadit, de sii dovdet friddjavuođa geavahit goappaš gielaid.</p>
<p>Seamma guovttegielat ii soaitte dovdat dan seamma go hupma ovttagielagin ja ii divtte de nu dávjá nuppi giela heađuštit. Ollislaččat dat mearkkaša ahte guovttegielat ferte dávjá dieđikeahttá mearridit guđiin gielain hupmá ja guđe giela lea dárbbašlaš hupmat juogo veahá dahje ii obanassiige. Jus dattege nubbi giella dárbbašuvvo de dat giella maid aktiverejuvvo, muhto ii seamma dásis go vuođđogiella ( <em type="italic">base-language </em>). Guovttegielat giellamodusis vállje vuođđogiela, aktivere nuppi giela, ja hupmá duos das ain kodamolsumiin ja sátneluoikkahemiin. Analysakapihttalis čájehan ahte dát doallá deaivása. Go guovttegielagat ipmirdeaba nubbi nuppi goappaš gielaiguin ja leaba oadjebasat kodamolsumin, de leat goappaš gielat aktiivvat, muhto nubbi giella lea vuođđogiella. Fáktorat nugo giellagálggat gielladábit, giellaguottut, oktavuođat ja sosiála stáhtus mearridit maid makkár giela guovttegielagat válljejit (Grosjean 2001: 42-43). </p>
<p>Ovtta giellamodusis sáhttet gielladáhpáhusaid váikkuhusat iešguđetláganat, eret eará go <span type="quote">“guossegielaid”</span> geavaha giellabuvttadeamis ja giellaipmárdusas, giellaseaguheapmi, giellamáhttu, ja man dávjá vuođđogiela molsu. Ovttagielat giellamodusis ii leat go okta giella aktiiva, ja de ii lonut vuođđogiela ja unnu giellaseaguheapmi, nugo kodamolsun ja luoikkaheapmi. Dynámalaš heađuštusat gal goitge sáhttet čuožžilit jus ovdamearkka dihte hupmangiella spiehkasta nuppi gillii mii ii lean álggus aktiiva (Grosjean 2001: 44). Dása lea maid ovdamearka analysas. Kodamolsun ja giellamodus sulastahtteba, muhto giellamodus lea stuorit perspektiivva <span type="quote">“kodamolsun”</span>. Giellamodus lea go olles giela molssodat guovtti dilálašvuođakontinuma gaska, ovttagielatvuohta ja guovttegielatvuohta (Grosjean 2001).</p>
<p>Kodamolsun dáhpáhuvvá olu eará ja iešguđet smávit fáktoriid geažil, sáhttá várra lohkat kodamolsun lea mikrodásis giellamodusa ektui. 34 <em type="bold">2.7 Kodamolsun </em></p>
<p>Guovttegielagat seaguhit gielaid seamma cealkagis ja humadandilálašvuođain. Dat gohčoduvvo kodamolsumin (code-switching) (Bolander 2008: 1). Sáhttá guokte dahje eanet gielaid seaguhit. Ovdamearka kodamolsumii lea <em type="italic">Mis lea buoremus lærar ever. </em>Dán ovdamearkkas leat olles golbma giela seaguhuvvon ja maiddái lea eŋgelasgiela syntáksa. </p>
<p>Giellamolsun dáhpáhuvvá akademalaš guovttegielagiid gaskkas liikká olu go lunddolaš guovttegielagiid gaskkas (Bolander 2008: 1).</p>
<p>Dá leat muhtin fáktorat mat mielddisbuktet kodamolsuma (Sandøy ja earát 2008: 55):  Sitáhta, jietna-/rollamolsun  Fáttá molsu  Deattuheapmi  Kreatiiva giellastoahkan  Sosiála posišuvdna  Njálmmálaš falleheapmi  Identitehta geažil  Inkluderet/ekskluderet</p>
<p>Fuller (2009) refererejuvvon Turnbull ja Dailey-O’Cain (2009:128) lea dutkan movt guovttegielat oahppit hupmet ja strategalaččat geavahit kodamolsuma. Dutkkus čájeha ahte buot guovttegielat oahppit geavahit kodamolsuma seamma ládje. Dat dutkan maid lohka ahte buot oahppit geat leat oahppame amasgiela dahje nuppigiela geavahit seamma dásis goappaš (dahje buot) gielaid maid máhttet. Dihto oasseváldiid gaskkas sáhttet leat geardduheaddji kodamolsundáhpáhusat. Dábálaččat oassálastit ráhkadit kodaválljema dan vuođul makkár giela ságastallanbealli oidá ja máhttá buoremusat. Konteaksta ja dilálašvuohta maid sáhttá váikkuhit makkár gillii molsu. Koda maid molsu addá dieđuid movt galgá meannudit dan ovdanbuktojuvvon sisdoalu, ovdamearkka dihte <span type="quote">“merke”</span> dán dieđu danin go lea diehtu maid ii oide dahje rievdada ságastallanfáttá (Turnbull &amp; Dailey-O'Cain 2009: 129). Omma (2002) lohká ahte dološ dutkit oaivvildit ahte albma guovttegielagat eai molsso giela eará go vissis dilálašvuođain, omd. jus hupmá eará diŋggaid dahje hupmá eará olbmuin. Ovtta ášši soaitá álkit hupmat ovtta gillii, ja nuppi ášši fas nuppi gillii (Weinreich, siterejuvvon Omma 2002:140). 35</p>
<p>Olbmot eai kodaid molsso danne go lea váilevaš giellamáhttu, muhto sáhttá dat maid leat sivvan. Kodamolsunstrategiijaid geavahit, dihtomielalaččat dahje jurddatkeahttá, vai hábme juogalágan effeavtta dahje háliida signaliseret juoidá gaskavuođaid birra mii lea ságastallanguimmiin. Sáhttá markeret sosiála, kultuvrralaš dahje psykologalaš lagasvuođa ja/dahje distánsa. Kodamolsumis leat máŋga ulbmila oktanaga. Oahppit geain lea minoritehtagiella duogáš dávjá hupmet majoritehtagielain skuvlafáttáin dahje go lea fáddá man dáfus leat hárjánan hupmat majoritehtagielain (Sandøy ja earát 2008: 53).</p>
<p>Giellaseaguheapmi lea dávjá stigmatiserejuvvon ja maiddái gildojuvvon oallut luohkkálanjain, manne dasto jotket kodamolsumiin? Fuller (2009) čatná dan gažaldaga ja sosiála identitehta oktii. Olbmo jurdda sáhttá vaikko makkár sosiála identitehta hábmet nubbái. Dávjá gullá oktii dainna movt nuppiin hupmá, sáhttá maid hupmat kreatiivvalaččat vai goappašagat dovdaba nubbi nuppi oahpisin dan identitehtas mii ovdal lea leamaš ja hábme ođđa sosiála identitehta. Sosiála dilálašvuođain maid hábmejuvvojit iešguđetlágan sosiála identitehtat. Dat mearkkaša ahte giella rievddada das makkár sosiála konteavsttas lea ja makkár giella heive dihto dilálašvuođas (Bailey, 2001;Blackledge ja Pavlenko, 2001 siterejuvvon Turnbull ja Dailey-O’Cain 2009:129).</p>
<p>Kodamolsun lea maid go loanaha sániid nuppi gielas dahje seaguha sániid go molsu giela.</p>
<p>Sáhttá gielaid molsut ja sániid loanahit vai čájeha iežas čaffatvuođa dahje háliida čájehit iežas ja earáid posišuvnna. Eŋgelasgillii dávjá molsot vai čájehit <span type="quote">“čaffadis”</span> láhttenvuogi. Moadde giela geavaheamis maid sáhttá ulbmilin signaliseret <span type="quote">“sihke-ja-gullevašvuođa”</span> dahje ovdanbuktit oktiigullevašvuođa ságastallanguoimmi beroštumiiguin. Muhtin dilálašvuođain sáhttá kodamolsun ieš leat koda jus dávjá dáhpáhuvvá ja šaddá neutrála válljemuš danin ahte čájehit identitehta (Sandøy ja earát 2008: 55).</p>
<p>Giella lea geabbilis reaidu mii registrere servodaga rievdama ja lea lunddolaš ahte giella viežžá eará gielain doahpagiid. Norggas vuorjašuvvet go eŋgelassániid leat lassánan.</p>
<p>Historjjálaččat sáhttá oaidnit ahte buot gielat leat seaguhusat dan dáfus ahte gávdnojit luoikkassánit sátnehivvodagas. Vaikko lea nu, de hárve sosiologat gávdnet oktavuođaid loatnasániin ja giellahávkamis (Sandøy ja earát 2008: 56). Kulturloatnasánit ja frásat gullojit ođđa dahkamušain ja ođđa diliin, ja maidda eai soaitte gávdnot sámegiel doahpagat dahje dajaldagat. Dán oktavuođas maid dávjá dáhpáhuvvá kodamolsun (Omma 2002: 141).</p>
<p>Loatnasániid geavaheapmi sáhttá leat heivehanstrategiija go moadde sáni loanahat vai viidána 36 giellaregisttar ja hábme diskurssa struktuvrra , dan sadjái go molsut olles giela, ovdamearka dihte go logat <span type="quote">“hamburgerat”</span> dan iige <span type="quote">“hamburgers”</span>. Leat eará ovdamearkkat vel analysas.</p>
<p>Teoriijain kodamolsumiid birra lea L1 ja L2 oanádusat mat mearkkašit giella okta ja giella guokte (sámegillii lean heivehan G1 ja G2). Luohkkálanja kodamolsun dávjá vuorjašupmin oahpaheaddjái ja ohppiide. Oahpaheaddji geahččala hehttet ohppiid geavaheame vuosttašgiela. Ohppiid hástalus lea movt sii galget G1 geavahit ja goitge lihkustuvvat giellaluohkkálanjas. Oallut oahppit eai dieđe movt giela válljet, danne lea dehálaš ahte oahppit šaddet dihtomielalaččat giellaválljemii, guđe giela hupmat goas, geainna ja manne (Levine 2011: 4). Loahpalaččat galggašedje oahppit šaddat guovttegielagat ja oahpaheaddji ferte rávvet movt giela oahppá go máŋga koda ferte geavahit luohkkálanjas.</p>
<p>Giellaluohkáin leat vejolašvuođat, oahppit eai dušše oahpa gielaid, muhto hábmejit kritihkalaš interkultuvrralaš oktavuođaid giela, diskurssaid ja eallima gaskkas. Kodaválljen lea dat mii ollásii váikkuha buot deaivvademiid oahpaheddjiid ja ohppiid gaskkas vuosttaš beaivvi rájes iešguđet dásiid oktavuođas (Levine 2011: 4). Levine (2011) lea geahččan myhta mii lea ahte eatnigielagiid norbma lea heivvolaš giellamihttu earáide geat galget oahppat dan giela ja makkár vuordámušaid mii sáhttit bidjat ohppiide geat leat nuppi giela oččodeame. Son maid čujuha Kramsch (1998) gažaldahkii gii jearrá ahte sáhttá go amasgiella šaddat olbmo eatnigiellan, ja mii hehtte vejolaš guovttegielagiid ovttaiduvvot ovtta jovkui. Eará gažaldat lea ahte makkár lea servodaga giela autoritehta? (Kramsch 1998:23, siterejuvvon Levine 2011:13). Viidásit čállá ahte ii leat dušše nationalisttalaš myhta ahte ovtta servodaga eatnigiella lea mihttu, muhto lea maid boasttudahku go ii dohkket ja oainne máŋggabealatvuođa ja miellagiddevaš vásáhusaid maid oahppit buktet giellaoahpahussii.</p>
<p>Giellaoahpaheaddjit leat bidjan eatnigiela olahussan, iige dušše eatnigiela, muhto ovttagielat eatnigiela. Sáhttá geahččat bivttasvieruid (trendaid) ja buohtastahttit movt olbmot váikkuhuvvojit doaivut movt galgá leat, muhto eanaš oassi ii goasse boađe šaddat juste dakkárin. Oallut giellaluohkát jotket dávjá dainna jáhkuin man birra dábálaččat eat huma, ja dat lea ahte eanaš nubbingielagat eai goasse boađe lahka ge dan eatnigiela norpma masa mii geahččalit sin oažžut ja maid mii sidjiide čájehit. Dán vuođul evttoha Kramsch (1998 siterejuvvon, Levine 2011:13) ahte giellaoahpaheaddjit berrešedje álgit jearahallat ja árvvoštallat ahte ii got autenttalaš pedagogihkka berreše lonuhuvvot áigeguovdilis pedagogihkain. 37</p>
<p>Máŋggagielat giellaluohkkálanjas sáhttá lohkat ahte sii hupmet interkultuvrralaččat. Dakkár giellaoahpahus lea ávkin ohppiide. Sis sáhttá šaddat beaktilis giellageavaheapmi dan giellaservodagas/kultuvrras danne go vaikko man gáidan oahppi lea eatnigielas, de son álo goitge lea máŋggagielat ja hupmá interkultuvrralaččat. (Levine 2011: 14). 38 39 <em type="bold">3. Dáhtámateriála ja metoda </em><em type="italic">...you might realize that the aspects of an </em></p>
<p><em type="italic">Indigenous research paradigm are really important to how we view the world around us through our whole lives. We cannot remove ourselves from our world in order to exam it (Wilson 2008:14). </em></p>
<p>Álggus dán kapihttalis áiggun čilget movt lean geahččan sámi luohká, sin giellageavaheami ja oahpahusa. Dasto čilgen dutkama metoda ja movt lean háhkan dáhtámateriála. Etnografiija metoda čilgen kapihttalis 3.2. Maŋit kapihttalosiin čálán skuvlla ja informánttaid birra ja iežan sajádaga dutkamis. Etihkalaš bealit, luohtehahttivuođa ja dutkama kvalitehta leat čuldojuvvon kapihttalosiide dađistaga. <em type="bold">3.1 Dutkanperspektiiva </em></p>
<p>Dutki mii dutká vai ipmirda oassálastiid perspektiivva lea dutkame kvalitatiivvalaččat. Dutki geahččá olbmo beaivválaš daguid sin lunddolaš birrasis. Teorehtalaš vuolggasadji ja vásáhusat váikkuhit dutki geahčastaga ja dutkama (Postholm 2010: 17). Paradigma dahje máilmmioaidnu lea hui dávjá kvalitatiivvalaš dutkama vuolggasadji. Sáhttá lohkat máilmmioaidnu dahje muhtin ráje dutki navdimat máilmmi birra stivrejit dutkamuša.</p>
<p>Paradigmat leat dat mat birastit buot eará teoriijaid ja leat dego teoriijat mat čilgejit movt máilmmi ipmirda. Dat sisttisdollet perspektiivvaid mat dovddahit jurdagiid dan birra movt buot ovttasdoaibmá, ja movt fuobmát dahje ráhkadit ođđa dieđuid. Dat mearkkaša ahte sihke okta teoriija ja okta metoda gullet iešguđet paradigmaide (Postholm 2010: 21)</p>
<p>Materiála lean geahččan álgoálbmotperspektiivvas. Sápmelaččain lea njálmmálaš árbevierru mainna leat máhtu fievrridan buolvvas bulvii. Eamiálbmogiid pedagogihkka dábálaš pedagogihkka lea ge nu ahte mánát ohppet čuovudettiin ja rávisolbmo doaimmaid áddestallamin ja dávjá njálmmálaččat. Giella han speadjalaste gudnejahttima, dássedeattu ja vuorrováikkuhusa (Kuokkanen 2009: 44). Lean maid ieš bajásgessojuvvon sámi vugiin, ja dat maid jáhkkimis lea stivre movt mun guorahalan. Materiála lahkoneamis leat iežan sámi árvvut leamaš duogážis váikkuheame. Ollislaččat lea giellaseailluheami oaidnu maid olu ráđđen go lean materiálaiguin bargan ja man dáfus oahpahus nanne sámegiela, ja movt oahpahus lea oarjemáilmmi árbevirolaš oahpahusvugiid ektui. Duogáš kapihttalis čilgejin sámegieloahpahusa ovdáneami dáruiduhttima áigodaga rájes, dat addá ipmárdusa makkár 40 dološ áiggi vuogit leat leamaš. Dat maid addá ipmárdusa movt dáhpáhusat leat hábmen min dálá áiggi. Mun lean mánnávuođa rájes go gullán dáruiduhttináigodaga birra ja mu eadnerohkki lávii muitalit iežas skuvlaáiggi birra go mun ieš ledjen skuvlaagis:</p>
<p><em type="italic">Mis ledje aivve dáččat ja rivgut oahpaheaddjin, mii eat ipmirdan eat maidege. Go leimmet čállán juoidá de álo šattai boastut. De lávii dárogielat oahpaheaddji boahtit sin lusa ja lohkat: <span type="quote">“It don leat mikkege mii it mátte, vearrut!”</span> </em></p>
<p>Mu oainnut dáruiduhttimii ja koloniseremii leat maid stivren proseassas ja dat leat leamaš duogážis ovddit dieđu ala ođđa dieđuid huksemis. Wilson (2008) sitáhtta badjelis juoga ládje čilge mu geahččanvuogi, ja ii sáhte nu ahte ii geahča áššiid dan eallima čađa mii lea leamaš dálá áiggi dutkamis. <em type="bold">3.2 Mii lea etnografiija? </em></p>
<p>Antropologiija lea dat dieđasuorgi masa etnografiija metoda sáhttá čatnat. Dan geažil go antropologiija lea oahppu olbmo birra ja etnografiija lea olbmuid birra čállit. Čállima ja dutkama bokte ipmirda ja govvida dutkanfenomena analyhtalaš observerema bokte (Keskitalo 2017: 82). Etnografiija lea dutkanmetoda mii maiddái čujuha kultuvrii, movt olbmot láhttejit beaivválaš dilis dihto birrasis ja etnográfalaš dutki geahččala ovddidit ipmárdusa movt kultuvra doaibmá. Dutki ferte dohkkehuvvot dan birrasis gos dutká, dat mearkkaša ahte ferte guhkit áiggi oasálastit dan barggus dahje eallit seamma birrasis (Bell 2000: 18). Bell (2000) jearrá jus dutki dutká dihto joavkku guhkit áiggi badjel, movt de galgá diehtit ahte juste dát joavku ovddasta eará sullasaš joavkkuid maid? Ovddasta go oahpaheaddji ovtta skuvllas eará oahpaheddjiid eará skuvllain eará guovlluin riikkas? Čuolmma ja bohtosiid sáhttá buohtastahttet nu ahte leatgo sullasaš joavkkut mat dovdet dilálašvuođa ja fuobmájit go ahte sin čuolmmaid sáhttá čoavdit seamma ládje (Bell 2000: 18). </p>
<p>Etnografiijas čohkke dutkamuša máŋggain vugiin ja gohčoduvvo triangulašuvdna dahje máŋggametodalašvuohta. Luohtehahttivuohta ii goitge leat automáhtalaččat sajis vaikko geavaha máŋggametodalašvuođa. Eaktuda ahte juohke sierra oasi lea bargan bures (Keskitalo 2017: 41; Kullberg 2004).</p>
<p>Keskitalo (2017) lohká ahte etnográfalaš metodain sáhttá analyseret ja cuiggodit skuvlla juohkebeaivválaš eallima mii lea váikkuhuvvon skuvlapolitihka geažil. Son maid lohká háliidit addit jiena oahpaheddjiide ja ipmárdusa sin bargui oahpahusdilis (Keskitalo 2017: 82).</p>
<p>Mu metodaválljen oažžu doarjaga dán bokte ja danne válljejin etnografiija metodan 41</p>
<p>Vahkkuid dahje mánuid áigge badjel dutkat muhtin giettis leage etnografiija dovdomearka.</p>
<p>Luohkkálanja dáhpáhusat ja oahpahusdilli lea máŋggabealat. Dat sisttisdoallá oahpaheami, bagadallama, oahppama, ohppiid ja oahpaheaddji. Luohkkálanjadutkan sáhttá veahkkin ovddidit oahpahusa (Keskitalo 2017: 83). Etnográfat leat guhká giettis, dat guhkes áigodat maid lea nanneme dutkama luohtehahttivuođa (Keskitalo 2017: 41).</p>
<p>Dieđalaš dutkamiin ja maiddái etnografiijas lea dáhtaháhkan, muhto etnografiijas lea maiddái dáhtabuvttadeapmi. Don buvttadat dáhta go njuolga áiccat ja oassálasttát áicamis aktiiva dásis. Etnográfas ja oahpaheaddjis leat seammasullasaš rollat. Etnográfa lea oasálasti áici ja oahpaheaddji lea oasálasti ohppiid oahppamis. Etnográfa lea mielde doaimmain ja prošeavttain ja dutkanrollas son áicá ja jearrá (Kullberg 2004: 91). Oahpaheaddji ieš ii sáhte nu systemáhtalaččat ja dárkilit áicat go dutki muhto oahpaheaddjái lea hui ávkkálaš oahppat geavahit etnografiija dutkanreaidun go de sáhttá oahpahusa ovddidit guorahallama guvlui (Kullberg 2004: 97). <em type="bold">3.3 Materiálaháhkan </em></p>
<p>Dán oasis čilgen daid materiálaháhkan metodaid maid lean geavahan, maid vuorddán gávdnat, ja makkár beliid lean šaddat vuhtiiváldit ja vihkkedallat. Sihke bádden ja áican lea dáhpáhuvvan seamma seamma áicanmodusis, seamma fokusis ja seamma birrasis.</p>
<p>Dutkanmateriála lea čohkkejuvvon sullii ovtta skuvlajagis ja lean:  Áican  Bádden  Beaivegirjji čállán <em type="bold">3.3.1 Bádden </em></p>
<p>Báddemis in lean juohkán strategalaš joavkkuide go háliidin oaidnit movt giellageavaheapmi lea, go buot informánttat leat das. Fágalaš fáddáválljen iige lean nu guovddážis, muhto baicca konteaksta ja doaibma.</p>
<p>Mun álggos báddejin ovtta skuvladiimmu. Fáddá lei substantiivvat sámegieldiimmus. Dát diibmu lei veahá erenoamáš go de ledje dárogieloahppit maid fárus, ja sis ges lei dárogieldiibmu. Sii leat dábálaččat sirrejuvvon jovkui vuosttašgielat diimmuin. Dat skuvladiibmu álggahuvai adveantareivviiguin, mii lea eahpeformála doaibma luohkás juste dalle adveantta oktavuođas. Juohke oahppi lei čállán positiivvalaš sániid ovtta oahppi birra, oahpaheaddji logai daid. Dan báddejin danne go vurden gullat makkár gillii čállet nubbái, leš 42 dál buorre ja lagas olmmái dahje ii. Maŋŋel go gearggaimet dainna doaimmain, de jotkkii diimmu váldofáddá. Váldofáttá čađaheamis in vuordán nu maidege erenoamáža gávdnat, ággan dasa lea go in lean dihto dáhpáhusa ohcame. Ulbmil han lea báddet go lea oahpahus juste nu movt dábálaččat láve dábálaš skuvladiimmu.</p>
<p>Maŋŋel go vuosttaš báddema ledjen transkriberen, de mearridin báddet skuvladiimmu mas oahppit barge juoidá mii sin mielas lea suohtas. Giellaoahpahus ii lean guovddážis ja mun in stivren ságastallama, inge jearran maide erenoamáža. Báddejin de ovtta skuvladiimmu go oahppit ledje beassan mearridit doaimmaid ja lei nu gohčoduvvon <span type="quote">“bálkádiibmu”</span>. Sii ledje háliidan speallat mobiilatelefovnnaiguin ja herskkostallat.</p>
<p>Dán diimmu ledje lunddolaš joavkojuohkimat ja oahppit čoagganedje joavkkuide juste gokko, ja geainna háliidedje, nugo dábálaččat dáhket dakkár diimmus. Vuhtiiválden dan ahte jus olbmážagat šaddet seamma jovkui, rievdá go de hupmanmálle hui olu ja hupmet go dušše beroštumiideaset birra? Muhto jus háliidin lunddolaš ságastallama báddet, de soittii ávki go leat oktasaš beroštumit leat ságastallanfáddán. Giellaválljen lei guovddážis, iige fáddá.</p>
<p>Sirddášin báddenrusttega joavkkuid mielde vurrolaga. Guovtti joavkkus ledje dárogielagat ja sámegielagat seahkálaga, ja guovtti joavkkus ledje dušše sámegielagat. Oktiibuot njeallje iešguđetlágan joavkojuohkima gárte.</p>
<p>Mun vurden dán diimmus gávdnat ja oaidnit ohppiid njálmmálaš ja lunddolaš giela. Vaikko jurdda lei báddet <span type="quote">“lunddolaš giela”</span>, de ii lean vuoru mihkke erenoamáš dáhpáhus maid ohcen.</p>
<p>Sosiolingvistihkalaš metoda digaštallá dasto mii dat lea dat <span type="quote">"lunddolaš"</span> ságastallandilálašvuohta ja movt dakkár dáhta háhká (Sandøy ja earát 2008: 81). Vihkkedallen ahte jus mun jearahan beare olu de sáhttet oahppit dovdat unohasvuođa ja formála dilálašvuođa. Dan jurdaga vuođul mearridin ahte in jearahala, go de <span type="quote">“lunddolaš”</span> giella soaitá álkibut gullot. Jearahallamin maid livččii jearahalli šaddan guovddážii ja de ii beasa jearahit dihto gažaldagaid masá háliida dihto vástádusa. Dutki han háliida oažžut informánttaid hupmat nu olu go vejolaš vai šaddá nanu materiála (Sandøy ja earát 2008: 83).</p>
<p>Dutkanluohkká diđii ahte mun guorahalan sin giellageavaheami ja báddedettiin ledje guorahallandilálašvuhtii dihtomielalaččat vuosttaš báddenvuoro. Sii dihte ahte lean guorahallame ja ahte lea gielladilálašvuohta maid guorahalan. Ohppiide ledjen dáguhan ahte galget hupmat ja sosiálalaččat láhttet lunddolaččat. Ieš maid viggen láhttet nu lunddolaččat go vejolaš. Goitge boahtá millii ahte lea báddenrusttet báddeme. 43</p>
<p>Dan oktavuođas bohte luohtehahttivuođa birra jurdagat ja man realisttalaččat dasto leat dat dieđut maid bádden? Dán vihkkedallama sáhttá gohčodit <span type="quote">"áici paradoksa"</span> (Sandøy ja earát 2008: 82). Sáhttá buohtastahttit dán paradoksa olbmáin gii háliidii diehtit lea go galmmihanskábes čuovga alde go uksa lea gitta (Sandøy ja earát 2008: 82). Jáhkán ahte oahppit atne muittus ahte sii báddejuvvojit. Vaikko dutkis ii leat ulbmilin rievdadit bargguinis dutkkadettiin, de goitge diehtá ahte sáhttá váikkuhit dutkanobjeavttaid (Postholm 2010: 126).</p>
<p>Nu maiddái lei mu dáfus. Dan dihte leige ávkkálaš vel áicat ja čállit beaivegirjji, vai oaidná leatgo geardduheaddji dáhpáhusat go ii leat báddenrusttet oidnosis. Seammás áican maid nanne luohtehahttivuođa. <em type="bold">3.3.2 Oahpaheaddji beaivegirji ja áican </em></p>
<p>Jurddašit bliánttain, de olmmoš suokkarda ja ovddida jurdagiid ja fuobmá ođđa jurdagiid.</p>
<p>Čielggada jurdagiid ja čilge alcces. Čállin lea dutkái dehálaš dutkanreaidu (Nilssen 2012: 35).</p>
<p>Dutkanáigodaga lean čállán beaivegirjji. Gaskkohagaid lean čállán maid lean oaidnán, ja maiddái čálidettiin árvvoštallan ja iežainan digaštallan. Notáhtaide čállen buot nu rahpasit go vejolaš. Beroškeahttá leago riekta vai ii. Doppe lean maid čállán navdimiid ja muđuid buot eahpeformála ságastallamiid mat mus leat leamaš olbmuiguin fáttá ektui. Oallugiin lea dadjamuš ja oaivil olbmuid hupmangielaid birra. Muđuid bohte jurdagat čađat, teoriija čálidettiin, báddemiid transkriberemis, ja maiddái go bargá áibbas eará diŋggaid. Beaivegirjji lei dehálaš čállit go nu guhkes áiggi ledjen giettis. Beaivegirjjiin sáhttá lohkat ahte lea sihke muittašančállin ja áicannotáhtat. Dat mearkkaša ahte lea čállán maid lean oaidnán ja gullán áiccadettiin ja maŋŋel áicama. Oahppiságastallamat ja digaštallamat ohppiiguin guovttegielat luohkkálanja birra, leat čoahkkáigesson oahpaheaddji beaivegirjái. Dáinna materiálain háliidin vejolašvuođa oaidnit jurdagiiddán olles proseassas, álggus gitta lohppii. <em type="bold">3.3.3 Transkriberen </em></p>
<p>Maŋŋel go ledjen bádden, de bidjen jietnafiillaid dihtorii ja čálligohten buot maid gullen.</p>
<p>Transkriberejin nu ahte ii galgga diehtit gii dadjá maid, vai bissu anonyman. Mun lean ieš guldalan ja čállán buot juste nu movt daddjo. Livččen sáhttán válljet eret muhtin osiid go transkriberejin, muhto háliidin goitge čállit buot maid gullen. Oidnen ávkkálažžan maid linjjáid duogábeallai čálistit ruođuid sisa, jus omd. gullen oahppis vuhttui eahpesihkarvuohta dahje jus muhtin oahppi gaskkalduhtte smávit dajaldagaiguin. Ávkkálaš lei danne go smávva sánit dihto gielas sáhttet kodamolsuma váikkuhit. Geardduheaddji dáhpáhusaid maid lea álkit fuobmát jus čállá buot ja oahpásnuvvá seammás dutkanmateriálii. Maŋŋel go ledjen čállán, de guldalin fas ođđasit seammás go gehččen čállosa čađa. 44</p>
<p>Transkriberennorpmaid maid lean geavahan merkema dáfus leat muhtin muddui Hagen (2005) transkripšuvdnabagadallamis ja Sandøy ja earát (2008:54) ságastallansekveanssa mála:</p>
<p>SO lea sámegielat oahppi DO lea dárogielat oahppi</p>
<p>OAHP lea oahpaheaddji ja oahpaheaddji lea merkejuvvon dávjá STUORA BUSTÁVAIGUIN go son dávjá hupmá jitnoseappot go earát (###) lea go in ipmir maid báddemis lohka (xxx) lea go namma dahje báikenamma daddjo Hupmanvuoru ovddabealde mearkkaša ahte lea analysas guovddáš (( )) lea go boddu lea ja boddoruođuid sisa lea maid áici merken kommentáraid (.) lea dušše boddu - lea merkejuvvon sáni duohkai jus sátni gaskkalduvvu</p>
<p>Dárogielat cealkagat leat merkejuvvon <em type="bold">buoiddes </em>bustávaiguin. Eŋgelassánit lea vuollásáhccojuvvon. Mearkanamat leat biddjon <em type="italic">kursiivan. </em></p>
<p>Transkriberemis nuppi báddemis lean maid earuhan ohppiid nummáriiguin, 1-4. Čájeha ahte lea eará oahppi. Joavkkut čájehit ahte leat ain eará oahppit geat hupmet. Leat sullii 2-4 oahppi ovtta joavkkus. <em type="bold">3.3.4 Kategoriseren ja analyseren </em></p>
<p>Analysa álggii ovdal go mun dihten ahte lean analysereme. Analysa dáhpáhuvvá jo vuosttaš báddemis, vuosttaš áicamis ja go dutki geahččá dokumeanttaid, go teoriijaid čállá ja go notáhtaid čállá giettis. Materiálaháhkan ja dáhtaanalysa lea dynámalaš proseassa. Analysa ii noga vaikko lea geargan dáhtamateriála háhkamiin muhto baicca boahtá easka de guovddážii.</p>
<p>Analyseren lea čađat, olles materiálaháhkanproseassas. Dat mearkkaša ahte ii sáhte juste dihto áiggi bidjat goas lea álggahan ja loahpahan analysa, muhto sáhttá lohkat ahte analysa dáhpáhuvvá dutkkadettiin ja ahte šaddá loahppaanalysa (Nilssen 2012: 102).</p>
<p>Mus lei čoagganan materiála sihke báddemis ja beaivegirjjis. Olu diehtu lei maid galggai čorget ja čorgemii geavahin analysaskovi reaidun. Čállen dađistaga čoavddasániid ja kodaid.</p>
<p>Bohtosiin gávdnen struktuvrra ja kategoriijaid analyseredettiin, ja guorahallen teorehtalaš lahkonanvugiin. 45 <em type="bold">3.4 Skuvla ja oasálasti informánttat </em></p>
<p>Informánttaid ii lean váttis oažžut mielde dutkamii. Informánttat gullet gaskadássái muhtin sámi guovddášbáikkis gos majoritehtagiella lea sámegiella guovttegielat suohkanis.</p>
<p>Informánttaid leat maiddái oasálastit, muhto eanaš gohčodan informántan dán oasis. Oktiibuot ledje 3 dárogieloahppi ja 18 sámegieloahppi, ja guovttegielat oahpaheaddji.</p>
<p>Ohcen lobi ohppiid váhnemiin ja skuvllas e-poastta bokte. Vasai soames áigi ovdal skuvla mieđai addit lobi ja orui veahá rekrutterenváttisvuohta dahje dutkanskepsisma álggos. Dáidá nu ahte skuvla ii leat hárjánan dasa ja ballá ahte sensitiiva áššit bohtet ovdan. Keskitalo (2017) dadjá ahte skuvllain sáhttet čuožžilit rekruterenváttisvuođat iešguđet áššiid dihte. Son dadjá ahte sámi dutkit eai leat nu oinnolaččat ja sámi akademiija lea nu ođas ain. Skuvla attii goitge lobi dutkat jus doallá čiegusin makkár skuvla ja luohkká lea. Mun lean čállosis anonymiseren sihke skuvlla ja ohppiid ja in leat sensitiiva áššiid čállán. Dávjá lea nu ahte dutki háliida ovddidit skuvlla iige deaddit ja láitit. Mun lean čállán nu ahte eai boađe negatiivvalaš ja sensitiiva áššit ovdan. Ohppiid váhnemat adde lobi dutkat ja oahppit maid ieža hui mielas oasálastit.</p>
<p>Fállen skuvlii maŋŋel muitalit bohtosiid ja maid lean oaidnán ja oahppan. Jáhkán ávkkálažžan skuvlii gullat bohtosiid ja soaittán maid hukset luohttevašvuođa ja hárjáneami skuvladutkamii.</p>
<p>Dutkandieđuid gaskkustit sámegillii sámi servodahkii ávkin lea dehálaš (Bull 2002: 18). Dat lea maid álgoálbmotdutkamis dábálaš vierru.</p>
<p>Dutkanluohkká ja skuvla eai leat soaittáhagas válljejuvvon informántan, muhto aŋkke iige leat makkárge erenoamáš strategalaš jurdda go lean válljen dán luohká informántan. Sáhttá lohkat gal ahte sii leat juogalágan ovddasteaddji giellageavaheaddjit. Dakkár luohkkáseaguhusat gávdnojit eambbo dán guovllus, muhto leat dušše moadde. Luohkká sáhttá dasto speadjalastit mihtilmas hámi dán giellaservodagas. Ovtta dárogieloahppis ja su váhnemis jerren aŋkke lobi geavahit erenoamáš ovdamearkan go ollejin analysii ja oidnen dárbbu dasa, dat lea maid anonymiserejuvvon. Dan dáhken go oahppi heivii ovdamearkan giellaoahppan motivašuvdnii, man birra lean čállán teoriija oasis kapihttal 2.2 Hupmangielaid oahppat. <em type="bold">3.5 Iežan sajádat dutkamis </em></p>
<p>Iežas rolla lea hui dehálaš čielggadit ovdal álggaha dutkanbarggu. Buohkat fertejit diehtit makkár oktavuođat sus leat nubbái dutkanproseassas (Postholm 2010: 126). Bealistan lei mu rolla hui čielggas álggu rájes jo. Dutki ja oahpaheaddji gii dutkkan iežan ja ohppiid. Dat mii lei veahá eahpečielggas ja váttis ovdagihtii oaidnit lei man stuora rolla mus lei ja movt mun 46 ieš barggan. Maŋŋel oidnen ahte lei oalle guovddáš rolla oahpaheaddjis muhtin dilálašvuođain, ja muhtin dilálašvuođain ledjen čielga áici. Dasto jurddašin ge dávjá iežan rolla birra. Ledjen integrerejuvvon dutkanbirrasii ja dainna lágiin lei mus aktiiva ja oasálasti rolla. Dat mii veaháš ehtalaš bahkadassan gárttai munnje lea ahte váikkuhin go mun dutkanproseassa olu go lean ieš maid oassi dutkamis. Oahpaheaddji han stivre stuora oasi oahpahusas ja mii daddjo. Jearrá gažaldagaid masa ieš háliida vástádusa, ja nu váikkuha dáhpáhusaid. Ferte ge leat várrogas ahte ii váikkut dutkanoassálastiid ja bija sániid sin njálbmái, ja maiddái ferte váruhit ahte čállá juste nu movt lea daddjon. Oahpaheaddji gii áicá iežas ja ohppiid váikkuha sihke oahpahusa dáhpáhusaid ja áiccadettiin. Gieddebarggus dutká ja áicá dáhpáhusaid luohkkálanjas, guldala mii daddjojuvvo ja čoaggá dáhtáid main berošta. </p>
<p>Oahpes birrasa sáhttá atnit ávkin, de oažžu jođánit ja álkibut informašuvnna (Balto 1997: 68).</p>
<p>Buorit relašuvnnat ohppiiguin álkidii dutkama go sii luhtte munnje, ja dihte maid mun guorahalan. Dutkanproseassas leage dehálaš muitalit álo mii dáhpáhuvvá ja masa leat miehtan (Keskitalo 2017: 84). Ledjen jurddašan maid makkár boađus livččii šaddan jus livččen dutkan luohkás gos leat aivve amas oahppit ja amas birrasis. Livččii go de álkibut mannat gieddái áibbas rabas mielain ja guoros oaiviliiguin? Etnográfalaš čállimis lea dábálaš ahte buvttada dieđuid siskkáldas ja olgguldas, ja boares ja ođđa vásáhusaid vuođul (Keskitalo 2017: 83).</p>
<p>Bealistan inge dovdan iežan ovddeš vásáhusaid heađuštussan, muhto baicca ovdamunnin.</p>
<p>Iežan dutkat lei imaš, muhto bádden álkidii dan barggu. De lei álkit geahččat dutki čalmmiiguin iežan giellageavaheami ja giellaoahpahanvugiid. Ballen álggos ahte lei unohas, muhto ledjen goitge nu rabas go vejolaš inge ballán digaštallat beliid mat eai soaitán nu buorit. Ulbmil lea buoridit iežas barggu, dasto fertejin rahpasit čállit. <em type="bold">3.6 Metodakritihkka </em></p>
<p>Etnografiija metodas sáhttá giettis orrut guhkit áigge badjel. Etnografiijametoda lea dego oahpaheaddji beaivválaš bargu. Oahpaheaddji han maid orru giettis guhkit áiggi badjel, muhtomin jagi dahje máŋggaid jagiid juste seamma luohkás. Váldoerohus dutkat giettis ja bargat oahpaheaddjin giettis lea ahte dutki guođđá veahá iežas ovddeš oaiviliid ja oainnu.</p>
<p>Oahpaheaddjis leat dávjá dovddut mat stivrejit ja soaitá vel <span type="quote">“čalmmehuvvat”</span> ge bargguid siste. Jáhkán ahte buot oahpaheddjiide livččii ávkkálaš dutkat etnográfalaččat vai oahppá dutkanperspektiivvas lahkonit skuvlaáššiide.</p>
<p>Báddemiid čađahin ovdal juovllaid ja ovdal geasseluomu. Válddán vuhtii ahte áigodat maid sáhttá váikkuhit bohtosiid. De leat oahppit váibasat ja maiddái illudit go luopmu lahkona. 47</p>
<p>Etnografiija gievrras bealli lea eahpitkeahttá go dat rahpá vejolašvuođaid triangulašuvnna geavahit ja materiálaid geahččat ruossut rássut, ja ávkkástallat nannet luohtehahttivuođa.</p>
<p>Livččen sáhttit maid vuđoleappot jurddašit makkár diimmuid bádden. Jurddašan ahte livččii soaitit buoret báddet skuvladiimmu gos lea sámi árbevirolaš praktihkalaš bargu. Dat lea konteaksta gos lea measta bággu geavahit čielga sámegieldoahpagiid, go dávjá leat doahpagat mat eai gávdno dárogielas. Livččii miellagiddevaš oaidnit ahte livččiigo dárogielat oahppit loanahan sámi árbevirolaš sániid. Nubbi ášši maid jurddašan lea ahte livččen sáhttit máŋga iešguđet diimmu báddet. Nuppe dáfus gal maid ahte ii soaitte leamaš dárbu, go in han mun lean makkárge erenoamáš dáhpáhusa ohcame go álgen.</p>
<p>In oaivvil ahte etnografiija lea áidna ja rievttes metoda skuvladutkamii. Soitet gávdnot olu eará buorit metodat mat livččii eará bohtosiid buktán. Earát livččii soaitit eará metodaiguin dutkat. Kvantitatiivvalaš dutkama maid lei sihkkarit sáhttit atnit mihtidit ohppiid giellamáhtu.</p>
<p>Dat ii leat álgoálbmotdutkamis vierru ja dat livččii maid gáržžidan vejolašvuođaid cealkit dan máŋggabealat guovttegielatvuođa birra.</p>
<p>Materiála lean háhkan báddema, beaivegirjji ja áicama bokte. Kvalitatiivvalaš jearahallama maid livččen sáhttit ávkkuhit dáhtáháhkamii. Dat livččii nannet luohtehahttivuođa go de livčče buot ohppiid jiena ožžon seamma hámis ja fokusis. Válljen lean baicca geavahit njuolggositeremiid oahpaheaddji beaivegirjjis ja njuolggositeremiid báddemiid transkriberemis. Gáržžideami ektui maid ii lean soaitit sadji jearahallamii. 48 49 <em type="bold">4. Analysa </em></p>
<p>Dán kapihttala váldooasis leat ságastallamiid dáhtáanalysat ja dat lea juhkkon guovtti oassái.</p>
<p>Vuosttaš oasis lea sámegieldiimmu báddema analysa gos ledje sihke dárogielat ja sámegielat oahppit. Nuppi oasis lean analyseren ságastallandáhtáid ovtta skuvladiimmus gos oahppit ieža mearridedje doaimma. Skuvladiimmuid ságastallanoasážiid leat váldočuolmma vuođul válljejuvvon dáhtámateriálan ja daid lean digaštallan teoriijaid vuođul.</p>
<p>Nuppi váldooasis dán kapihttalis čálán bohtosiid oahpaheaddji beaivegirjji ja áicama raporteremis. Beaivegirjji lea čállojuvvon dađistaga go leat ihttán jurdagat dán fáttá birra guhkit áigodaga badjel. Oahpaheaddji jiena lean almmuhan sihke njuolggositerema ja muitaleami bokte.</p>
<p>Álggahan vuosttažettiin kapihttala ovdanbuktit luohkkálanja giellaoahpaheami ja organiserema áicanbohtosiid. Dán oasis ovdanbuvttán álggos ollislaččat luohká prográmmamálle ja pedagogalaš giellaorganiserema Baker (2017) ja Øzerk (2008) modeallaid doarjagiin. Čájehan maid movt luohkkálanja giellaoahpahus čađahuvvo praktihkalaččat skuvladilis. Dát oassi lea mielde vai čájeha ohppiid ja oahpaheaddji giellabirrasa ja rámmaeavttuid. Dát maiddái dadjá veahá sámegiela ja dárogiela oinnolašvuođa birra luohkkálanjas. Digaštallanoasis lean analyseren bohtosiid teoriijaid ja modeallaid vuođul. <em type="bold">4.1 Luohkkálanja giellaorganiseren ja prográmmamálle </em></p>
<p>Øzerk (2008) lea ráhkadan pedagogalaš modealla ja čuoggáid movt son oaivvilda ahte dábálaš guovttegielatluohkká lea organiserejuvvon. Dutkanskuvla ii heiven juste su modealla vuollái ja dasto lean dulkon su modealla vuođul evttohan earálágan modealla su organiserema vuođul. Olles skuvlla luohkáid ja giellaorganiserema lean bidjan modellii vai oaidná ollislašvuođa ja luohkáid erohusaid. Dutkanskuvlla oahpahusorganiserema sáhttá dasto ná juohkit, Øzerka (2008) obbalaš guovttegielat oahpahusorganiserema vuođul: 1. Oahpahus lea dušše sámegillii eanaš fágain ja oahppit leat buohkat sámegielagat (earet eŋgelasgielas ja dárogielas - muhto dain fágain sámegiella lea veahkkegiellan) 2. Oahpahus lea dušše dárogillii ja leat dušše dárogielat, ja muhtin ráje vierisgielat oahppit (smávvadásis, sámegiella nubbigiella lea sierra fágan) 3. Oahpahus lea eanaš fágain guovttegielat muhto sámegiella deattuhuvvo, eanetlohku ohppiin leat sámegielagat ja unnitlohku dárogielagat (gaskadási rájes, sámegiella ja dárogiella vuosttašgiella, ja nubbingiellan ja matematihkka leat sierra) 50</p>
<p>Dutkanskuvllas leat golbma iešguđetlágan giellaluohká ja dutkanluohkká gullá goalmmát oahpahusmállii. Dat mearkkaša ahte dárogielat oahppit ohppet sámegiela ja sámegielat oahppit ohppet dárogiela eará fágaid bokte maid. Dutkanluohkás leat dat namuhuvvon <em type="italic">eará fágat </em>servodatfága, luonddufága, biebmu ja dearvvašvuohta, Risttalašvuohta, osku, eallinoaidnu ja etihkka, vuojadeapmi, lášmmohallan ja musihkka. </p>
<p>Ovdalgo oahppit ovttastuvvo sámegielat luohkáide, de sii Bakera (2017) prográmmamálliid ektui gulle dan oahpahusmállii maid son gohčoda dábálaš majoritehtaoahpahus ja vierrogiella mállii. Gielalaš majoritehta lea dárogiella, muhto sis lei sámegiella nubbingiellan sierra fágan moadde diimmu vahkkus. Kategoriseren dárogielat oahppijoavku dan prográmmamállii maid</p>
<p>Baker (2017) gohčoda <em type="italic">sirren </em>láivves guovttegielat oahpahusmálles. Sis lei dábálaš majoritehtaoahpahus ja minoritehtagiella fágan mii dán dáfus lea sámegiella guokte diimmu vahkkui. Gielalaš majoritehta lei dárogiella ja sii ledje sierra luohkás gos dušše dárogielat ja eará vierisgielat mánát ledje. Sis lei muhtin muddui gielalaš riggodat ja lea leamaš čielga rádji sámegiela ja dárogiela gaskkas. Gielalaš bohtosa ulbmil lei ráddjejuvvon guovttegielatvuohta. </p>
<p>Dutkanskuvllas lea dárogiella minoritehtagiella vaikko Norggas obbalaččat lea dárogiella majoritehtagiella. Luohkkálanjas lei eanaš dárogillii oahpahus, muhto moadde diimmu vahkkus lei ohppiin sámegiella nubbingiellan. Gielalaš bohtosa ulbmil lei maid ráddjejuvvon guovttegielatvuohta. Todal (2009) statistihkka sámegiela nubbingiellan njiedjama birra čájeha ahte dat ii soaitte leamaš doarvái buorre giellaoahpahus organiseren. <em type="bold">4 </em>. <em type="bold">1.1 Digaštallan </em></p>
<p>Maŋŋel go dárogielohppiid sirde sámegielatluohkkái gos majoritehtagiella lea sámegiella, de rievddai luohkkálanjas ollislaččat prográmmamálle goappašgielat ohppiid dáfus.</p>
<p>Dutkanluohká oahpahus guoská dasto moatti prográmmamálli mat leat Bakera (2017) beaktilis guovttegielatvuođa prográmmas, sáhttá lohkat ahte heive guovtteguvllot- ja bisuhanmodealla vuollai. Guovtteguvllot modealla dan sivas go luohkkálanjas lea deaddu vuosttašgielas mii dán oktavuođas lea sámegiella, muhto maiddái nubbigiella dárogielas.</p>
<p>Guovtteguvllotmodealla fas heive mánnákategoriija dáfus go lea gielalaš minoritehta ja majoritehta seahkálaga. Goappaš modeallain lea seamma servodaga oahpahusulbmil ja gielalaš bohtosa ulbmil (gč. kap. 2.5). Aŋkke ii sáhte lohkat ahte dán luohkás lea seamma giellageavaheapmi čađat ja leat oktagaslaš erohusat ohppiin. Giella rievddada dilálašvuođaid, fáttáid, doaimmaid ja dan ektui gii stivre oahpahusa. Oahpaheaddji muhtomin stivre ja eanemus hupmá, nuppevuoru hupmet oahppit gaskaneaset eanemus. 51</p>
<p>Sámegiela nubbingielatoahpahusa ohppiid dáfus lea maid šaddan beaktileabbo giellaoahpahus, dainna ákkain go ii heive šat láivves guovttegielatvuođa prográmmamállii.</p>
<p>Dárogielohppiid oahpahus orro heivvolaš lohkat ahte gullet odne <em type="italic">giellalávgun </em>prográmmamállii, dan sivas go mánnákategoriijas lea gielalaš majoritehta sámegiella. </p>
<p>Todal (2018) doarjagiin sáhtán vuođuštit dan. Todal lei skábmamánu 2018 doallame logaldallama skuvlakonferánssas Bådådjos, ja dasto ollejin áibbas varas modeallaevttohusa laktit dása juste maŋŋelaš go ieš ledjen dulkon nie dat lea. Dan oktavuođas čállá álggos ná:</p>
<p><em type="italic">I Wales har parlamentet nettopp gjort vedtak om at det å få fleire talarar av kymrisk er eit overordna samfunnsmål, og styresmaktene har sett som konkret målsetting å ha éin million talarar innan 2030. Utdanningspolitikken tek da sikte på nettopp dette, og dei sterke skulemodellane for kymrisk som andrespråk er sentrale for å nå denne målsettinga. Dette kan vi lære av her i Sápmi òg </em></p>
<p><em type="italic">På dette grunnlaget føreslår eg denne sterke modellen for andrespråkundervisninga i samisk </em>(Todal 2018): </p>
<p><em type="bold">Prográmmamálle </em></p>
<p><em type="bold">Mánnákategoriija </em></p>
<p><em type="bold">Luohkkálanja giella </em></p>
<p><em type="bold">Servodaga oahpahusulbmil </em></p>
<p><em type="bold">Gielalaš bohtosa ulbmil </em></p>
<p>GIELLALÁVGUN</p>
<p>Dárogielat oahppit</p>
<p>Sámegiella luohkkálanjas ja sierra dárogielfágat</p>
<p>Eambo sámegielatoahppit.</p>
<p>Nannet sámegillii gullevašvuođa.</p>
<p>Sámegiel ja dárogiel guovttegielalašvuohta.</p>
<p>Njálmmálaš ja čálalaš.</p>
<p>Govus 1.5. Dálá sámegiella nubbigiellaoahpahusa modealla. Todal (2018). <em type="bold">4.2 Giellaoahpahanvuogit ja luohkkálatnja </em></p>
<p>Juohke skuvlabeaivvi vuosttašdiibmu álggahuvvo iđitrutiinnain. Beaivi, dáhton ja mánnu čállo távvalii sihke sámegillii, dárogillii ja eŋgelasgillii. Dán luohkkálanjas hupmá oahpaheaddji vuosttažettiin sámegiela go álggaha. Dárogielaoahppit muittuhuvvojit ahte fertejit jearrat jus lea juoga maid eai leat ipmirdan. Diibmoplána ja vahkkoplána leat čállon goappaš gielaide. Nu šaddá juohke luohkás dán skuvllas dahkat jus leat guovttegielat váhnemat. Ohppiin soitet juogo áhčči dahje eadni geat eai ipmir eará dárogiela, ja danne fertejit goappaš gielain skuvlla dieđuid oažžut. Luohkás lea sámegielat ohppiin sámegiella vuosttašgiellan ja dárogiella nubbingiellan. Dárogiel ohppiin fas nuppe ládje. Diibmoplánas lea čállon dušše <span type="quote">“Vuosttašgiella”</span> ja <span type="quote">“Nubbigiella”</span>, de dihtet oahppit ahte sii dan diimmus leat guovtte sajes ja lea parallealla oahpahus muhto juogo vuosttaš- dahje nuppigielas. 52</p>
<p>Skuvllas lea maid sierra báikkálaš plána mii maid stivre oahpahusa. Báikkálaš plána sisttisdoallá konkrehtalaš ulbmiliid mat gusket erenoamážit sámi árbevirolaš máhttui ja báikkálaš resurssaide. Dakkár fágaidrasttildeaddji praktihkalaš bargguin lea maid giellaoahpahus ja doabaoahppa guovddážis.</p>
<p>Luohkkálanjas lea sámegielas oinnolašvuohta ja sáhttá lohkat ahte luohkkálatnja lea dat maid</p>
<p>Linkola ja Keskitalo (2015) gohčodeaba gielladuovddan. <em type="bold">4 </em>. <em type="bold">2.1 Giella fága bokte </em></p>
<p>Giella lea gulahallangaskaoapmin eará fágain iige dušše giellafágain ja fágat leat dego veahkkin nuppigielaoahpaheamis. Sihke fágain go lášmmohallamis ja musihkas geavahuvvo sámegiella váldogiellan ja maiddái vuojadeamis, luonddu-, servodat-, risttalašvuohta, eallinoaidnu ja etihkkafágas. Fágain gullet nubbingielagat sihke gohččumiid ja eará ávkkálaš dadjanvugiid maid eai soaitte dábálaš <span type="quote">“giella”</span>-diimmuin gullát.</p>
<p>Matematihkkafágas earránit guovtte sadjái vai ožžot eatnigielas matematihkka oahpahusa.</p>
<p>Eará fágain sii leat fárrolaga ja guovttegielat oahpahus dasto šaddá eambbo realisttalaš. In sáhte lohkat ahte matematihkka sámegielat joavkkus lea ovttagielat, go matematihkas geavahit dárogiela veahkkegiellan ja soames oahppit geavahit dárogielat matematihkkagirjjiid. Dát vuolgá das ahte váhnemat sávvet ahte sin mánát galget dárogillii matematihka oahppat, go daddjo ahte bajit dási oahpahusas geavahit eanaš dárogielat oahppogirjjiid. Dutkanluohkás leat olu iešguđet oahpahanvuogit fágain. Sii barget sihke iehčanassii, joavkkuin, stoahkamiin ja praktihkalaš bargguid. <em type="bold">4.2.2 Sáddejeaddji mearrida </em></p>
<p>Oahpahusdiimmuin lea muhtomin oahpaheaddji mii stivre ja hupma oalle monologalaččat.</p>
<p>Sáhttá lohkat ahte lea sáddejeaddji, gii lea oahpaheaddji, ja son mearrida maid áigu kommuniseret. Dakkár diimmut álggahuvvojit nu ahte oahpaheaddji čilge sámegillii diimmu sisdoalu ja ulbmila, jáđe távvalis joatká čállit guovddáš sániid maid jorgala sámegielas dárogillii vai geahpida njálmmálaš jorgaleami. Ulbmil lea ahte ii galgga dárbbašit buot jorgalit sánis sátnái ja ahte dárogielatoahppit ohppet sámegiel sániid. Dasto oahppit dábálaččat jotket girjjis bargat iešheanalaččat. Ja ná lea dat gohčoduvvon <span type="quote">“árbevirolaš”</span> oahpahusdiibmu gos oahppogirji dominere, dávjá lohket lea oarjemáilmmi mállet oahpahus.</p>
<p>Dat mearkkaša ahte ii leat nu olu ságastallan, ja oahpaheaddji dávjá jearrá gažaldagaid maid oahppit vástidit. Ságastallangiella ohppiid oktasašfágain lea ovddemus sámegiella muhto oasit jorgaluvvojit dárogillii. Oahpaheaddji hupmá sámegielat ohppiiguin sámegiela, dárogielat 53 ohppiiguin orro hupmame goappaš gielain. Dárogielat oahppit orrot fas eanaš dárusteame.</p>
<p>Dárogielat oahppit ipmirdit veahá sámegiela, ja danne ii dárbbaš buot osiid jorgalit.</p>
<p>Oahpaheaddji luohttá ohppiide ja ahte sii jerret jus eai ipmir sániid ja doahpagiid.</p>
<p>Joavkobargguid oktavuođas seaguha oahpaheaddji goappašgielat ohppiid. Čiekŋudan ja digaštalan konkrehtalaš giellageavaheami báddemiid analysas smávit osiin. <em type="bold">4.2.3 Joavkobarggut ja giellastoahkan </em></p>
<p>Luohkás barget maid bárrabargguid ja joavkobargguid gos eambo oahppi-oahppi ságastallan geavahuvvo. Oahppit čovdet dávjá ieža giellaválljen čuolmma dakkár barggus ja gullo sihke dárogiella, sámegiella ja veahá eŋgelasgiella. Joavkobargguid oktavuođas maid stivrejuvvo giellaválljen fáttá ja oahpponeavvu vuođul ja maiddái ságastallanbeali vuosttašgiella.</p>
<p>Giellastoahkamat maid geavahit joavkobargguin ja dat nanne eahpeformálalašvuođa.</p>
<p><em type="italic">Oahppit stohket <span type="quote">“sovkkástallanstohkosa”</span>. Sii leat válljen sámegielat sáni. Mun lean hui gealdagasas movt dát sátni rievdá go maŋemus olmmoš dadjá dan sáni maŋŋel go guovtti giela oahppit galget gullát dan sáni ja nubbái viidásit dadjat. </em>(Oahpaheaddji beaivegirji, 08.12.17) </p>
<p>Konkrehta ovdamearka giellastoahkamii lea dát oassi man birra oahpaheaddji čállá beaivegirjásis. Dán stohkosis geardduhuvvojit ja geavahuvvojit sámegielsánit iige gáibit dađi stuorit gielalaš návccaid vai nubbingielatoahppi nagoda čađahit. <em type="bold">4.2.4 Oahpponeavvut </em>Oahppogirjjit servodatfágas ja luonddufágas leat dárogillii iige dárbbaš nu olu jorgalanáiggi geavahit dárogillii, muhto baicca sámegillii. Dábálaččat ferte jorgalit váddáseamos ja apmaseamos fágadoahpagiid, go sámegielat oahppit hálddašit muđuid dárogiela bures. </p>
<p>Oahppogirjjit sáhttet veahá heađuštit oahpahusa čađaheami, go muhtin fágain leat sámegielat oahppogirjjit ja muhtin fágain dušše dárogielat oahppogirjjit. Fáttáid dáfus sáhttá leat hástalus gávdnat dárogielat ohppiide dárogielat oahppogirjji mii sisttisdoallá seamma fáttáid go sámegielat oahppogirjjit. Oainnán ahte matematihkas ja luonddufágas luovvanit eambbo girjjis eret ja oahpaheaddji lávke bagadallirollii. Oahppit besset geahččaladdamin ohcat čuolmmaide vástádusaid ja leat oahppit geat jearahit gažaldagaid, mii maid sulastahttá eambbo sámi mánáidbajásgeassima ja heivešii sámi skuvlla oahpahusmállen (Balto, 1997).</p>
<p>Digitála oahpponeavvut ja neahttasiiddut, ovdamearkka dihte neahttasiiddut mat leat liigedoarjjan oahppogirjjiide, leat eanaš dárogillii. 54 <em type="bold">4.2.5 Digaštallan </em>Álggus čállen duogážii Walesa ja cymrugiellaoahpahusa birra. Mus ii lean ulbmil buohtastahttit Walesa ja dutkanluohká giellaoahpahusa, muhto in beasa das eret ahte oainnán olu seamma oahpahusvugiid dutkanluohká giellaoahpahusas go dat mii lei 1990-logus </p>
<p>Walesas.</p>
<p>Dat mii earuha dutkanluohká giellaorganiserema ja smávvadási giellaoahpahusa dán skuvllas lea juste dat ahte nubbingielat oahppit ohppet sámegiela eará fágain go leat sámegielat luohkás. Eará fágaid bokte ohppet cymrugiela Walesas maid. Dat gohčoduvvo gulahallama bokte oahppan (Todal 2002:144). Dán vuođul sáhtán lohkan ahte dutkanluohká nubbingielat oahpahus maid lea máŋgga dáfus gulahallama bokte oahppan. Dát málle lea Walesas doaibman bures giellaovdáneapmái ja soaitá dasto nu ahte doaibmá bures dutkanluohkás maid (Todal 1996). Juste dan ii livčče soaitán vejolaš eará oalle abstrákta dásis mihtidit man bures doaibmá ja man bures ohppet sámegiela. Aŋkke sáhttá lohkat ahte dárogielat oahppit goit gullet sámegiela olu eambbo sámegielat luohkás ja jus mánná lea sámegielat birrasis, de lunddolaččat ovdána hupmangiella ja mánná hupmagoahtá dan giela mii su birrasis gullo (Helander 2017). <em type="bold">4.3 Ohppiid ja oahpaheaddji giellageavaheapmi </em></p>
<p>Bohtosiid vuođđun leat guovtti skuvladiimmu báddema oasážat. Lean válljen mielde ságastallanoasážiid mat čájehit sihke oahpaheaddji-oahppi ja oahppi-oahppi ságastallamiid, erenoamážit dáhpáhusaid mat buktet ovdamearkkaid ságastallanminstariidda.</p>
<p>Ságastallanoasážiid analysas lean geavahan Grosjean (2001) giellamodus terminologiija ja</p>
<p>Turnbull ja Dailey-O’Cain (2009) ja Sandøy ja earát (2010) kodamolsun terminologiija.</p>
<p>Helander (2017) hupmangiela oahppama teoriijaid ávkkástalan analysas. Báddenosiid lean <span type="quote">“kronologalaččat”</span> guorahallan. Danne ain molssoda fokus oahpaheaddji ja ohppiid giela gaskkas. Válljejin nu dahkat go bádden lea ollislaš ja dáhpáhusat álggus váikkuhit dáhpáhusaide maŋŋelis. <em type="bold">4.3.1 Sámegieldiibmu </em></p>
<p>Dábálaččat eai leat dárogielat oahppit sámegieldiimmuin. Dán diimmu ledje ovttas go sis ii lean sierra oahpaheaddji dárogielas. Ledjen válljen dán diimmu báddet go dán diimmu ledje eará doaimmat vel maid mu mielas orui miellagiddevaš báddet. Dábálaččat álggahuvvá dakkár nu gohčoduvvon <span type="quote">“árbevirolaš diibmu”</span> nu ahte oahpaheaddji álggaha fáttá, 55 oahpaheaddji ja oahppit ságastallet fáttá birra ja oahppit jotket bargat iešheanalaččat ja oahpaheaddji bagadallá ovttaskas oahppi.</p>
<p>Ohppiin lei juovlakaleanddar doaibma dán diimmu. Juohke oahppis lei sierra juovlakaleandar beaivi. Juohke beaivvi gitta juovlaluomu rádjai ráhppui okta konvoluhtta masa eará oahppit ledje ovtta dihto oahppái čállán fiinna ustitlaš cealkagiid. Báddemis gullá go oahpaheaddji ráhpá guovtti oahppi konvoluhta ja lohká daid. Dat mearkkaša ahte vuosttaš oasis báddemis ii gullo oahpaheaddji iežas giella, muhto ohppiid čállingiella maid oahpaheaddji lohká jitnosit.</p>
<p>Dán beaivvi rahpe guokte konvoluhta, vuosttaš lei ovtta dárogieloahppái ja nubbi ovtta sámegieloahppái. Ollislaččat orro vuosttaš báddemis oahpaheaddji mii álggaha eanaš ságastallamiid ja jearaha. Oahppit ges juogo vástidit oanehaččat dahje <em type="italic">non-verbálalaččat, </em>ovdamearkka dihte nivkkuhemiin. OAHP lea merkejuvvon go oahpaheaddji hupmá, DO go dárogieloahppi hupmá ja SO go sámegieloahppi hupmá. Oahppit leat sirrejuvvon nummáriiguin. </p>
<p><em type="bold">Báddenoassi 1A: <span type="quote">"Don leat čeahppi spáppa čiekčat"</span> </em>1. OAHP: Dál mii álgit álggos dainna kaleandariin, (xxx). Dat lei du kaleanddar ikte ((hupmá dárogielohppiin)) 2. SO: Ovddetbeaivve! 3. OAHP: Ovddetbeaivve fal! ((lohká sániid maid oahppit leat čállán))  4. OAHP: Don leat čeahppi spáppa čiekčat (.) <em type="bold">Å her på tavla ser du hjelpeord </em>. (.) </p>
<p>Čiekčat <em type="bold">betyr å sparke fotball </em>(.) Don leat čeahppi spáppa čiekčat.(.) Dies ii čužžon ii mihkke. (.) <em type="bold">Snill venn! </em>(.) Maid dat mearkkaša? 5. SO: Buorre olmmái! (.) 6. OAHP: Don leat čeahppi čiekčat. Ja dan don dieđát mii dat lea?  7. DO: <em type="bold">Flink å spille fotball? </em>((oahppi dadjá sáni nu ahte gullo ahte lea gažaldat, eahpesihkarvuođain)) 8. OAHP: <em type="bold">Flink å spille fotball ja! </em>56 9. OAHP: Don leat siivui!  10. DO: <em type="bold">Jeg er snill! </em>((oahppi vástida jođánit)) 11. OAHP: Don leat <em type="bold">snill </em>! Čuoččui dies! ((boagusta)) Gii dan lei čállán? Dat lei seaguhan sámegiela ja dárogiela! ((joatká)) Don leat siivui! 12. SO: <em type="bold">Han er snill! </em> 13. OAHP: Don leat čeahppi čiekčat! (.) Čeahppi čiekčat! (.) Don leat siivui! 14. SO: Dat ledje oba ollu seammahagat! 15. OAHP: <em type="bold">Du er snill og veldig kul! (.) </em>Don leat siivui ja <em type="bold">kula </em>! 16. SO: ((kommentere)) <em type="bold">Kul </em>(xxx)! 17. OAHP: ((joatká rahpat lihpuid ja lohka)) Hui buorre olmmái! Dieđát go maid dat mearkkaša? 18. DO: <em type="bold">Bra venn! </em>19. OAHP: Juo!  20. SO: <em type="bold">Veldig bra! </em>((čujuha DOai movttiidahtten ládje)) 21. OAHP: Don leat čeahppi <em type="bold">fotballas </em>! (.) Don leat siivui! (.) <em type="bold">God i fotball </em>! (.) Siivui ja čeahppi čiekčat! <em type="bold">Du er min beste venn! (.) </em>Don leat čeahppi <em type="bold">fintet </em>spábbačiekčamis! Don leat čeahppi čiekčat! 22. SO: ((gaskkalduhtte)) Iigo duo leat okta vel? 23. OAHP: Die lea vel okta! (.) Dat mii mu mielas das lea hui erenoamáš dás lea ahte dii lehpet sámegillii čállán (xxx)ii, ja dat lea hui buorre! </p>
<p>Ággan go lean váldán dán oasi mielde lea go čájeha guđe gielain sámegielat oahppit čállet dárogielatohppiide ja maiddái lea maid buorre ovdamearka oahpaheaddji-dárogieloahppi dábáleamos ságastallan strategiijai.</p>
<p>Oahppit lea čállán sámegillii dárogieloahppái. Dan oaidná čielgasit vuorru 4, 13 ja 21.</p>
<p>Guovttegielatohppiin lea buorre diđolašvuohta (Helander 2017). Dat soaitá leat okta fáktor mii mielddisbuktá ahte čállet dihtomielalaččat sámegillii vaikko dihtet ahte lea 57 dárogielatoahppi. Eambbo giellaguottuid ja gielladiđolašvuođa birra čálán kap. 4.3.1.</p>
<p>Sámegieloahppit maid soitet gal maid diehtit ahte oahppi ipmirda sámegiela dahje luhttet dasa ahte oahpaheaddji jorgala dárogillii. Dárogielat oahppi dán oasis čájeha ahte geavaha veahkkesániid maid oahpaheaddji lea čállán távvalii álggus go oahpaheaddji jearrá njuolga maid juoga mearkkaša. Veahkkesánit maid lea čállán leat sánit maid oahpaheaddji jáhkká dávjá gullot dán dilálašvuođas. Linjjás 7, 10 ja 18 dárogieloahppi vástida oahpaheaddjái go oahpaheaddji jearrá mii cealkka lea sámegillii. Oahppi vástida dárogillii áibbas riekta. Dakkár dáhpáhusat leat hui dábálaččat ja gullojit dávjá. Dá lea maid dábálaš ovdamearka kommunikatiiva oahpahusas (Davies 1996). Oahpaheaddji oahpaha njálmmálaččat ja humaha oahppi láidesteaddji gažaldagaiguin.</p>
<p>Oahpaheaddji bissu dan oasis sámegielat giellamodusis vaikko hupmá dárogielatohppiin (Grosjean 2001) Linjjáid 7, 10 ja 18 čájeha dan. Soaitá maid váikkuhus mii boahtá báddenrusttega geažil dahje danne go olles luohkká gullá, ja danne lea oahpaheaddji eambo dihtomielalaš dasa ahte ii dárus. Linjá 19 vástida sámegielat oahppi ahte dárogielat oahppi lea čeahppi go diehtá mii daddjo sámegillii. Dán duođašta maid áicandáhtá, ja lea geardduheaddji ahte sámegieloahppit movttiidahttet dárogieloahppi sámástit.</p>
<p>Linnjá 21 lea okta sámegielatoahppi čállán <span type="quote">“Du er min beste venn!”</span>. Lagas olmmái čállá dárogillii go dat lea sudno gaskkas dábáleamos giella ja diehtá makkár giela olmmái vállješii (Turnbull &amp; Dailey-O'Cain 2009). Maiddái soaitá geavahan dan kodan go háliida čájehit ahte inkludere (Sandøy 2008).</p>
<p>Linjá 21 oaidná ahte oahppit maid leat loanahan dárogielsániid. “Don leat čeahppi <em type="bold">fintet </em>”. <span type="quote">“Fintet”</span> sáni geavaheapmi sámegielat cealkagis lea heivehanstrategiija mainna hábme diskurssa strategiija vai ollismáhttá cealkaga (Sandøy ja earát 2008). Dat eai soaitte gávdnot sámegiel doahpagat dahje dajahusat ovdamearkka dihte <span type="quote">“finten”</span> sátnái, dahje hárve gullo ja geavahuvvo ja dasto geavahit kulturloatnasániid (Omma 2002). Oahppit eai várra gula eará kulturloatnasániid dan konteavsttas gos daid geavahit ja doppe lea dáhpi geavahit dárogieldoahpagiid, dán dáfus spábbačiekčamis. </p>
<p><em type="bold">Báddenoassi 1Á: <span type="quote">“Sáhtát go veahkehit – kan du hjelpe?”</span> </em></p>
<p>Bádden 1Á oasážis oaidná vuosttažettiin ahte oahpaheaddji ii jorgal bienasta bitnii dárogillii muhto dušše veahkkecealkagiid. De leat oahppit álgán iešheanalaš bargguid bargat. 58 1. OAHP: Dál oažžubehtet sámegielain bargat ja dárogieloahppit barget dárogiela. (.) </p>
<p><em type="bold">Lesebok og arbeidsbok til leseboka! (xxx) og....(xxx). </em>2. SO: Ja (xxx)! ((lasiha jođánit dan goalmmát dárogiel oahppi maid oahpaheaddji ii muitte lohkat)). 3. OAHP: (xxx) maid. (.) Mun čálán didjiide távvalii ((hupmá dárogielohppiide)). (xxx), (xxx) ja (xxx). Sáhttibehtet go dii dál hárjehallat dán? ((čujuha távvalis sániid)) Jus dii dárbbašehpet veahki de jearrabehtet sámegillii "Sáhtát go veahkehit? - <em type="bold">Kan du hjelpe </em>". "Sáhtát go čilget? - <em type="bold">kan du forklare?". Dere begynner å trene på å si samiske ord i timene. Å når jeg spør </em>: "Dárbbašat go veahki?", <em type="bold">så husker dere at det betyr: "Trenger du hjelp?". </em></p>
<p>Dát oassi lea váldon mielde analysii go dán rájes dán skuvladiimmus oaidná oahpaheaddji dábáleamos oahpahanmálle sámegieldiimmuin. Linjá 3 čájeha movt oahpaheaddji geavaha távvala ja jorgala frekveanta cealkagiid maid dárogieloahppit soitet atnit ávkin. Dainna lágiin viggá movttiidahttet ja veahkehit dárogielohppiid hupmat sámegiela. Dáinna vugiin maid ii dárbbaš buot jorgalit njálmmálaččat go távvalis oidno jorgaluvvon. Mun čálán viggá, danne go ii oro čájehuvvome ahte dárogieloahppit iešheanalaččat geavat daid veahkkesániid vaikko oidnojit čielgasit. Ovddit báddenoasis jearai oahpaheaddji dihto sániid ja de ávkkuhit veahkkesániid. Muhto dárogieloahppit hárve álggahit sámegielat ságastallama.</p>
<p>Linjá 2 vuođul dulkon ahte sámegielohppiide lea dehálaš ahte oahpaheaddji fátmmasta buot dárogielohppiid go ovtta vajálduhtte namuhit. Dan sáhttá maid dulkot nu ahte sámegieloahppái lea dehálaš čalmmustahttit ahte dat goalmmát lea maid dárogielat oahppi, amas oahpaheaddji atnit su sámegielat oahppin ja ahte dakko lea erohus.</p>
<p><em type="bold">Báddenoassi 1B: <span type="quote">“Mun čállen dat lea substantiiva”</span> </em></p>
<p>Bádden 1B lea oassi sámegieldiimmus go sámegieloahppit leat bargame sámegiel bargogirjjis substantiivvaiguin ja kásusiiguin. Dábálaččat barget juste ná eanaš grammatihkkafáttáin sámegieldiimmuin, oahppogirjjis. 1.SO: Maid don barget dies? (jearrá nuppi SOis) 2. OAHP: MUN FERTEN ČILGET MII NOMINATIIVA LEA GO MÁŊGGAS LEAT</p>
<p>JEARRAN MII DAT LEA! 59 3. SO: Mun čállen dat lea substantiiva. 4. OAHP: Nu movt dii oaidnibehtet de lehpet dii álgán substantiivvaiguin bargat. (.) ((vástida</p>
<p>SO linjá 3)) Juo, muhtin muddui dat lea riekta ahte substantiiva lea nominatiiva, juo. Muhto nominatiiva lea okta dain guđa kásusiin mat mis leat sámegielas. Ja dat vuosttaš kásus dat lea dat nominatiiva maid dii jearahehpet. Hui dávjá mii oanidit nominatiiva ná: NOM. Ja mis lea</p>
<p>NOM O.L. Maid bat O.L. mearkkaša ge? (.) Ovttaidlohku ja nubbi lea? 5. SO: Millilihtter! ((muitá ahte M.L. mii lávet gohčodit muhto seaguha millilihtteriin)) (.) 6. SO: Máŋggaidlohku! ((nuppes vástida riekta)) 7. OAHP: Ja nominatiiva (.) dat lea dat vuođđohápmi ja vuosttaš kásus. ((oahpahus joatká, oahpaheaddji jearaha gažaldagaid maid oahppit vástidit aivve sámegillii)) 8. OAHP: Ovdamearkka dihte: Nieida lea skuvllas, nieiddat leat skuvllas. Eará kásusat leat akkusatiiva, genetiiva, illatiiva, lokatiiva, essiiva. (.) Dál lehpet oahppan nominatiivva. (.)</p>
<p>Muitet nominatiivvaid veahkkegažaldagaid! 9. SO: Movt dáid galgá sojahit? ((čujuha bargobihttái)) 10. OAHP: <em type="italic">Merrii </em>lea illatiiva hámis, ja dan galggat čállit nominatiiva hápmái. Dii gálgabehtet njulgestaga čállit nominatiivahápmái. (.) 11. SO: geas lea <em type="bold">viskelæra </em>? (.) 12. SO: Leago dáppe <em type="bold">spissar </em>? </p>
<p>Dás ii dáhpáhuva nu olu erenoamážit eará go ahte oahppit barget ja jearahallet oahpaheaddjis veahki ja oahpaheaddji čilge hui olu. Muhto dat váikkuha ovtta dárogieloahppi oahpahusdiimmu. Báddenoassi 1Č čájeha movt. Dát oassi maid čájeha ahte sámegieloahppit hupmet aivve sámegiela oahpaheddjiin ja gaskkaneaset. 11 ja 12 linjját ges čájehit ovdamearkkaid heivehanstrategiijai. <em type="italic">Spissar </em>ja <em type="italic">viskelæra </em>leat sániid maid dábálaččat álo loanahit vai cealkaga ollásmahttet. Oahppit eai muitte dáid sániid sámegillii go unnán 60 geavahit ja gullet daid sámegielsániid <em type="italic">sihkon </em>ja <em type="italic">bliántačohkun </em>. Dan ii sáhte lohkat ahte lea dan sivas go guokte giela leat luohkkálanjas, muhto leat sánit maid eanaš oahppit dávjá loanahit beroškeahttá geainna hupmet ja man dilis. </p>
<p><em type="bold">Báddenoassi 1C: "Leat go don lohkan? Har du lest?" </em></p>
<p>Dán analysa ovdamearkka lean geavahan go dá lea sekveansa mii čájeha movt oahpaheaddji hui dávjá geavaha gielaid. Dákkár giellageavaheapmi gullo báddemiin máŋgga sajes.</p>
<p>Oahpaheaddji dákkár vugiin dáhkida ahte buot oahppit galget ipmirdit dieđuid mat bohtet.</p>
<p>Geahččala sámegillii álggos jearrat, muhto jođánit jearrá seamma dárogillii maid. 1. O: Maid don barggat ? Vet du hva du skal gjøre? 6B: dere skal først lese fra hundretjuefem til hundretjueni og arbeidsbok fjorten og femten. Ama? 2. DO: (oahppi nivkkuha ja oaivvilda ahte son lea lohkan) 3. O: Leat go don lohkan? Har du lest? 4. DO: (oahppi fas nivkkuha ja oaivvilda juo) (.) 5. O: Mis lea vuojadeapmi maŋŋel, vi har svømming etterpå. </p>
<p>Grosjean (2001) lohka ahte olbmos lea vuođđogiella maid geavaha muhto nubbi giella lea maid aktiiva. Oahpaheaddjis orrot dákkár dilálašvuođas sámegiella vuođđogiellan, muhto dárogiella lihka aktiiva. Oahpaheaddji ii váldde njuolggoluottaid ja ii vállje hupmat dušše dárogiela dárogielat ohppiin. Vaikko várra livččii geahpidan oahpaheaddji giellageavaheami.</p>
<p>Oahpaheaddji ulbmil soaitá leat ahte dárogielatoahppit galget gullát ja oahppat sámegiela, ja dan sivas simultánalaččat dulko buot. Álggos lohká sámegillii ja de dárogillii. Oahppi vástida nivkkuhemiin vástádussii ja čájeha ipmárdusa. Ii oro nu ahte dárogieloahppi ja oahpaheaddji boahtiba njálmmálaš dialogii go oahppi ii vástit dán oasis eará nivkkuhemiin, nu ahte ii beasa oaidnit goappá giela vállje. Dárogieloahppit čájehit ahte sis lea reseptiiva giellamáhttu (Helander 2017). Sii ipmirdit gažaldaga sámegillii muhto vástidit dárogillii dahje non-verbálalaččat. Oahpaheaddjis ja oahppis lea 1C oasis asymmetralaš dialoga mii lea hui dávjá oahpaheddjiid ja ohppiid gaskkas. Dat mearkkaša ahte sáddejeaddji mearrida maid ságastallanbealli galgá vástidit. Jearrá gažaldaga masa lea vejolaš vástidit dušše <span type="quote">“juo”</span> dahje <span type="quote">“ii”</span> (Davies 1996). Danne dat ii leat nu issoras buorre dialogastrategiija jus háliida oččodit ohppiid hupmat. 61</p>
<p><em type="bold">Báddenoassi 1Č: <span type="quote">“Viehkat. Det er å springe er det ikke?”</span> </em></p>
<p>Nu movt namuhuvvon 1B bádden oasis leat sámegiel oahppit ollásii bargame iežaset bargguiguin. Veahá maŋŋelis diimmus fuobmán (linjá 1) ahte okta dárogielatohppiin lea bargagoahtán seamma bargguid go sámegielatoahppit. Son lea gullán oahpaheaddji ja sámegielatohppiid go sii ságastallet, ja dan vuođul ožžon nu olu dieđuid ahte ipmirda barggu sisdoalu ja nákce bargat. 1. DO: <em type="bold">Er ikke det her sånn? Den skal være på substantiv. </em>Namma. ((álgán bargat sámegielbargguid)).  2. OAHP: Dál goit sáhtát (xxx) oahpahit veahá sámegiela. ((lohka SOai, mii čohkká DO bálddas)) 3. SO: Dat goit diđii mii sávza lea. 4.OAHP: Stuollu ? ((jearrá dárogieloahppis)) 5. DO: <em type="bold">Stol. Den skal på substantiv. </em>6. DO: Viehkat. <em type="bold">Det er springe er det ikke? Den skal på verb. </em>7. SO: <em type="bold">Hei, du skal komme hit. </em>((hupmá DOai)) 8. DO: Árka <em type="bold">, ett ark. Substantiv. Det er substantiv. </em> 9. SO: Njeazzut. Dahkansátni! </p>
<p>Dán oasis čájeha go dárogielat oahppi dadjá sámegillii daid sániid mat leat dan bargobihtás, muhto geavaha veahkkegiellan dárogiela, mii lea hui dábálaš go nuppi giela lea oahpahallame (Helander 2017). Oahpaheaddji ii gieldde su bargamis bargguid maid son rievtti mielde ii galgan bargat, muhto baicca movttiidahte viidásit bargat sámegielain (linjá 2 ja 4).</p>
<p>Sámegielatoahppi mii čohkká guoras millosit veahkeha dárogielatoahppi ja čalmmustahte oahpaheaddjái man olu sámegiela son máhttá (linjá 3 ja 9). Sáhttá nu ahte go dárogieloahppit leat sámegielagiid fárus ja galget eará bargguid bargat, de dovdet ahte eai gula jovkui.</p>
<p>Identitehta rádji šaddá nu čielggas ja eai dovdda iežaset oktan majoritehtajoavkkus go eará giellabargguid galget bargat go earát, dasto baicca vállje bargat dan seamma go dat earát ja seamma giela girjji. Dulkon maid ahte oahppi dagai neutrála válljemuša mii maid lea 62 juogalágan kodamolsun dáhpáhus. Oahppi čájeha ahte vállje identitehta ja maiddái čájeha motivašuvnna oahppat sámegiela (Sandøy ja earát 2008). <em type="bold">4.3.2 Stoahkan ja suohtastallandiibmu </em></p>
<p>Nuppi báddema oktavuođas eai leat oahppit ožžon dieđuid eaige bagadeami ságastallama sisdollui. Dát bádden lea veahá earálágan go vuosttaš, ja lea báddejuvvon joavkkuid mielde mat leat seamma lanjas. Diimmus galget oahppit dušše sosialiseret ja stoahkat. Áigumuš lea báddet go oahppit hupmet luvvosit áššiin mat boktet sin beroštumi ja lea álkis fáddá, de soaitá hupmangiella maid gullot buoret. Dákkár konteavsttas jurddášin maid ahte oahppit eai soaitte dovdat eahpelunddolaš dilálašvuođa go bádde. Vuhtten maid ahte oahppit ledje báddenrusttegii oadjebasabut go vuosttaš báddemis danne go álggus bohte hupmat njuolga báddenrusttegii.</p>
<p>DO: <em type="bold">Hei, jeg heter (xxx) </em>((hupmá báddenrusttegii)) </p>
<p>SO: Mis lea buoremus <em type="bold">lærar </em>ever ((sovkala báddenrusttegii dihtomielalaččat)) </p>
<p>Oaidná maid dáin álggahanlinjjáin ahte hupmet eahpeformálagielain ja olles golbma giela geavahit dynámalaččat seamma cealkagis. Dát nubbe cealkka dás badjelis lea dábálaš cealkka go lea eŋgelasgiela syntáksa, muhto leat sihke sámegielat ja dárogiel sánit. Kodamolsun dás lea effeavtta hábmeme ja vai lea veahá čaffat (Sandøy ja earát 2008). Maiddái muitala ahte oahppi lea movttet go háliida oahpaheaddjái nie lohkat.</p>
<p>Earuhan dán oasis ohppiid nummáriiguin 1-4 go leat sullii guokte gitta njeallje oahppi ovtta joavkkus. Čájehan dihte ahte lea eará oahppi. Joavkonummárat fas earuhit joavkkuid, jus seamma nummár lea de lea ovtta ja sierra joavkku birra sáhka. Oahppit eai lonohallan joavkkuid dán diimmu ja joavkkuid válljeje nu movt dábálaččat válljejit ovttasbargat ja sii geain leat oktasaš beroštumit.</p>
<p><em type="bold">Báddenoassi 2A: <span type="quote">“That was my first toy”</span> (joavku 3) </em></p>
<p>Báddenoassi čájeha smávit oahppijoavkku stoahkangiela ja dás leat gielladáhpáhusat mat sáhttet mearkan gokko ja manin giela molsot. Oahppit leat speallame telefovnnaiguin spealu maid mun dulkon ahte oahppit dán joavkkus dovdet bures dan sivas go orrot dovdame daid doahpagiid maid nubbi ain geavaha ja vástida spontánalaččat <span type="quote">“seamma”</span> gielain dahje hupmanmálliin. Eŋgelasgielat cealkagiin lea vuollesáhcu ja dárogielat doahpagat leat buoiddes bustávaiguin. 63 1. SO1: I cant sell my <span type="quote">“PipPip”</span>. My <span type="quote">“Pipip”</span> I had from the start. 2. SO2: Why dont you sell it? 3. SO1: I know it costs much, but i want it. That was my first toy. 4. SO3: ((hupmá oktanaga gaskii sámegiela)) Jus duokko geahčat bajábeale, de dokko lea (###)! 5. SO1: Oooi, mun ožžon ruđa, ja dál mus lea eanet go dus. 6. SO4: Bisán diesa. Juo, mun dihten dan. 7. SO2: Leat go die don? 8. SO1: Eai go dus leat biktasat? 9. SO4: Livččii galgat diet mas alit vuovttat.</p>
<p>Linjá 1 gitta linjá 3 hupmaba guokte oahppi eŋgelasgiela kreatiiva giellastoahkamis.</p>
<p>Speallokonteaksta stivre giela go lea čielggas ahte leaba stoahkanmáilmmis. Hupmába duhkorasaid birra mat leat spealus. Njealját vuorus hupmagoahtá goalmmát oahppi, son ii huma njuolga SO1ii ja SO2ii, geat leaba ságastallame eŋgelasgillii, muhto SO4ii. Linjá 5 molsu SO1 dásttánaga eŋgelasgielas sámegillii. Dulkon ahte giela molsu go gullá nubbi hupmá gaskii sámegiela ja dat lea dynámalaš heađuštus mii dagaha ahte giella spiehkkasa nuppi gillii mii ii lean aktiiva (Grosjean 2001). Dat oahppi mii hupmagoahtá sámegillii lea seamma spealus, ja danne lea eahpitkeahttá giella maid gullá mii váikkuha kodamolsuma iige konteakstarievdan. Ságastallan dien joavkkus dasto joatká aivve sámegillii ságastallanbottožis. Dan maid ferte mearkkašit dán oahppijoavkku oktavuođas lea ahte leat aivve sámegiella vuosttašgielatoahppit. Eŋgelasgiella lea stoahkangiella dan guovtti oahppis dán oktavuođas.</p>
<p>Dutkanráđđi čađahii 2014 Dutkankampánjjainis giela birra vuohččan ja olles Norggas ledje 4500 máná mielde dutkamis, 330 máná sis Davvi-Norggas. Raporta muitala ahte 36 proseantta sis lohket sii máhttet njeallje dahje eambbo gielaid ja oktiibuot máhttet 96 iešguđet lágan giela olles Norggas. Davvi-Norggas lohket 49 proseantta mánáin ahte hupmet eambbo go ovtta giela beaivválaččat. Čájehuvvo maid ahte mánát háliidivčče oahppat ođđa gielaid ja erenomážit mánáidskuvlla oahppit. Oahppit lohket maid ahte háliidivčče eanemus njálmmálaš giela oahppat vai gulahallá. Raporta maid čájeha ahte eŋgelasgiela geavaheapmi maid lea 64 lassánan mánáid gaskkas ja ahte sii ohppet eŋgelasgiela speallama, <em type="italic">YouTube </em>ja <em type="italic">Netflixa </em>bokte3. Vaikko dát dutkankampánjja lea olles Norggas dahkkon, de ii čujuhuvvo njuolga sámi mánáide. Dat báddenoassi goitge čájeha ahte sámi mánát maid hupmet eŋgelasgiela speallama dáfus. </p>
<p><em type="bold">Báddenoassi 2Á: Spealloságat </em>2Á báddenoassi fas čájeha ahte hupmangiella guovtti sámegielatoahppi gaskkas gal ii rievdda dárogillii vaikko gullo dárogiella seamma joavkkus. 1. SO1: Iibat leat buorre? 2. SO2: Dieiguin olbmáiguin gal lei oba buorre <em type="bold">luka </em>! ((árvideames leat ain spilla birra hupmame)) 3. SO1: Na lei. 4. DO: (###) 5. SO1: <em type="bold">Skal vi nå dra til (###)? </em>6. DO: <em type="bold">Vent nu på meg! </em>((dasto joatká dárogillii DO ja SO1 gaskkas ságastallan spealuid birra, 08:44-09:12)) 7. SO: ((sámegielat oahppi gaskkalduhte ja čujuha namain nuppi sámegielagii)) (xxx), muittát go don dalle go moai spilliime oktii? Mus goit lei headset mielde! 8. SO2: Mun goit bidjen <em type="bold">hodetelefuvnnaid </em>! 9. SO: Dat šattai oba buorre! 10. SO2: Na de gullá hui bures, ja gullá juste maid lohká! </p>
<p>Dán joavkkus leat golbma sámegielat oahppi ja okta dárogielat oahppi. Ságastallan álggahuvvo sámegiel ohppiid gaskkas (linjá 1-3). Dárogielatoahppi dadjá juoidá spealu birra linjá 4 ja linjá 5 molsu SO1 dárogillii go dárogieloahppi hupmá suinna. Soai de gaskaneaskka ságastallaba viidásit dárogiela. Dat čájeha ahte dárogielagat dárustit dialogas sámegielat ohppiiguin. 3 https://www.miljolare.no/innsendt/oppslag/1336/5502d9f97a260/rapport_fd2014.pdf 23.01.1 9 65</p>
<p>Linjá 2 ja linjá 7 rájes lea fas ságastallan dan guovtti eará sámegielatoahppi gaskkas, ja soai gal bissuba sámegiel giellamodusis ja dárogiella ii leat aktiiva. Vaikko SO1 ja DO dárusteaba gaskkas, de eaba riema dárustit.</p>
<p>Linja 7 ja 8 loanaheaba sámegieloahppit sániid <em type="italic">headset </em>ja nubbi fas <em type="italic">hodetelefovnnat </em>, dá lea ovdamearka dasa ahte loanaheaba sihke eŋgelasgielas ja dárogielas sániid maid hárve gullet sámegillii, vaikko livččii álki lohkat <em type="italic">oaivetelefovdna </em>. Dá leat maid ovdamearkkat heivehanstrategiijai ja čájeha maid giellariggodaga. </p>
<p>Vuollelis ges čájeha ahte jus leat golbma oahppi joavkkus ja okta sis lea dárogielat ja sis lea oktasaš ságastallan, de leat buohkat dárogielat giellamodusis. Soaitá nu ahte inkludereba dárogielatoahppi ságastallamii vai son maid ipmirda. 11. DO: <em type="bold">Hva heter du? </em>((oaivvilda spealus)) 12. SO: <em type="bold">Jeg heter (xxx) </em>13. SO2: <em type="bold">Skal vi spille med en ukjent person? </em>((hupmá SOiin ja DOiin)) </p>
<p><em type="bold">Báddenoassi 2B: Giellamoivi vai váiban oahpaheaddji? </em></p>
<p>Sihke dán báddenoasi bohtosat ja maiddái oahpaheaddji beaivegirji maid lean analyseren maŋŋelis čájehit ahte oahpaheaddji vásiha giellamoivvi muhtomin. Dá lea oassi go oahpaheaddji hupmagoahtá olles luohkáin loahpageahčen diimmu. 1.OAHP: Ihttin mii mannat <em type="bold">sykkel </em>beaivái. Leago buohkain <em type="bold">sykkel </em>? Mii mannat álggos (xxx) ja de mannat njuolga girkui. ((hupmá olles luohkáin)) (.) 2. OAHP: SÁHTTET GO BUOHKAT BOAHTIT DEIKE, MII DOALLAT UNNA </p>
<p>ČOAHKKIMAČČA. (xxx) (SO), (xxx) (DO) ja (xxx) (DO2). BOHTET DEIKE <em type="bold">! KAN </em></p>
<p><em type="bold">ALLE KOMME INN? VI MÅ HA ETT MØTE </em>. MII FERTET DOALLAT ČOAHKKIMA </p>
<p>IHTTÁ BEAIVVI BIRRA. BOAĐE. BOHTET DÁL SISA. OK, <em type="bold">folkens </em>. Sáhttibehtet go veahá guldalit mu? Ihttin, geas ii leat mie- ((botke ja šaddá eahpesihkar)) gii ii háliidivčče vuolgit, <em type="bold">hvem er det so </em>-((botke vuohon)), gii ii háliidivčče vuolget <em type="bold">sykkel </em>tuvrii? <em type="bold">Hvem som ikke vil fære på sykkeltur? Det er ingen som har så lyst å fære på sykkeltur? (.) </em>Maid dii háliidehpet bargat? (.) <em type="bold">Bare sløve i tre timer? (.) Vi må jo ha en plan. </em>66 3.SO: Doallat <em type="bold">avslutninga! </em>(.) 4.OAHP: Dalle mii dahkat nu ahte mii geahččat filmma vuosttaš diimmu. Sáhttet olggos mannat <em type="bold">kámppa </em>čiekčat ja goalmmát diimmu <em type="bold">kosen </em>diibmu. Filmma válljet <em type="italic">Netflixas. </em></p>
<p>Oahpaheaddji ii riekta dieđe dán oasis galgá go bissut eanet ovttagielat giellamodusis vai guovttegielat giellamodusis. Dainna lágiin dego oččohallo ain dárogielat giellamodusii ja muhtomin sámegielat giellamodusii ja orro dego sorrome dan guovtti dilálašvuođakontinuma gaskkii (Grosjean 2001). Linjá 3 lea ovdamearka dakkár dáhpáhusas go oahpaheaddji giellamodus lea ollásii guovttegielat ja beanta hupmá oktanaga goappaš gielaid. Molsu gielaid soaittáhagas iige doaibmi ja systemáhtalaš giellamolsunvuohki (Øzerk 2008). <em type="bold">4.3.3 Digaštallan </em></p>
<p>Báddemiid analyseremis mii guoská oahpaheaddji giellageavaheapmái oainnán ovddemusat váldoerohusaid das ahte leago dialoga ovttaskas ohppiin vai monologa olles luohkáin.</p>
<p>Monologa dán dáfus lea go leat oktasaš dieđut maid oahpaheaddji buktá ja mii gullá olles luohkkái. Dialoga dán oktavuođas lea go oahpaheaddji ságastallá ja bagadallá ovttaskas oahppi. Oahpaheaddji giella maid váikkuhuvvo konteavsttas. Das oaivvildan ahte makkár fáddá ja doaibma lea dan skuvladiimmus. Váldoerohusaid ja rievdamiid konteavstta ja dilálašvuođa dáfus oainnán ahte oahpaheaddji lea dat gii hupmá eanemus dakkár diimmuin maid oahpaheaddji stivre, nugo earet eará go ođđa fáttá oahpahišgoahtá. Vuosttaš bádden leage dakkár diibmu.</p>
<p>Ohppiid gaskkas geavahuvvo dávjjimusat kodamolsun ja sátneluoikkaheapmi go eai dieđe mii sátni lea sámegillii. Eŋgelasgielsánit fas luoikkahuvvojit go oahppit háliidit dakkár effeavtta ahte galgá orrot čaffat, muhto heivehit sáni gehčosa sámegielat hápmái, nu go <em type="italic">headset </em>lohket <em type="italic">headsetta </em>. Eŋgelasgiella geavahuvvo maid eanaš eahpeformála ságastallamiin ja hárve fágalaš bargguin (earet eŋgelasgielatdiimmuid). </p>
<p>Orru nu ahte skuvllas galggašii hárjehallat frekveanta loatnasániid maid oahppi dárbbašit vai nákcejit diskurssa ollásmahttit. Eará bealli maid maid oainnán lea ahte dárogieloahppit eai loanat sámegielas sániid vaikko dat várra livččii ávkkálaš giellaoččodeapmái.</p>
<p>Oahpaheaddji giellamodus- ja kodamolsundáhpáhusat leat geardduheaddjit goappaš báddemiin. Dulkon ahte oahpaheaddji hui dávjá jorgala monologa oktavuođas sámegielas 67 dárogillii. Oahpaheaddji dávjá vajálduhte ahte ii dárbbaš dárogiela hupmat ja čuožžila giellamoivi. Orro nu ahte oahpaheaddji molsu giellamodusiid jurdilkeahttá, erenoamážit hušas dilálašvuođain gos dieđut fertejit jođánit mannat. Vaikko oahppit eai jeara jus eai leat ipmirdan, de goitge jorgala dárogillii. Oahpaheaddji lea dat geas lea eanemus hástalus dan lojalitehta ektui. Ballá ahte oahppit eai galgga ipmirdit ja dasto hupmá dárogiela vai buohkat ipmirdit. Lossat lea maid guovtti gillii buot jorgalit, ja dasto hupmá muhtomin dušše sámegilli ja muhtomin dárogillii. De boahtá ge dasto ášši mii lea jurddašan veara, galgá go sámegiela árvvu vai ohppiid giellaipmárdusa váldit vuhtii? Obbalaččat oahpaheaddji geavaha sámegiela buot eanemus ja stivre oahpahusa sámegielain ja dakko bokte čalmmustahte ja árvvus atná sámegiela. Oahpaheaddji dulko muhtin osiid dárogillii. Dávjá lea nu ahte dárogielat oahppit jerret jus eai ipmir. Muhtomin eai jeara, ja oahpaheaddji goitge jorgala dárogillii.</p>
<p>Oahpaheaddji čalmmustahte dasto nu ahte fátmmasta buohkaid ja vuhtii váldá ohppiid giellaipmárdusa. <em type="bold">4.4 Oahpaheaddji beaivegirji ja áicamat </em></p>
<p>Oahpaheaddji beaivegirji muitala oahpaheaddji jurdagiid ja gažaldagaid. Dat leat čállojuvvon rabasvuođain ja vuoiggalaččat ja danne lean geavahan dan analysadáhtán. Dása lean maid laktán áicandáhtaid olles dutkanáigodagas. Beaivegirjjis bohtet guokte kategoriija hui čielgasit ovdan ja dat leat ohppiid giellaguottut ja oahpaheaddji hástalusat.. <em type="bold">4.4.1 Ohppiid gielladiđolašvuohta </em><span type="quote">“Gillet go muinna hupmat sámegiela?”</span> jearrá dárogielat oahppi. Čilge ahte son han hupmá sámegiela ruovttus ja áhčči lea suinna sámegiela hupmagoahtán ruovttus. Oahpaheaddji čállá ahte son ii leat leamaš konsekveanta giellageavaheamis suinna ja lea dávjjimusat hupman dárogiela. Oahpaheaddji ii leat várra hupman doarvái sámegiela, oahppi sávaldat duođašta dan. Sámegiel mieloahppit lohket ahte sii lávejit aivve sámástit gaskaneaset friddjagoartiliin vaikko lea dárogieloahppi mielde. Oahpaheaddji muittuha maid dávjá ahte oahppit galget sámegiela hupmat vai ohppet. Nieiddažat luohkás vuhttojit hui konsekveanttat gielain. Sii maid lohket ahte dat oahppit han galget sámegiela oahppat. </p>
<p>Áicamiid vuođul maid lean vuohttán ahte oahppit ledje hui áicilat goas sii seaguhit dárogiela sámegillii vuosttaš áigodaga go dárogielat oahppit álge sin luohkkái. Seammás leat oahppit cealkán ahte sii váibet gullat guokte giela ovtta skuvladiimmus. Soitet dan geažil oahppit olu movttiidahttet ja veahkehit dárogielohppiid sámegiela oahppat go lohket sii váibet, vai 68 gehpošii gielladilli. Oahpaheaddji lea jođán jurddašit rievdademiid, ja čállá ahte son ii áiggo eará jorgalit go váldosániid mat leat fáttáide ja fágaide guoskevaččat.</p>
<p>Beaivegirjjis boahtá maid ovdan ahte oahpaheaddji vuohttá ahte bártniid olmmáijoavkkut eanaš aivve dárustit gaskaneaset go leat goappašgielat oahppit fárrolaga. Oahpaheaddji mielas orro dego lojalitehta mii stivre makkár giela hupmet. Oahpaheaddji čállá maid ahte čuohcá bealljái go oahppit seaguhit gielaid ja go dušše dárustit. Oahpaheaddji ballá ahte sámegielat oahppit dáruiduvvet jus beare ollu dárogiela hupmet skuvladilis, muhto sámegielat oahppit lohket maid ahte sii han ohppet maid dárogiela go dat gullo.</p>
<p>Oahppit muitalit maid ahte hupmet hui olu eŋgelasgiela gaskaneaset. Muhtimat muitalit sii geavahit eanemus eŋgelasgiela ruovttus. Dá lea dábálaš fenomena ja sáhttá lohkat ahte čájeha ahte lea boađus máŋggagielatvuođas ja maiddái čájehuvvo ahte nu lea olles Norggas, nu movt namuhuvvon ovddit oasis Dutkankampánnja 2014 raporttas.</p>
<p>Sámegielat oahppit muitalit sii leat dihtomielalaččat dainna ahte soames dárogieloahppit háliidit oahppat sámegiela, ja dasto hupmet muhtomin maiddái dihto dárogielat ohppiiguin sámegiela.</p>
<p><em type="italic">Mu mielas dáppe ellet gielat bálddalaga. Oahppit eai oba jurdil ge go lonuhit giela. Sii ipmirdit dárogiela nu bures ja goitge doalahit sámegiela. Barget dárogillii ja hupmet sámegillii </em>(Oahpaheaddji beaivegirji 2017-2018). </p>
<p>Gielladiđolašvuohta ja giellaguottut ohppiin leat hui buorit. Sii leat nu dihtomielalaččat giela ektui. Árvvoštalan ahte dat lea šaddan dan rájes go dárogielatohppiid sirde luohkkái. Dat lea positiiva ovdáneapmi ja oahppit ohppet goappaš gielaid buorebut, sihke syntávssalaččat ja doahpagiid. Ovttagielat luohkkálanjas eai soaitte dát digaštallamat ja ságastallamat čuožžilit nu olu go dakkár luohkkálanjas. Dat mearkkaša ahte ohppiin dasto buorránit giellaguottut nu go maiddái Helander (2017) cealká. <em type="bold">4.4.2 Oahpaheaddji hástalusat </em><span type="quote">“Mu mielas lea váttis válljet giela”</span> lea dávjá vástádus go jerro movt lea oahpahit guovttegielat luohkkálanjas, dadjá oahpaheaddji. Beaivegirjji vuođul dulkon ahte váldohástalus lea ahte man muddui galgá jorgalit sániid ja cealkagiid. Čállá ahte lea nu lossat ja ádjána nu guhka goappaš gielaide jorgalit ja suokkarda ahte oahppá go oahppi ođđa giela jus buot jorgala. 69 <em type="italic"><span type="quote">“Mun jearan oahppis leago son oahppan sámegiela dán jagi, oahppi vástida son lea oahppan. Son ipmirda measta buot maid mun logan. Muhto vástida dárogillii. Eará oahppit leat jođánat oasálastit dan ságastallamii, ja sii muitalit sii dovdet olbmuid geat máhttet sámegiela muhto hupmet dárogiela. Sii lohket sii jáhkket sii eai duostta hupmat. Mun jearan manne? Sii lohket dat eai duostta hupmat danne go šaddá nu ártegis giella. Dán beaivvi mun fas ávžžuhan ohppiid hupmat dušše sámegiela. Oahppit ledje hui čeahpit doalahit dan giellastohkosa, muhto mun in máhttán leat konsekveanta. Mun doaivvun ahte go dehálaš dieđuid attán, de ferten máná eatnigielain hupmat. De šaddá paradoksa, mun han eanaš attán dehálaš dieđuid. Leago nu ahte dušše beaivválaš ságastallamis lea álkit bistevaččat hupmat dárogielagiin sámegiela?”</span> </em>(Oahpaheaddji beaivegirji, 07.05.18) </p>
<p>Oahpaheaddji lea maid hui dihtomielalaš iežas giellageavaheapmái, ballá beare olu dárustit ja ahte sámegiela dássi ohppiin hearkuluvvo. Lea olu mii muitala ahte lea giellamodusa mekanisma mii váikkuha. Daddjo ahte guovttegielagat dovdet friddjavuođa geavahit goappaš gielaid (gč. 2.6 Giellamodus), muhto nu ii leat álo oahpaheaddji dáfus. Son dovdá ahte lea geatnegahtton eanemusat sámegiela hupmat oallut áššiid geažil. Oahpaheaddji vállje sámegiela vuođđogiellan, aktivere ain dárogiela ja duos das ain maid kodamolsu ja sániid luoikkaha. Oahpaheaddjis leat goappaš gielat aktiiva eanaš áiggi muhto vuođđogiella lea sámegiella. Dárogiella orro heađušteame gal vissis dásis, ja son vásiha ahte dávjá ferte válljet guđe giela lea dárbbašlaš hupmat.</p>
<p>Bahkadas lea maid go dárogieloahppit galget oahppat sámegiela, muhto maiddái galget ipmirdit fágalaš sisdoalu maid vissásii buoremusat ipmirdit eatnigillii. Oahpaheaddji han lea geatnegahttojuvvon láhčit dili buot ohppiide. Dárusteapmi oahpaheaddji bealis lea maid vuorjašuhtti su mielas ja čállá ahte sámegiella gullo jo nu unnán, ja danne báhca unohassan go luohkkálanjas vel galget dárogiela hupmat go livččii vejolaš čielga sámi luohkkálatnjabiras sáhttit. Oahppit lohket oahpaheaddji hupma eanaš sámegiela, go oahpaheaddji lea jearahan goappá giela oahpaheaddji sin mielas eanemus hupmá. <em type="italic">“Manne mun ribahan hupmat dárogiela ohppiin geainna galggašin hupmat sámegiela vai son oahppá? Go oahppi váldá muinna oktavuođa dárogillii, de vástidan sutnje dárogillii. </em></p>
<p><em type="italic">Livččii go son eará oahpaheaddji dahkan eará ládje?” </em>(Oahpaheaddji beaivegirji) </p>
<p>Dat orro čájehuvvome ahte son seaguha kodamolsuma ja giellaseaguheami doahpaga sisdoalu iige oainne positiivvalaš beali das. Sámegielat oahppit han seailluhit ja ovddidit eatnigielaset, 70 muhto maiddái birgejit buorebut dárogielain skuvllas ja muđuid servodagas go ohppet moadde giela (Helander 2017). <em type="bold">4.4.3 Giellaoahppan motivašuvdna </em></p>
<p>Báddenoassi 1Č čájeha dárogielat oahppi gii bargagoahtá sámegielbargguid vaikko leat dárogielbarggut alddis. Sullii jagi maŋŋel go dutkanáigodat álggii, de váldá dán oahppi váhnen oktavuođa skuvllain ja bivdá lobi ollásii iežas máná sirdit luohkkái diimmuin. Oahppi muitala ahte váikkuha sosiálalaččat go muhtin oahpahusdiimmuid ferte sirrejuvvon luohkás eret. Váhnen maid oaivvilda ahte mánná oahpašii buoret sámegiela, go son han hupmá sámegiela nu bures ruovttus ja čájeha ipmárdusa.</p>
<p>Oahppis čájehuvvo ahte lea olu giellaoahppanmotivašuvdna ja maiddái lea váhnemiin hállu ahte galgá oahppat dan. Váhnemiid ja oahppi áŋgiruššan sáhttá leat dehálaš fáktor ja mearrideaddji movt oahppi ovdána sámegiellaoahppamis viidásit. Oahppi ii leat bajásšaddan sámi guovddášbáikkis, muhto fárren guvlui go gaskadássái álggii. Dán informánttas ii oro ahki iige čanastat báikái mii ovddida giellamáhtu motivašuvnna, muhto sus lea integrašuvdna motivašuvdna. Dárbu oažžut gullevašvuođa dan stuora gielalaš jovkui luohkás. Ii leat goitge daddjon ahte nu lea juohke oahppi dáfus geain lea sullasaš duogáš, jáhkán dasto ahte váhnemiin lea hui olu dadjamuš ja movt sii dovdet mánáset oahppaneavttuid. <em type="bold">4.4.4 Digaštallan </em></p>
<p>Manne hupmet dárogieloahppit nu unnán sámegiela? Dat mii hehtte lea ohppiid duostilvuohta ja ballu hupmat sámegiela amaset dadjat boastut sániid ja lea ártet gullat. Dutkanluohká oahppit, erenoamážit dárogielat oahppit, eai oro duostame hupmat sámegiela eará ohppiiguin ja lea de hástalus sidjiide rahpat dilálašvuođa go sii sámástit eará sámegielat ohppiid searvvis. </p>
<p>Dasto lea maid váttis diehtit makkár njálmmálaš dássi dárogielat oahppis lea sámegielas. Jus sámegielat oahppit humaše dušše sámegiela dárogielat ohppiide, de lei soaitit boktit dovddu dasa ahte lea dárbbašlaš hupmat giela vai nubbi ipmirda. Hástalusat G1 ja G2 dáfus leat maid ahte oahpaheaddji šaddá hehttet sámegielatohppiid dárusteames eambbo go sámásteames.</p>
<p>Dárusteapmi maid sáhttá mielddisbuktit ahte dárogielagat eai geavat G2 mii lea sámegiella.</p>
<p>Sii gullet ahte buohkat birrasis máhttet sámegiela, ja dasto eai oainne dárbbu dahje ávkki sámástit. </p>
<p>Oahpaheaddji oahpahanvuohki maid soaitá leat beare <span type="quote">“sáddejeaddji mearrida”</span>-vuogi lágan.</p>
<p>Dat gáržžida nubbingielatohppiid dadjat dan maid háliidit. Dán dáfus jurddašan erenoamážit dan mii bođii ovdan sámegieldiimmu báddemis (Bádden 1Á). Oahpaheaddji mearridii ieš 71 makkár sániid jorgala távvalis, ja nu dasto juoga ládje mearrida ovdagihtii maid oahppit galget lohkat. Oahppi galggašii beassat baicca leat ieš mielde mearrideame ja nu oažžut oadjebasvuođa duostat geavahit dan giela maid leat oahppame (Davies 1996:20) 72 73 <em type="bold">5. Konklušuvdna </em></p>
<p>Dán barggus áigon dutkat movt sámegielat ja dárogielat oahppit ja guovttegielat oahpaheaddji geavahit gielaid skuvllas. Dan vuođul maid ožžon dieđuid movt skuvla láhčá giellabirrasa ja movt oahpaheaddji bargá dakkár prográmmamálles ja makkár giellaguottut ohppiin leat.</p>
<p>Dáhta analysain lea leamaš váldofokus guovtti ságastallankonteavsttas oahppi-oahppi ja oahpaheaddji-ohppiid gaskkas. Dat analysat čájehit ahte leat erohusat giellageavaheamis dan ektui makkár doaibma lea diimmus ja geainna oahppit hupmet. Dáhta analysa oahpaheaddji beaivegirjjis ja maiddái oasit báddemiin čájehit ahte oahpaheaddji vásiha hástalusaid guovttegielat oahpahusa dáfus, ja ahte ohppiin lea gielladiđolašvuohta.</p>
<p>Analysa čájeha maid ahte sámegielat nubbingielatohppiin lea šaddan beaktileabbo giellaoahpahus, go sii gullet ja ohppet eambbo sámegiela go leat luohkás gos eanaš ohppiid ja fágaid majoritehtagiella lea sámegiella. <em type="bold">5.1 Giellageavaheapmi luohkkálanjas </em></p>
<p>Dat lea olu mii čájeha ahte dárogielat oahppit hupmet eanaš dárogiela sihke eará ohppiiguin ja oahpaheddjiin. Buot dárogielat informánttat luohkás čájehit ahte sii eanaš dárustit sihke mielohppiiguin ja oahpaheddjiin. Oahpaheaddji ja oahppit raporterejit ahte oahpaheaddji sámásta eanemus luohkkálanjas, muhto dárogielat ohppiiguin álggos sámásta jáđe jorgala dárogillii. Dárogieloahppit eai goassege álggat ságastallama eaige huma sámegiela guovttegielat konteavsttas.</p>
<p>Sámegielatoahppit sámástit eanaš áiggi, muhto dárogielat ohppiiguin dárustit. Sii maid raporterejit ahte sii muhtumin sámástit dihtomielalaččat dárogielatohppiiguin, muhto ii konsekveanttat. Sámegielat oahppit ja oahpaheaddji máhttet buohkat bures dárogiela ja dárogielat oahppit eai leat hárjánan singuin sámástit, ja dasa lea boađus ahte dárogielagat eai sámás. Analysa čájeha ahte eanaš áigge lea rabas guovttegielat konteaksta, ja buohkain lea vejolašvuohta sihke sámástit eanaš fágain ja luohkkálanjaoasálastiiguin. Dáru oahpponeavvuid geažil gal šaddet olu dárogieldoahpagiid geavahit. Konkluderen maid ahte dárogiel oahppit čájehit sis lea reseptiiva sámegielat giellamáhttu, dan vuođuštan dainna go oainnán ahte sii ipmirdit eanaš osiid sámegillii muhto vástidit dárogillii.</p>
<p>Sámegiella čájehuvvo leat váldogiellan luohkkálanjas obbalaččat. Dárogiella lea sámegiel-dárogiel ja dárogiel-dárogiel ohppiid váldogiella, oahpaheaddji-dárogielohppiid giella leat goappaš gielat ja sámegiel-sámegiel ohppiid váldogiella lea sámegiella. Konkluderen ahte sámegiella geavahuvvo eanemus dan sivas vai sámegielatohppiid eatnigiella ain adno seamma 74 árvvus ja seailluhuvvo. Dan oainnán ohppiid ságastallamiid ja oahpaheaddji raporteremis.</p>
<p>Dárogiella lea veahkkegiellareaidu buot skuvlafágain earet dárogielas, go de lea váldogiella dárogiella ja sámegiella veahkkegiella, ja eŋgelasgielas go de lea eŋgelasgiella váldogiella ja sámegiella ja dárogiella veahkkegiella.</p>
<p>Analysaovdamearkkat oahppiságastallamiin čájehit movt oahppit geavahit giellariggodagaset ságastallamiid organiseret. Skuvladiimmuid doaibma ja sisdoallu stivre ohppiid giellageavaheami. Fágadiimmuin gos lea dihto fáddá, lea eanaš oahpaheaddji mii stivre giela ja friddjadoaimmain stivrejit oahppit giela. Čájehuvvo maid ahte eŋgelasgiella lea ohppiin stoahkan-speallun konteavsttas lunddolaš ságastallangiella. Kodamolsun ja sátneluoikkaheapmi dáhpáhuvvá dávjjimusat go eai dieđe mii sátni lea sámegillii ja dárbbašit loatnasáni vai ollásmahte diskurssa. Sámegieloahppit loanahit sániid sihke dárogielas ja eŋgelasgielas, muhto hábmejit eŋgelassáni sámegielat gehčosiin. Dárogielat oahppit gal eai loanat sámegielas sániid, muhto veahá eŋgelasgielas.</p>
<p>Guokte sámegieloahppi hupmagođiiga spealu oktavuođas eŋgelasgiela gaskaneaskka, ja go bođii goalmmát oahppi gaskii ja humai sámegiela, de molssuiga soai maid sámegillii. Dat lei oassi analysas mii duođašta ahte oahppit molsot giela dan gillii maid earát hupmet gaskii. Dás ferte maid vuhtiiváldit ahte gávdnojit ovttaskas erohusat oahppis oahppái buot gielaid dáfus.</p>
<p>Loahpalaččat sáhttá konkluderet ahte sámegiella lea giella maid hupmet eanemus sihke skuvladiimmuin ja friddjagoartiliin, vaikko lea guovttegielat skuvla ja luohkká.</p>
<p>Mun čállen álggahusas ahte skuvlla ulbmil lea ahte buot oahppit galget šaddat doaibmi guovttegielagin ja váldoulbmil lea ahte buot mánát galget oahppat sámegiela nu bures ahte lea vejolaš čuovvut oahpahusa sámegillii muđui skuvllas. Baker (2014) beaktilis prográmmamálle modeallajurddašeami vuođul sáhttá lohkat ahte dárogielat oahppit dál gullet beaktilis guovttegielat prográmmamállii, go sirdašuvve sámegielatluohkkái.</p>
<p>Álggahusas maid čállen sámegiella nubbigiella njiedjama birra (1.3.2 Otná oahppoplánat ja lágat) ja oassi mu čuolmmas lei ahte nanne go dát prográmmamálle mii dutkanluohkás lea sámegiella nubbingiellan oahpahusa? Dárogielat ohppiin lea sámegiella nubbingiellan ja sámegielat ohppiin fas sámegiella vuosttašgiellan. Dárogielat ohppiin lea lassi sámegieloahpahus go eará fágaid bokte maid ohppet sámegiela ja danne dát prográmmamálle nanne sin nubbingiellan oahpahusa. 75</p>
<p>Dát mearkkaša ahte skuvla háliida ovddidit sámegiela ja čuovvu NAČ 2016:18 cealkámuša.</p>
<p>Bohtosat goitge čájehit ahte sáhttá leat vuollásaš eahpádus gaskkal skuvlla giellaulbmiliid ja man vejolaš lea duohtavuođas olahit daid ulbmiliid. Dárogiel informánttat gullet eanaš áiggi sámegiela skuvllas, muhto lea aivve vejolašvuohta geavahit eatnigielaset. Vaikko oahpaheaddjis ja skuvllas leat vuordámušat ahte dárogielat oahppit sámástit, de čájehuvvo ahte ii šatta nu. Ohppiid reseptiiva giellageavaheapmi lea vuođđun dasa, ja sámegielat dialoga hárve gullo. Dat muitala ahte gielalaš ulbmil mii lea njálmmálaš ja čálalaš guovttegielatvuohta mu dárogielinformánttaid dáfus orro realitehtas váttis olahit. <em type="bold">5.2 Ohppiid giellaguottut </em></p>
<p>Oahppiságastallan ja oahpaheaddji raporteren čájeha ahte oahppit leat gielladiđolaččat ja ahte sis leat buorit giellaguottut. Oahppit dihtet bures sámegiela árvvu ja ahte leat unnán olbmot mat hálddašit dan. Sii dihtet maid ahte lea dehálaš ahte ii seagut gielaid. Ohppiin lea dat oaidnu ja dakkár guottut ahte sámegiella ii galgga jávkat. Ja maiddái oidnet dehálašvuođa ja mávssolašvuođa das ahte lea riggodat ahte guokte giela leat buohtalaga. Dutkanluohkás vuhttojit sámegielat oahppit erenoamáš áicilat giellamolsuma ektui. Sii diđolaččat váruhit ahte eai huma dárogiela go eai dárbbaš, diđolaččat váruhit ahte eai seagut gielaid ja háliidit oahpahit dárogielat ohppiid hupmat sámegiela. Konkluderen ahte go leat dárogielat oahppit luohkás, de dat mielddisbuktá ahte oahppit atnet sámegielas eambbo árvvu ja sámegiela seailluheapmi šaddá dehálaš. Oahpaheaddji dávjá digaštallá giellageavaheami birra ohppiidisguin ja doaivvun ahte dasa lea boađus ahte ohppiid gielladiđolašvuohta loktana. <em type="bold">5.3 Oahpaheaddji hástalusat </em></p>
<p>Oahpaheaddji vásiha hástalusaid guovttegielatoahpahusas. Analysa báddenbohtosiin ja oahpaheaddji beaivegirjji bohtosat čájehit ahte oahpaheaddji ii leat konsekveantta giellageavaheami dáfus, muhto ahte son lea maid diđolaš dasa. Son lea eahpesihkar mii lea riekta gielladilálašvuođain, oahppijoavkkuin ja dialogain molssoda giellastrategiijaid.</p>
<p>Oahpaheaddji lea eahpesihkar galgá go buot jorgalit dárogillii ja goas. Eahpesihkarvuohta čuožžila dan balus ahte sámegielat oahppit dáruiduvvet jus beare olu dárusta, ja ahte dárogielat oahppit eai oahpa sámegiela. Go olles luohkká lea oahpahusas, de dávjá jorgala oktasaš dieđuid dárogillii ja de dávjá maid oaidná ahte giellamodus mekanisma buktá dovddu ahte lea giellamoivi. 76</p>
<p>Čájehuvvo goitge ahte ii leat mihkkege ohppiid dáfus mii hehtte oahpaheaddji sámástit konsekveantta dárogielatohppiiguin. Oahpaheaddji raportere dutkanáigodaga loahpas ahte lea šaddan duostilit deattuhit sámegiela dárogielat ohppiiguin, danne go dárogieloahppit leat ságastallamiin sávvan ahte oahpaheaddji hupmá eambbo sámegiela ja maiddái leat čájehan ahte sii ipmirdit dohkálaččat sámegiela.</p>
<p>Oahppoplánaid gáibádusat ja láhkaortnet maid stivrejit oahpaheaddji bargovuogi.</p>
<p>Oahpaheaddjis leat fágat nugo risttalašvuohta, osku, eallinoaidnu ja etihkka, servodatfága ja luonddufága gos leat olu fáttát maid ságastallá ja ságastallama bokte oahppá. Guovttegielat fágaoahpahusas leat dasto hástalusat dan dáfus go de lea fágasisdoallu maid galggašii buohkaide gaskkustit, ja dat maid šaddá hástalussan rahpat ságastallama buohkaide go leat guokte giela ja giellamodus lea dávjjimusat sámegiella. <em type="bold">5.4 Loahppakommentárat </em></p>
<p>Dutkánluohkkái dárogiel ohppiid sirdit lei mearrádus masá muhtimat ledje eahpesihkkarat ja muhtimat eai lean mielas. Mun jáhkán ahte 70-logu oaidnu dan ektui ahte guovttegielatvuohta lea heađuštus lea leamaš váikkuheaddji. Dát dutkan sávvamis sáhtášii doaibmat veahkkin eará perspektiivvas geahččat guovttegielatvuođaoahpahusa, ja čielgasit oainnu addit sidjiide geat eai leat mielas leamaš sirdimii. Oahpaheddjiide maid lea ávkin oaidnit oahpahusa eará čalmmiiguin ja nanu teoriija doarjja čilge oahpaheaddjái manin giela dáfus dáhpáhuvvet iešguđet lágan mekanismat ja ii leat mihkke oahpaheaddji giellamáhtus mii goazada.</p>
<p>Okta eará ášši maid háliidan maid kommenteret ja váldit vuhtii lea go dutkanskuvllas sirdet dárogielat ohppiid easka gaskadási rájes go mánát leat logi jahkásaččat ja viđát luohká rájes.</p>
<p>Vuosttaš gitta njealját luohkás sii leat sirrejuvvon ja leat sierra dárogielatluohkás. Suohkana giellaplána evttoha vuosttaš gitta njealját luohkkái earet eará giellalávguma ovtta olles beaivvi jagis ja maiddái oanehis giellariššumiid oktii vahkkus, vai lassána sámegiella oahpahus.</p>
<p>Skuvla lea čielgasit ollen dobbelii sámegiela ealáskahttimis go lea sirdán gaskadási rájes ohppiid čielga sámegielat luohkáide. Dan sáhttá maid abstrákta historjjálaš perspektiivvas oaidnit Todal (2009) tabeallain man birra mun čállen kapihttal 2.5 teoriijaoasis (gč. Govus 1.3.</p>
<p>Sámegiela oahpahusmodeallat 1800-2009. Sihke láivves ja beaktilis prográmmamállet). Das oaidná movt sámegiella duođai lea ovdánan dáruiduhttináigodagas otnážii.</p>
<p>Hupmangielaid oahppama birra ges čállen ahte boares dutkan lei čájehan ahte giela jietnadeami oahppá buoremusat vuosttaš čieža eallinagi ja ahte mánná lea duostilit jietnadit sániid, muhto goitge lea máná motivašuvdna mii lea deháleamos. Skuvla háliida ohppiid 77 sámegielgálggaid nannet. Soaitá orrut vuostálaga go vuosttaš gitta njealját skuvlajahkái go primára identitehta šaddá ja go giellaoahppan livččii njuovžil, de sirrejit dárogielat ja eará minoritehtagielat ohppiid ráinnas dárogielluohkáide. Primára identitehta šaddá primárasosialiserema bokte vuosttaš čieža eallinjagi nu movt daddjo giela ja identitehta birra.</p>
<p>Sekundára identitehta mii fas oažžut maŋŋel dan vuosttaš čieža eallinjagi sekundára sosialiserenproseassaid bokte. Go olmmoš sirdása ovtta birrasis nubbái, de rivdet rollat ja ovdánit iešguđetlágan oasseidentitehtat. Jus oahppit livččii álggus skuvlaagis jo leamaš sámegielat luohkáin, de lei soaitit sáhttit oaidnit čielgaseappot ahte skuvlla gielalaš ulbmiliid lea vejolaš olahit. Oahppit sáhttet vásihit birasrievdama sihke identitehta dáfus ja giela ektui noađđin, ja guhkes proseassan heivehit iežas dohko. Oahppit šaddet vuos heivehit iežaset ođđa luohkkádillái, ja maiddái sámegiela gullat eambbo seammás go fágalaš gáibádusat lassánit. Dan maid mun smiehtan lea ahte livččii go dárogielat mánáin obbalaččat stuorit motivašuvdna oahppat sámegiela jo vuosttaš luohká rájes. <em type="bold">5.5 Viidásit bargguide evttohus </em></p>
<p>Loahppakommentáras namuhin dutkanskuvlla vuosttaš gitta njealját luohká sámegiel nubbingielatoahpahusa. Juste dat ahte gaskadási rájes sirdet sámegielluohkkái boktá sáhkkiivuođa ja hálu guorahallat daid namuhuvvon fáktoriid go agi, motivašuvnna, identitehta ja duogáža giellaoahppama dáfus. Háliidivččen guorahallat makkár eavttut berreše váldojuvvot vuhtii go ohppiid sirdá dárogielluohkás sámegielatluohkkái gaskadási rájes.</p>
<p>Livččii maid miellagiddevaš dutkat dárogielohppiid sámegieldási ja man dásis skuvla olaha iežas giellaulbmiliid boahtteáiggis, mii lea ahte buot oahppit galggaše šaddat doaibmi guovttegielagin. Dan oktavuođas maid sáhtášii guorahallat ahte váikkuha go dát prográmmamálle mii lea dutkanluohkás dan lihkostuvvan vuosttašgielat oahpahusmodealla, mii lea bures doaibman guhkit áigge badjel, vai lea go nu ahte dat oba leage lihkostuvvan?</p>
<p>Iežan dutkamis oainnán ahte sámegieldiibmu lea nu gohčoduvvon <span type="quote">“árbevirolaš”</span> oahpahanmálle, čálán maid bohtosiin ahte nu lea dábáleamos oahpahanmálle sámegiella vuosttašgiela diimmuin. Millii bođii ja šadden sáhkkii dasa man lihkostuvvan lea dálá sámegiella vuosttašgiellaoahpahus oahpahanvugiid dáfus, ja lea go dat vuođđuduvvon álgoálbmot oahpahanvugiide vai oalát váikkuhuvvon oarjemáilmmi <span type="quote">“árbevirolaš”</span> oahpahanvugiin? Soaitá vel nu ahte sámegiella vuosttašgiela oahpahus maid sáhtášii oahppat</p>
<p>Walesa cymrugieloahpahusas, nu movt Todal (1996, 2018) lohka ahte Sámi nubbigiellaoahpahus sáhtášii. 78</p>
<p>Ođđa oahppoplána, mii doaibmagoahtá 2020 rájes, maid buktá eará njuolggadusaid. Mun lean ieš buktán cealkámuša sámegiella nubbingiellan ođđa oahppoplánii. Livččii maid miellagiddevaš boahtteáiggis geahččat lea go dárkilis oahppan, mii ođđa oahppoplána váldojurdda lea, beaktilit giellaoahpahusa dáfus ja man dásis lea álkit olahit gielalaš ulbmiliid dálá oahppoplána ektui.</p>
</body></document>
