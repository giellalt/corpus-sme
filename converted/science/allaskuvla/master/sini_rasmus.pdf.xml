<document xml:lang="sme" id="no_id"><header><title>Sámi ođđahállit. Sosiolingvisttalaš guorahallan: go sápmelaš sámástišgoahtá rávisolmmožin</title><genre code="science"/><author><person firstname="Sini" lastname="Rasmus" sex="f" born="" nationality="FI"/></author><year>2019</year><wordcount>18400</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2625199/Sini%20Rasmus%20-%20S%C3%A1mi%20o%C4%91%C4%91ah%C3%A1llit.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Ovdasátni </em></p>
<p>Álgo álgguid dát dutkamuš orui oalle veadjemeahttun bargu. Sámi Allaskuvlla masterprográmma oktan buriin logaldalliiguin ja bagadalliiguin leat ožžon dán barggu rivttes bálgá ala. Giitosat Allaskuvlii ja bagadalliide ofelastima ovddas! Erenoamážit háliidan giitit iežan bagadalli Jon Todal. Dus lea leamaš olles áigge jáhkku ja leat addán munnje oadjebas dovddu das ahte dát dutkanbargu lea dehálaš. Eatnat giitu Joavnna!</p>
<p>Giitosat Gáivuona Giellasiidda bargiide geat leat veahkehan mu gávdnat informánttaid ja addán dieđuid Gáivuona suohkana birra!</p>
<p>Eatnat giitu iežan buriide Isak Saba guovddáža bargoskihpáriidda! Giitu buot fágalaš ságastallamiid ovddas iežan hovdii Janei! Giitu Signe ja Nina go leahppi gillen doarjut ja movttidahttit mu joatkit dalle go lean masá vuollánan bargguin. Giitu Bent kárttaid ja govaid redigerema ovddas!</p>
<p>Giittán maiddái iežan mielstudeanttaid Liv Karina, Joreha, Mihkkala, Elle Sárá, Ellen</p>
<p>Oddveig ja Káren Máreha buot kommentáraid, rávvagiid ja doarjaga ovddas! Mis lea leamaš hui čeahpes ja somás joavku. Lean vásihan ahte dákkár joavkkuin lea sihke suohtas ja mávssolaš ovttasbargat!</p>
<p>Lea leamaš erenomáš somá čohkket materiála ja háleštit olbmuiguin giellaoahppama birra.</p>
<p>Mun in máhttán govahallatge ovddalgihtii, man rahpasit olbmot muitalit iežaset dovdduid ja vásáhusaid birra. Muhtimin čohkkáimet ganjalčalmmiiguin go hálaimet áššiid birra, mat laktásit sámegiela oahppamii. Jearahallamiid maŋŋá ii leat váttis áddet ahte sámegiela oahppamii rávisolmmožin laktásit ollu sihke ilolaš ja lossa dovddut. Juohke áidna jearahallamis lei iežas dovdu ja muittán bures juohke áidna jearahallandilálašvuođa. Mun in sáhte doarvái giitalit iežan informánttaid geat serve jearahallamiidda rabas mielain! Din muitalusaid haga dát dutkanbargu ii livčče lean vejolaš. Giitosat vel oktii din rabasvuođas ja go lehpet atnán dán dutkamuša nu dehálažžan ja searvan jearahallamiidda olles sieluin!</p>
<p>Giittu ánssášit maiddái eadni ja áhčči. Doai leahppi álohii muittuhan, man mávssolaš lea gazzat oahpu!</p>
<p>Eanemusat háliidan giitit iežan isida, Kåre ja máná guoktá Juhán Niillasa ja Risten Máijá. Dii lehpet movttiidahttán, leamašan gierdevaččat ja stuorra doarjjan munnje čađahit oahpu ja gárvvistit masterbarggu. Din doarjaga haga in livčče nagodan dahkat dan. Váimmolaš giitosat! <em type="bold">1. Álggahus </em></p>
<p>Jagi 1990 maŋŋá ollusat háliidedje oahppagoahtit sámegiela. Dán joavkkus ledje ollu dárogielat sápmelaččat, guhte rávisolmmožin háliidedje oahppat vánhemiid dahje áhkuid ja ádjáid giela. Sámegiela álgokurssat lágiduvvojedje rávisolbmuide, vai sis lei vejolašvuohta oahppagoahtit giela. Leat máŋga fáktora, mat sáhttet váikkuhit giela oahppamii ja giellageavaheapmái. Dasa sáhttet váikkuhit sihke olgguldas ja siskkáldas fáktorat. Dákkár fáktorat sáhttet leat birrasa váikkuhusat, servodaga guottut, olbmo iežas duogáš ja válljejupmi oahppat ja geavahit giela. (Hyltenstam ja earát 1999: 48.) Dán dutkamušas ovdanbuvttán vejolaš fáktoriid, mat veahkehit sápmelaččaid hállagoahtit, ja áššiid mat vejolaččat guozahit olbmuid hállagoahtimis sámegiela dakkár sajiin, gos giella lea unnitlogugiellan.</p>
<p>Váldodeaddun lea goittotge ovdanbuktit daid fáktoriid, mat veahkehit olbmuid hállagoahtit sámegiela.</p>
<p>Dán dutkamuša gullá giellsosiologiija vuollái, man dutkanfáddán lea: go sápmelaš sámástišgoahtá rávisolmmožin. Giellasosiologiija dutkansuorgi sáhttá guorahallat earret eará guovtte- ja máŋggagielatvuođa, giellamolsuma ja giellamolsuma jorgalahttima.</p>
<p>Giellasosiologat dutket earret eará manne olbmot doalahit giela, molsot giela dahje vigget jorgalahttit giellamolsuma. (Rasmussen 2013: 15.) Giellasosiologiijai gullet maiddái eará bealit, muhto justa dát bealli lea hui dábálaš erenoamážit álgoálbmotgielaid dutkamis.</p>
<p>Go galggan iežan dutki sajádaga čilget, de ii leat veaháge eahpádus das ahte mu bargovásáhusat leat dolvon mu beroštumi dán fáddái. Iežan guottut sámegieloahpaheaddjin ja giellaberošteaddjin leat ožžon mu jurddašallat, manin olbmuide orru leamen nu váttis oahppat sámegiela. Sámegiella ja dan boahtteáigi iežan eallimis ja sámi servodagas lea dehálaš.</p>
<p>Kapihttalis 6.3 čilgen eanet ja vuđoleappot makkár sajádahkii mun bijan iežan dutkin earret eará jearahallamiid oktavuođas.</p>
<p>Lean bargan logi jagi sámegieloahpaheaddjin iešguđet dásiin vuođđoskuvllas. Čavčča 2014 rájes lean bargan Unjárgga gieldda giellakonsuleantan, Isak Saba guovddážis. Doppe lean bargan earret eará ollesolbmuid oahpuin ja oahpásnuvvan olbmuiguin, geat háliidit oahppat sámegiela. Nu mo lean ieš vásihan ja gullan eará sámegieloahpaheaddjiin, de lea sámegieloahpaheaddjiide hui dábálaš gullat dán sullasaš cealkagiid: <span type="quote">“Huff, sámegiella lea nu váttis.”</span> <span type="quote">“Manin sámegielas leat nu olu njuolggadusat?”</span> <span type="quote">“Mun in boađe goassige oahppat sámegiela!”</span> <span type="quote">“Mun in duostta hállat sámegiela eará olbmuiguin!”</span> Lea šállošahtti go nu máŋggas válljejit geavahit eanetlogugiela dalle go livčče vejolaš ságastit sámegillii. Dat mielddisbuktá dan ahte sámegiella ii gullo šat nu dávjá iešguđet sajiin ja dilálašvuođain.</p>
<p>Šaddet uhcit sajit gos beassá sámástit, go giellaarenat nohkagohtet. Dát sitáhta govvida bures mu jurdagiid olbmuid birra, geat leat oahppamin sámegiela.</p>
<p>Gielaset muhtin eallinmuttus massán sápmelaččat leat stuorra potentiála joavku boahtteáiggi sámásteaddjin ja joavkun, mii sáhttá sirdit giela ođđa sohkabuolvvaide.</p>
<p>Sámegielaid ealáskahttima várás leat ovddiduvvon rávesolbmuide heivvolaš vuogit, maid ulbmilin lea oahppat manahuvvon giela ruovttoluotta ja vuogádagaid, maiguin sámegiela nubbin giellan hálliid movttiidahttit geavahit giela aktiivvalaččat, sirdit dan ovddosguvlui ja jorgalit giellamolsuma ovdáneami. (Aikio-Puoskari 2016: 11.)</p>
<p>Oainnán dehálažžan bidjat návccaid loktet dán joavkku, danin go sii maiddái leat mielde loktemin sámegiela geavahusa ja árvvu, juohkehaš iežaset láhkai. Máŋgii orru leamen nu ahte hállagoahtit sámegiela lea stuorra, alla, ceakko ja njaláhis bávtti duohken, man badjel lea masá veadjemeahttun beassat. Máŋgii bázán jurddašit ahte olbmot, geat leat oahpahallamin sámegiela, leat vuollánan ovdal go leat oba duođas geahččalange. Dát sáhttá leat boađus dáruiduhttináiggiin ja dan váikkuhusat sáhttet leat nu stuorrát, ahte ain ovddosguvlui lea ollu bargu veahkehandihte olbmuid, geasa dat lea čuohcan.</p>
<p>Máŋggaid gálduid vuođul sáhttá ge dadjat ahte dáruiduhttin lea čuohcan garrasepmosit mearrasámi guovlluide. Minde (2005: 18) čállá earret eará ahte lea oalle sihkar ahte dáruiduhttinpolitihkka lihkostuvai mearrasámiguovlluin, goittotge giellamolsuma dáfus ja muhtun muddui maiddái identitehtamolsuma dáfus. Danin lean válljen dutkanbáikin mearrasámi guovlluid, Unjárgga ja Gáivuona. Háliidin dutkat guovlluid, gos sámegiella lea áiggiid mielde gártan unnitlogugiellan. Danin go eatnašat dovdet guđet guimmiideaset unna báikkiin, de danin oidnen dehálažžan jearahallat olbmuid guovtti eará sajis. Go lea sáhka olbmuid muitalusain, de muhtin dutkamušain anonymitehta lea dehálaš. Go dutkkan guovtti iešguđet saji de beasan anonymiseret olbmuid ja ii ge leat čađa čuovgi, gii maid lea dadjan.</p>
<p>Dutkamuša lean huksehan nu ahte guovtti vuosttaš kapihttalis čilgen dutkamuša duogáža oanehaččat ja makkár ulbmilat ja áigumušat gullet dán dutkamii. Goalmmát kapihttalis čilgen dáruiduhttima historjjálaš duogáža birra obbalaččat. Geahččalan maiddái čatnat dáruiduhttima historjjá báikkálaččat ja ovdanbuktit mo gielladilit leat rievddadan Unjárggas ja Gáivuonas áiggiid mielde. Njealját kapihttalis čilgen eanet dutkanguovlluid birra ja geahččalan čuvgehit sámegiela dálá dili dain guovlluin. Viđát kapihttalis čilgen dutkamuša teoriija vuođu ja mo geavahan tearpmaid dán dutkanbarggus. Guđát kapihttalis čilgen dutkamuša metodaválljejumi. Dán oasis čilgen earret eará mo lean válljen informánttaid, ráhkkanan jearahallamiidda ja čađahan daid ja mo lean bargan dutkanmateriálain. Loahpa dán kapihttala čilgen mo lean gieđahallan dutkanmateriála. Čihččet kapihttalis guorahalan materiála.</p>
<p>Gávccat kapihttalis čilgen mo sámi ođđahállit iešguđet dásiin válljejit sámástit. Ovccát kapihttalis leat loahppamearkkašumit dutkamušas oktan jurdagiiguin, maid boahtteáiggis sáhtášii dutkat. <em type="bold">2. Dutkamuša ulbmilat ja áigumušat </em></p>
<p>Dán dutkama dutkangažaldahkan badjána: Mo sápmelaš vásiha giellaoahppama? Dan olis mun guorahalan, makkár fáktorat hehttejit ja makkárat fas ovddidit olbmuid sámegiela hállama. Mun guorahalan maiddái geainna, goas, gos ja man birra olbmot válljejit hállat sámegillii. Dutkamis lunddolaččat badjánit fáttát dáruiduhttin, giellamolsun ja giellamolsuma jorgalahttin, áitatvulošgielaid oahppan, giellaealáskahttin, giellaekologiija ja ođđahállit. Dáid ovddibus namuhuvvon doahpagiid čilgen boahttevaš kapihttaliin.</p>
<p>Dát dutkan gullá sosiolingvistihka dutkansuorgái, mas dutkojuvvo servodaga ja giela gaskavuođaid. Dán empiralaš dutkamuša ulbmilin sáhttá leat ahte dát addá dieđu ja sávvamis veahki gávdnat reaidduid, mo veahkehit olbmuid hállagoahtit sámegiela. Empiralaš dutkamis lea dábálaš juohkit metodaid guovtti oassái: materiála čoaggin ja guorahallanmetoda (Kalaja ja earát 2011: 16). Nu maiddái dán dutkamušas lean válljen dahkat. Danin dán dutkamuša vuolggasadjin lea ge dutkat giela oahppama giellaoahpahalli oaidninčiegas: Mo sápmelaš, guhte lea oahpahallamin sámegiela vásiha hállagoahtit sámegiela iešguđet dilálašvuođain, giellaarenain ja olbmuiguin.</p>
<p>Máŋgasat sámiin, geat eai hálddaš sámegiela eatnigiellan, háliidit oahppat hállat sámegiela.</p>
<p>Sii leat dáruiduhttináiggiid maŋisboahttit. Norgga ráđđehus nammadii almmolaš lávdegotti,</p>
<p>Sámi giellalávdegotti, čakčamánu 19. bv 2014. Dán lávdegotti bargun lei geahččat čađa láhkaásahusaid, doaibmabijuid ja ortnegiid, mat guoskkahedje lulli-, julev- ja davvisámegielaid. Sámi giellalávdegotti barggu ulbmilin lei vihkkedallat ja evttohit doaibmabijuid sihkkarastindihte sámegielat doaimmalaš ja dásseárvosaš álmmolaš bálvalusaid. (NOU 2016.) Sámi giellalávdegoddi (NAČ 2016: 60) vuige ahte historjjálaš dáruiduhttinpolitihkka lea bures duođaštuvvon. Lávdegoddi mearkkašahttá ahte dat mii ii boađe bures ovdan lea, mo dáruiduhttin dáhpáhuvai báikkálaččat ja mo dat čuozai ovttaskas olbmuide. Dát dutkamuš sáhttá leat oassin veahkeheamen čuvgehit, mo dáruiduhttin čuozai ovttaskas olbmuid gielalaš rahčamušaide ja dan bokte maiddái iešdovdui ja identitehta ohcaleapmái.</p>
<p>Áitatvulošgielaid oahpaheames lea ge mihtilmas dat ahte leat ohcamin ain buriid oahpahanmetodaid (Hinton 2011: 309). Mo sáhtášii veahkehit olbmuid lihkosmuvvat áigumušaineaset oahppat sámegiela? Mii dahká dan ahte olbmot álggášedje sámástit daid ge guovlluin, gos sámegiella ii gullo nu dávjá? Sáhttágo oahpahusas ráhkadit dakkár rámmaid ja oahpahanvugiid nu ahte eatnašat besset bures johtui geavahit giela ja dego lottečivga beasis girdilit máilbmái ođđa giellageavaheaddjin? Vai leago nu ahte juohke áidna sápmelaš, guhte háliida sámástišgoahtit, ferte ieš rahčat iežas geainnu okto? Dákkár gažaldagaide sávan ahte dát dutkanbargu sáhttá addit muhtin lágán vástádusaid. Sávvamis dán dutkamuša bohtosiin lea veahkki sihke sámegieloahpaheddjiide ja maiddái -oahpahalliide gávdnat vuogas bálgá hállagoahtit sámegiela.</p>
<p>Dán empiralaš dutkamuša deháleamos oassin badjánit informánttaid vásáhusat ja jurdagat iežaset giellaoahppamis. Jearahallama bohtosat leat áicanmateriála maid vuođul ráhkadan gova das, mat fáktorat hehttejit giela oahppama ja mat fas ovddidit. Dán dutkanbarggu čuozáhatjoavkku ovddasteaddjit leat sii, geat leat sápmelaččat ja leat rávisolmmožin hállagoahtán sámegiela mearrasámiguovlluin Unjárggas ja Gáivuonas. Mu oainnu mielde dát joavku lea buolva, mii ii leat ožžon vejolašvuođa oahppat ja geavahit máttuideaset giela aktiivvalaččat. Sin vehkiin jáhkán gávnnahit fáktoriid, mat veahkehit olbmuid sámástišgoahtit mearrasámi dahje eará guovlluin, gos sámegiella lea šaddan unnitlogugiellan. Sávvamis daid dieđuid vuođul sáhttá ráhkadit vehkiid ja oahppobálgá sámegielkurssaide, nu ahte eambbosiin rahpasa vejolašvuohta jođánit gávdnat luotta sámegiela girjás máilbmái ja hállagoahtit iežaset giela. Lešgo dat vejolaš boahtteáiggis, báhcá oaidnin láhkai. <em type="bold">3. Historjjálaš duogáš </em></p>
<p>Dán kapihttalis muitalan oanehaččat mo sámegiela dilli lea leamaš gálduid mielde Gáivuonas ja Unjárggas 1800-logu beallemuttus gitta ja jagi 1930 álbmotlohkamis. Dáid gálduid lassin geahččalan čilget mo dáruiduhttin lea historjjálaš duogážin dasa, manin olbmot leat dál dan dilis ahte eai máhte vánhemiiddiset dahje áhkuid ja ádjáideaset giela. Dát sáhttá addit áddejumi dasa, mo dáruiduhttin lea čuohcan ovttaskas olbmui. <em type="bold">3.1 Gielladilli Unjárggas ja Gáivuonas Friis kárttaid ja jagiid 1930 ja 1970 </em><em type="bold">álbmotlohkamiid mielde </em></p>
<p>Gaskamuttus 1800-logu lei gielladilli eará go dál Finnmárkkus ja Davvi-Norggas. (Trosterud 2008: 93). Jens Andreas Friis ráhkadii etnográfalaš kárttaid Ofuohtá rájes Mátta-Várjjagii ja jođii dáid sajiin jagiin 1860–1861. (Friis 1861: kárttat) Son čohkkii dieđuid guovllu álbmogiid logu ja olbmuid giellamáhtu birra ja ráhkadii etnográfalaš geahčastaga das, makkár olbmot dahje bearrašat hálle sáme-, suoma- dahje dárogiela. (Rasmussen 2005: 34.)</p>
<p>Friis merkii kárttaide iešguđet symbolaiguin dáčča, suopmelaš (dárogillii Friis lei čállán <em type="italic">finne </em>, man mun lean jorgalan suopmelaš) ja sápmelaš bearrašiid. Ruossain merkii dáčča bearrašiid, suopmelaš bearrašiid son merkii horisontála sárgáin, mas lei jorbadas alde ja sápmelaččaid son merkii guovtti eará vugiin: golmmačiegat mearka oaivvildii bearrašiid, geat orro gođiin ja njealječiegat mearka oaivvildii bearrašiid, geat orro hirsavisttiin. Dáččat ja suopmelaččat maid sáhtte orrut gođiin. Dan Friis merkii golmmačiegagiin symbola ala. (Friis 1861- tegnforklaring) </p>
<p>Nu mo kárttain oidno, de leat eanáš olbmot Gáivuona suohkanis siskelis vuonas</p>
<p>Gáivuonavuovddis ja Olmmáivákkis leamaš sápmelaččat ja sámegielagat. Olgolis vuonas nu mo Dáččavákkis orro maiddái suopmelaččat ja dáččat muhto maiddái eatnašat sis máhtte sámegiela. (Friis 1861: Lyngen)</p>
<p>Govva 1: Friis kárttaid symbolaid čilgehusat.</p>
<p>Kárta 1 ja 2. Jens A. Friis etnográfalaš kárta Gáivuonas jagis 1861.</p>
<p>Seammá etnográfalaš Friis kárttain oidná ahte eanáš olbmot Unjárggas ledje sápmelaččat.</p>
<p>Maiddái máŋga dáčča máhtii hállat sámegiela dán guovllus. (Friis 1861: Unjárga)</p>
<p>Kárta 3. Jens A. Friis etnográfalaš kárta Unjárggas jagis 1861.</p>
<p>Trosterud (2008: 95) čállá ahte guovttegielat olbmot ledje uhcit go maid Friis lea kárttaide merken. Dát daningo son merkii bearrašiid guovttegielagin jus bearrašis lei goit okta, gii hálddašii nuppi giela, leš dal sáhka sáme- dáro- dahje kveanagielas. Goittotge eanemus guovttegielat dáččat orro earret eará Unjárggas ja Ivgguvuonas (Gáivuotna leat Ivgguvuona oalgevuotna. Trosterud ii earut Gáivuona sierra). Su tabealla mielde Unjárgga ja Deanu gielddain ledje eanemus ovttagielat sápmelaččat go fas Ivgguvuonas ledje uhcán ovttagielat sámit. Doppe ledje seammá ollu guovtte-, golmma- ja njealjegielat sápmelačča. (Trosterud 2008: 95 gč. tabealla) Liikká ge sáhttá dáid kárttaid mielde oaidnit dan ahte goappáge gielddas, sihke Gáivuonas ja Unjárggas, sámegiella lea leamašan beaivválašgiellan. Ferte leat leamašan sosiálalaččat dehálaš oahppat sámegiela ja gielas lea ferten leat stáhtus, go maiddái olbmot, geain lei eará etnisitehta ledje oahppan sámegiela.</p>
<p>Norgga stáhta álbmotlohkamiid mielde jagis 1930 gávdnojit sierra mearkkašumit Gáivuonas, earret eará sámegiela hállit leat merkejuvvon dás. 1149 olbmos lei sámegiella ruovttugiellan ja sin lassin 23 olbmos lei sáme- ja kveanagiella ruovttugiellan. Proseantalohkun olles álbmoga ektui dát guokte logu oktiibuot leat 47,2% olles álbmogis. Unjárggas fas seammá áiggiid 961 olbmos lei sámegiella ruovttugiellan ja guđa olbmos sámegiela lassin maiddái kveanagiella. Proseantalohkun dát guoktelogu leat 73,2% olles álbmogis. Mearkkašahtti lea ahte jagi 1930 álbmotlohkamis Gáivuonas ledje lohkomearis eanemus sámegielhállit go veardida Guovdageainnu ja Kárášjoga ektui. Dan áigge Guovdageainnus ledje 1030 sámegielhálli olbmo ja Kárášjogas fas ledje 1020 sámegielhálli olbmo. Proseantalohkun goappašagat sajiin ledje badjel 90% olbmo olles álbmogis, geain lei sámegiella ruovttugiellan. (NOU 1985: 184.)</p>
<p>Jagi 1970 álbmotlohkama oktavuođas sáddejuvvui skovvi sámegiela ja identitehta birra dihto gielddaide ja gielddaosiide Davvi-Norggas (Rasmussen 2005: 39). Dás boahtá ovdan ahte 457</p>
<p>Gáivuona sápmelačča leat 1970-logu álbmotlohkama oktavuođas vástidan ahte sii leat sámegielagat. Seammá áigge logut Unjárggas leat 690 (Aubert 1978: 23–24.) Vaikko dát statistihkkalogut eai sáhte leat 100% sihkkarat ja álbmotlohkamiid jearahallanvugiid sáhttá árvvoštallat, de liikká loguin sáhttá oaidnit ahte sámegielagiid logut leat njiedjan goappáge gielddas 1930 álbmotlohkama rájes. Erenomážit Gáivuonas sámegielhálliid lohku lea njiedjan badjel beliin. <em type="bold">3.1 Dáruiduhttin ja dan čuovvumušat </em></p>
<p>Go nationalisttalaš ideologiija nanusnuvai Norggas, de ii lean šat sadji eará álbmogiidda iige eará gielaide. Vehádagaid assimileren šattai diđolaš politihkkan ja tearbma dáruiduhttin gokčagođii maiddái daid doaimmaid. (Helander 2008: 257.) Assimilašuvdna, kolonialisma ja nášunálastáhtaid huksen ii dáhpáhuvvan dušše Norggas 1800-logus, dat dáhpáhuvai miehtá</p>
<p>Eurohpá ja eará nannámiin nu mo Amerihkás. Nášunálastáhtaid huksemii gulai maiddái ovttagielat servodat. (Minde 2005: 5; Helander 2011: 27.) Sámegiella galggai jaskkodahttojuvvot. Nu mo Helander (2011: 32) čállá ahte báikenamaid rievdademiin doarjjui ássanguovlluid dárrolašvuođas ja ná huksii boasttoáddejumi sámi guovlluid ássanhistorjjá ja gielalaš dili birra. Norgga nášunálastáhta álggahii politihka oažžut válddi. Dan barggus giella lei hui guovddážis.</p>
<p>Dáruiduhttin dáhpáhuvai máŋggaláhkai, máŋgga dásis ja guhkes áiggi badjel, mas giella dávjá lei hui guovddážis. Sáhttá dadjat sihkkarit ahte vuosttaš lávki dáruiduhttinpolitihkka-áigodahkii váldui dalle go Finnefoanda ásahuvvui jagis 1851. Stuorradiggi ásahii bušeahttapoastta, man ulbmilin earret eará lei sihkkarastit ahte sámi álbmot oahpai dárogiela. (Minde 2005: 5, 8.) Stuorradiggi ain čavgii dáruiduhttindoaimmaid dan áigge go našunalisma dovdu lassánii Norgga stáhtas. Norgga nášunála stáhta earret eará álggii diđolaččat stivret sámi guovlluid virggálaš báikenammageavaheami. (Helander 2011: 24). Finnefondii biddjui eanet ruhta ja moatti jagis dát bušeahttapoasta lei lassánan badjel beliin. (Minde 2005: 9.)</p>
<p>Einar Niemi (1997: 268) sániiguin Minde (2005: 9) govvida ahte dáruiduhttimis adnui <span type="quote">“skuvla soahtešilljun ja oahpaheaddjit soalddáhin”</span>. Dat mearkkašii dan ahte eiseválddit čavgejedje lágaid ja mearrádusaid skuvlla ektui ja mánát galge aivve oahppat dárogiela. Jagis 1898 almmuhuvvui Wexelsen-plákahtta. Das čujuhuvvui nuortaguovllu váraide ja ahte gielladilli lei vearráneamen. Dat dagahii dan ahte gielladilli vearránii ain eanet ja ahte sáme- ja kveanagiela ii galgan geavahit earátgo hui erenomáš dáhpáhusain, ovdamearkka dihte dalle jus mánná ii ádden maidige. Oahpaheaddjit ožžo ain stuorát barggu ja ovddasvástádusa bearráigeahččat ahte mánát eai galgan geavahit sámegiela skuvlaáiggis (Minde 2005: 9.)</p>
<p>Čuovvovaččat siteren Edvard Masoni (1910), guhte galledii Unjárgga ja čálii sullii ná dovddus oahpaheaddji Isak Saba birra (go Masoni čállá <em type="italic">finner </em>ja <em type="italic">finsk, </em>de son oaivvilda dainna sápmelaččaid ja sámegiela). Čuovvovaš sámegillii jorgaluvvon sitáhta lean ieš geahččalan jorgalit. Vuolábealde sámegieljorgaleami lea dan áigge dárogielat čálus.: … Bessen gullat go son oahpahii álbmotskuvllas. Measta buot su oahppit ledje sápmelaččat ja oahpaheapmi lei riikkadárogillii. Mun áddejin dan nu ahte hr. Saba lei čeahpes oahpaheaddji. Muhto skuvla nisttiha ollu dainnago dáža allahearrát goddet sámegiela. Dát lea njulgestaga álbmotsorbmen! … Fik høre ham undervise i folkeskolen. Næsten alle hans elever var finner og undervisningen gik paa riksmaalet. Fik indtryk av at hr. Saba er en dygtig lærer. Men skolen mister meget ved at finsk sprog er myrdet av normannastorkarer. Hvilket folkemord! </p>
<p>Masoni geavaha garra sániid sámegiela jávkadeami birra ja čujuha sivalažžan eiseváldiid. Isak</p>
<p>Saba lea máŋgga dáfus sáŋgár sápmelaččaid ja goittotge unjárgalaččaid čalmmiin. Dovddusin olles Sámis son lea Sámi soga lávlaga čállin. Norgga bealde son lei vuosttaš sápmelaš, guhte čohkkái Stuorradikkis. Son lei oahppan oahpaheaddji, doaimmai girkolávlun ja dulkan, oasálastii aktiivvalaččat báikkálaš politihkkii earret eará doaimmai gielddastivrra ságadoallin ja lei muđuige aktiivvalaš báikkálaš servodagas iešguhtege doaimmain. (Saba 2005) Lea váttis govahallat ahte Isak Saba lea leamaš buriin mielain mielde dáruiduhttindoaimmain skuvllas. Nu mo Masoni sitáhtas sáhttá oaidnit, de jáhkkimis soai leaba digáštallan dán fáttá birra, man eahpevuoiggalaš Norgga stáhta eiseválddiid politihkka dan áigge lei sápmelaččaid vuostá. 1950-logu antropologalaš dutkamat čájehit ahte vaikko olbmot čiegadedje nu bures go sáhtte sámivuođa ja gávttit, bievssut ja eará sámegálvvut ledje čihkkojuvvon, de liikkáge sámegiella geavahuvvui ain dalle go dušše sámegielagat deaivvadedje. Jus oktage dárogielat searvvai jovkui, de buohkat dárostedje. Sámit sáhtte šaddat bilkun, go hálle dárogiela iežaset suopmaniin. Jus sámit dahke seammá dáččaid vuostá, de sii ledje hárdimin ja gutneheamet. (Jensen 2005: 182–183.)</p>
<p>Juuso (2009: 8) čállá ahte gitta 1950 gaskamuddui lei sámegiella ruovttugiellan eanáš bearrašiin Unjárggas. Dáruiduhttima geažil guovllu rávesolbmot hálle gaskaneaset sámegiela muhto dárustedje mánáiguin. 1980-jagiid gielladilli rievddai. Skuvllas sáhtii lohkat sámegiela ja muđui maid gávdnogohte eanet fálaldagat sámegillii. Sámegiela árvu nanusmuvai ja olbmot hállagohte sámegiela fas.</p>
<p>Jensen (2005: 183) čállá, ahte lea álki ballagoahtit ja dovdat sivalašvuođa jus olmmoš galgá dihtomielalaččat iežas etnalašvuođa čiegadit. Váttis lea maiddái go olmmoš iežas siste eallá sápmelažžan ja olggosoaidnut dáččan. Boađusin ii sáhte leat positiivvalaš iešgovva, jus olmmoš dovdá dárbbu válljet alcces eará etnalaš identitehta dan geažil, go earát leat huksehan fuones gova ovtta álbmogis. Jurddašan ahte boađusin dáruiduhttinpolitihkas sáhttet leat iešguđetlágan dovddut, mat leat báhcán árbin min álbmogii. Sáhttá dát lea okta sivva dasa ahte muhtumiidda lea áddemeahttun sivaid geažil váttis hállagoahtit sámegiela.</p>
<p>Dáruiduhttináiggit leat dagahan dan ahte máŋgasat sámi guovlluin eai leat beassan goassige oahppat ja aktiivvalaččat geavahit máttuideaset giela. Sámegiella lea máŋgga sajis vártnuhis dilis ja giela boahtteáigi máŋgga sajis orru leamen eahpesihkkar. Sámegiella lea odne unnitlogugiela sajádagas measta juohke báikkis, earret davvisámegiela guovddášguovlluin</p>
<p>Guovdageainnus ja Kárášjogas, gos eatnásat hállet sámegiela (Aikio-Puoskari 2016: 13).</p>
<p>Áitatvulošgielat leat listejuvvon UNESCO áitatvulošgielaid atlasis. Doppe davvisámegiella (dás duohko geavahan doahpaga <em type="italic">sámegiella </em>, go oaivvildan davvisámegiela) lea listejuvvon <em type="italic">čielgasit áitatvuloš </em>( <em type="italic">definitely endangered) </em>giellan. (Máilmmi áitatvulošgielat 2017) Torkel </p>
<p>Rasmussen čállá ná dáruiduhttima birra Norggas:</p>
<p>Norgga bealde govviditge dávjá giellamolsunproseassa dáruiduhttinbárrun, dárogillii <span type="quote">“fornorskningsbølgen”</span>. Dát bárru deaivvai Sámi máttariddui áigá dolin. Dasto bárru jođii davás rittu mielde. Álggus dat jávkadii giela rittus, maŋŋá bahkkii vuonaide ja hávkadii sámegiela eanaš mearrasámi báikkiin. (Rasmussen 2013: 1.)</p>
<p>Dása heive maiddái Helander (2011: 28) čilgehus das, mo Skandinávalaš gálduid mielde dárogielat báikenamaid nammabidjan Sámi guovlluin lea leavvan rittus vuonaide ja mearragáttis siseatnamii. Máŋgasat sis geat vásihedje garraseamos dáruiduhttináiggiid, válljejedje leat hálakeahttá sámegiela čuovvovaš buolvvaide. Boađusin lei ahte máŋgasat eai oahppan hállat sámegiela dahje máhtte hállat hui funet.</p>
<p>Jon Todal (2002: 10) lea čállán nákkosgirjji sámegiela ealáskahttima birra ja son čállá ahte 1990-logu sáhttá gohčodit áigin, goas giellamolsuma jorgalahttin álgá goit ge Norggas. Dán oinnii earret eará dainna ahte ásahuvvojedje lágat, mat galge addit vuoigatvuođaid sámiide.</p>
<p>Giella, kultuvra ja skuvla ledje guovddážis dáin vuoigatvuođain. Stuorradiggi mearridii sámelága jagis 1987. Jagis 1990 láhkii lasihuvvui § 1-5, mii lokte sámegiela dásseárvosažžan dárogielain. (Sámeláhka 1987.) Sáhttá dadjat ahte dáid áiggiid giellapolitihkká rievdá ja 1990-logus máŋgasat háliidit oahppat sámegiela. <em type="bold">4. Dutkanguovlu </em></p>
<p>Dán kapihttalis čilgen dutkanguovllu ja oanehaččat Unjárgga gieldda ja Gáivuona suohkana birra. Geahččalan maiddái čuvgehit makkár dilis sámegiella lea dáid báikkiin dál ja mo gielddat barget sámegielain. Ulbmilin ii leat dieđus guorahallat vuđolaččat gielladiliid, muhto goittoge addit juogalágan gova man ealás giella lea. Teoriija kapihttalis 5.2 sáhttá lohkat eanet makkár vugiiguin gielladili sáhttá árvvoštallat.</p>
<p>Vuolábealde kárttas 4, oaidná davimus osiid Norggas Finnmárkku ja Davvi-Romssa.</p>
<p>Ruoksadin leat merkejuvvon Unjárgga gielda olgeš bealde ja gasku kártta fas Gáivuona suohkan. Nu go kárttas oaidná, de leaba gielddat/suohkanat vuonaid siste.</p>
<p>Kárta 4. Finnmárku ja Davvi-Romsa (Norgeskart).</p>
<p>Kárttas 5 leat merkejuvvon sámegiela hálddašanguovllut. Kárta lea vižžon Norgga ráđđehusa almmolaš interneahtta siiddus sámegielat teavsttas <span type="quote">“Sámelága giellanjuolggadusat ja sámegielaid hálddašanguovlu”</span> (Sámegielaid hálddašanguovlu 2018). Kárta ii lean gávdnomis sámegillii ja danin válljejin váldit kártta, mas báikenamat leat čállon dárogillii. Nu go kárttas oaidná, de Unjárgga gielda lea ránnjá gielda lea Deanu gielddain, mii maiddái gullá sámegiela hálddašanguvlui. Dasa lassin eará sámegielaid hálddašanguvlui gullevaš gielddat eai leat nu guhkkin eret. Gáivuona suohkana ránnján eai leat eará suohkanat/gielddat, mat gullet sámegiela hálddašanguvlui.</p>
<p>Kárta 5.</p>
<p>Sámegielaid hálddašanguovlu.</p>
<p>Unjárgga gielda ja Gáivuona suohkan leat guokte gieldda logi gielddas Norggas, mat gullet sámegiela hálddašanguvlui Norggas. Dat mielddisbuktá dan ahte gielddas galget sámegiella ja dárogiella leat ovttaárvosaččat ja mearkkaša dan ahte buohkain lea riekti oažžut bálvalusaid sámegillii, dalle go váldet oktavuođa almmolaš ásahusaiguin. (Sámegiela hálddašanguovlu.)</p>
<p>Sámegiella lea unnitlogugiellan máŋgga sajis ja dáruiduhttima geažil erenomážit mearrasámeguovlluin rašes dilis. Dáid guovlluin giella lea gártan <em type="italic">áitatvuložin </em>. Áitatvuloš giela birra sáhtát lohkat kapihttalis 5.2. Vaikko vel dutkanguovlluin leat iešguđetlágan historjját, lunddolaččat servodagat leat earáláganat, sámegiela dilit leat iešguđetláganat, báikkit leat guhkkin nuppiin eret, de lean liikká válljen dáid báikkiid danin go dáin báikkiin sámegiella lea áiggiid mielde gártan unnitlogugiellan. </p>
<p>Danin go ieš barggan Isak Saba guovddážis, de lean oahpis maiddái Gáivuona Giellasiidda bargguide. Mu oainnu mielde giellaguovddážat symboliserejit servodaga dáhtu ealáskahttit (gč. <em type="italic">giellaealáskahttin </em>kap. 5.4) áitatvulošgiela. Sámedikki ulbmilin lea ahte sámegiella galgá gullot ja oidnot giellaguovddážiid doaibmaguovllus. Giellaguovddážiid árvvoštallanraporta čájeha ahte giellaguovddážat váikkuhit dasa ahte báikkálaččat sámegiella gullo ja oidno. </p>
<p>Árvaluvvo maiddái ahte sámegiella dain sajiin, gosa leat ásahan giellaguovddážiid, livččii sámegiella sakka rašit dilis giellaguovddážiid haga. (Nygaard ja earát 2012: 1, 7).</p>
<p>Giellaguovddážat rahčet giela árvvu loktema ovdii ja láhčet giellaarenaid báikkálaš dásis. Ná giellaguovddážiid rollan lea maiddái loktet ja doarjut <em type="italic">ođđahálliid </em>(gč. kap. 5.5 ođđahállit). Lei lunddolaš gulahallat giellaguovddážiin dán dutkamuša olis, sihke háhkandihte informánttaid ja maiddái oažžut dieđu sámegiela dili birra iešguđet báikkiin. </p>
<p>Vaikko vel suopman ii leatge guovddáš ášši dán dutkamušas, de lean dutkamuša dáfus oanehaččat čilgen dán guovtti gieldda sámegielaid sajádaga. Iešguhtege guovlluid sámegielat ja daid suopmanat áiggiid mielde leat meroštallojuvvon iešguđet ge láhkai.</p>
<p>Vuosttaš sámegiela professor Knud Leem, guhte orui Porsáŋggus ja Lágesvuonas gaskal 1725 ja 1729, čálii giellaoahpa ovttas sápmelaččain Anders Porsangeriin Porsáŋggu suopmana vuođul. Giellaoahpas son máinnaša ahte duottar- ja mearrasámegielaid gaskkas lei erohus.</p>
<p>Dán erohusa son čilgii dainna ahte mearrasámit dávjá orro vuonaid siste eaige deaivvadan nu ollu earáiguin go johttisápmelaččat. (Rydving 2013: 32.)</p>
<p>Sammallahti (1998: 6) fas juohká sámegielaid guovtti oassái: nuorta- ja oarjesámegielat.</p>
<p>Davvisámegiella gullá oarjesámegielaide ja nu Unjárgga ja Gáivuona suopmanat Sammallahti juogu mielde gulašedje oarjesámegielaide. Mearrasámegielaid suopmaniid Sammallahti (1998: 11) juohká fas golmma kategoriijai: oarje-, gaska- ja nuortamearrasuopmanat. Dán kategoriserema mielde Unjárgga suopman gullá nuortamearrasuopmanii. Gáivuona suopman fas gullá Durdnosa vuollesuopmaniidda.</p>
<p>Muhtun gálduin ja ovddit dutkamušain, mearrasámegiella lea maiddái gohčoduvvon riddosámegiellan (eaŋgalasgillii Coast Saami) (Rydving 2013: 36). Okta dákkár dutkiin lei</p>
<p>Jens Andreas Friis, guhte jugii davvisámegiela guovtti váldosuopmanii: duottar- ja riddosámegiella (dahje mearrasámegiella). Son jugii sámegielaid golmma váldojovkui ja juohke joavkkus leat mearrasámegiela suopmanat, mat sulastahttet dan guovllu sámegielsuopmaniid. (Rydving 2013: 36.) Unjárgga suopmanis leat čielga mearrasámegiela suopmana dovdomearkkat. Nu mo ieš gulan, de olbmot eai gohčot iežaset suopmana mearrasámegiellan. Iešalddis gieldda siskkobealde leat máŋggat suopmanat. Davábealde ássi olbmot <span type="quote">“várjjagastet”</span> ja sii geat orrot máttabeale vuona hállet rávttebeale suopmana. Dát leat hui báikkálaš namahusat iežas suopmanii ja máŋgasat oidnet iežaset suopmana masá dego eará sámegiellan, danin go dat spiehkkasit olu čálalaš davvisámegielas.</p>
<p>Inger Marie Gaup Eira (2003: 11) lea čállán sámegiela váldofága barggu Gáivuona dialevttain dahje suopmaniin. Su informánttat áddejedje sáni suopmana nu ahte dat lea jietna. Danin</p>
<p>Gaup Eira válljii geavahit iežas barggus tearpma dialeakta, ja danin mun maid dán dutkanbarggus válddán atnui dan tearpma dalle go čálán Gáivuona dialeavtta birra.</p>
<p>Gaup Eira jearahallamiin boahtá ovdan, ahte informánttat dávjá vástidedje ahte sii eai sihkkarit dieđe mo dadjet. Sivvan lei dat ahte sis <span type="quote">”ii leat rievttes sápmi”</span>. Gaup Eira oaivvilda ge ahte soaitá olbmot jurddašit ahte rievttes giella lea dat mii dávjá gullo almmolaš oktavuođain. Osku maid lea rievdadan Gáivuona dialevtta dađi mielde go olbmot leat johtagoahtán eanet ja sárdnealbmát leat sárdnidan iešguđet suopmaniin. Maiddái bivdomátkkiin olbmot deaivvadedje iešguđet báikkiid olbmuiguin ja válde mielde ođđa dadjanvugiid ja jietnademiid. Guovdageainnu boazosámit johte Gáivuonvággái ja</p>
<p>Skárfvággái. Gárásavvona boazosámit fas Olmmáivággái. (Gaup Eira 2003: 97.)</p>
<p>Olbmot maid leat náitaladdan giliid gaskka ja danin dialevttat leat maiddái seaguhuvvon. (Gaup Eira 2003: 98.) Gaup Eira (2003: 99) maid oaivvilda ahte mielde bilideamen dialevtta leat TV, Sámiradio, sámi aviissat, oahppogirjjit ja oahpaheaddjit, justa danin go Gáivuona suohkana dialeakta spiehkasta nu ollu čállingielas. Jus mediain ja skuvllain barget olbmot geat leat báikegottis eret, de seaillošii maiddái suopman. Gaup Eira maiddái cuiggoda unohis čilgehusaid govvet giela, mat mannet dialevttaid vuostá. Son oaivvildage ahte dákkár ovdamearkkat sáhttet dagahit ahte olbmot dovdet negatiivvalašvuođa iežaset suopmana ektui, ja nu eai hálit hállat iežaset giela. Gáivuona suohkana dialevttaide leatge váikkuhan áiggiid mielde eará suopmaniid hállit. Lean ádden ahte olbmuide sihke Gáivuonas ja Unjárggas iežaset guovllu dialeakta dahje suopman lea dehálaš. <em type="bold">4.1 Unjárgga gielda ja sámegiela dilli </em></p>
<p>Unjárgga gielda profilere iežas mearrasámi gieldan. Unjárgga gielda birastahttá siskkit</p>
<p>Várjavuona Nuorta-Finnmárkkus. Váldoealáhusat maŋimuš 100 jagiid leamašan ja lea ain boazodoallu, eanadoallu ja guolásteapmi. Unjárgga gielda juohká geográfalaččat rájáid</p>
<p>Deanu, Mátta-Várjjat ja Čáhcesullo gielddaiguin. Unjárgga gielddas lea guovttegielat álbmot, gos sámegiella ja dárogiella leat ovttaárvosaččat. (Unjárgga gielddasiidu 2017.) Jagis 2017 vuosttaš kvartálas leat gielddas 949 ássi. (SSB 2017)</p>
<p>Gieldda bajit ulbmil lea: nannet ja ovddidit sámegiela, kultuvrra ja identitehta. (Giellaplána 2017: 20) Gieldda dovdomearkan galgá leat aktiivvalaš doaibman sámegiela ja –kultuvrra ovdáneamis ja gaskkusteamis. Gielda oaidná ahte ná eanet mánát válljejit sámegiela skuvllas ja mánáidgárddis ja ahte sámegielat doaimmat lassánit. (Giellaplána 2017: 18–19.) Dán dutkanbargui Unjárgga gieldda giellaplána addá dehálaš dieđuid das, makkár guottut ja politihkálaš áigumušat gielddas leat. Giellaplána lea čállojuvvon sihke sáme- ja dárogillii.</p>
<p>Kárta 6. Unjárgga gielda (Norgeskartverk 2018)</p>
<p>Unjárgga gieldda maŋimuš sámi giellaplána lea gielddastivra dohkkehan 15.12.2017 čuovvovaš njealji jahkái. Plána ulbmilin lea nannet giellaovdáneami nu ahte gielda sáhttá fállat ássiide bálvalusaid guktui gillii. (Giellaplána 2017: 2.) Plána vuođuštuvvo sámegillii guoskevaš lágaide nu mo Sámeláhkii, mánáidgárddeláhkii, mánáidgárdde ođđa rámmaplánii, oahpahusláhkii, dearvvašvuođa- ja fuolahusbálvalusláhkii, pasienta- ja geavaheaddjevuoigatvuohtaláhkii, Sámedikki cealkámušaide sápmelaččaid sámegillii guoskevaš vuoigatvuođaid birra, Váibmogiella bargojoavkku cealkámušaide ja Unjárgga gieldda mearrádusaide ja njuolggadusaide giela ektui. (Giellaplána 2017: 6–20.)</p>
<p>Sámi Ealáhus- ja Guorahallan (SEG) čađahii iskkadeami jagis 2000, mii čájehii ahte 75% unjárgalaččain ledje sámegielagat. Sámi giellaráđđi lea dahkan iskkadeami 1997, mii čájehii ahte Unjárgga gieldda 114 bargiin 72% lea juogalágan sámegielgelbbolašvuohta. (Juuso 2009: 8.) Ođđasut dutkan sámegielgelbbolašvuođas Unjárggas gielddas ii leat dahkkon. Unjárgga gieldda Sámi giellaplánas (2017: 3) gielladilli árvvoštallojuvvo leat nu, ahte eanáš gieldda ássiin lea sámi duogáš ja ahte badjel bealli sis hállet dahje áddejit sihke sámegiela ja dárogiela. Liikkáge sámegiela hállet eanemusat vuorrasat olbmot, sii geat leat badjel 50 jagi.</p>
<p>Unjárggas ii leat dábálaš ahte nuoraid gaskkas sámegiella lea beaivválašgiellan.</p>
<p>Dáruiduhttima váikkuhusaid boađusin lea ahte otne leat ain ollu vánhemat, geat rahčet dan geažil. Dáruiduhttima váikkuhusaid boađus lea maid ahte stuorra oassi ollesolbmuin áddejit, muhto eai hála sámegiela. Danin gieldda giellaplánas árvvoštallojuvvoge ahte gaskal 60–70 % gieldda álbmogis leat guovttegielagat. Dat mearkkaša ahte sii áddejit ja hállet sihke sámegiela ja dárogiela ja ahte stuorámus oassi guovttegielagiin leat sin gaskkas geat leat badjel 40 jagi ja vuollil 20 jagi. Dárogiella ain vuoitá sámegielat mánáid ja nuoraid gaskkas. Sii válljejit dárustit gaskaneaset vaikko leatge leamašan sámegielat mánáidgárddis ja vázzet skuvlla sámegielat luohkáin. (Giellaplána 2017: 3.)</p>
<p>Unjárgga gielddastivra cealká Váibmogiella gulakuddamis ahte gielda lea positiiva dasa ahte stáhta čielggada sámegillii guoskevaš láhkaásahusaid, doaibmabijuid ja ortnegiid. Gielda oaidná dárbbu ovdánahttit fálaldagaid ja organiseret daid buorebut. Gielda maiddái oaidná ahte gieldda giellaguovddáš lea stuorra veahkkin giellabarggus. Gielda maiddái sávvá eanet giellaresurssaid mánáidgárdái ja skuvlii daningo dáid ásahusaid gielda oaidná dehálažžan sihke giela oahppama ja geavahusa dáfus. Gielda maiddái bajida dan ahte olmmoš gulahallá buoremusat iežas gillii ja danin maiddái lokte dulkoma ja dulkonoahpu dehálažžan nu ahte pasienttaid gulahallat sámegillii dorvvastuvvo. (Giellaplána 2017: 14–15.) <span type="quote">“Jus Unjárga maiddái boahtte áiggis galgá leat ealli mearrasámi servodat, gáibiduvvo ahte buot gieldda doaimmat, skuvllat ja mánáidgárddit oktan gieldda ássiin leat diđolaččat iežaset ovddasvástádussii nannen dihte sámegiela. Nu leage dehálaš ahte buohkat leat mielde ovdánahttimin mearrasámiid giela ja kultuvrra birrasa.”</span> (Giellaplána 2017: 18.) Dát sitáhta galgá leat vuođđun doaibmabijuide gielddas, maid gieldda doaimmahusat galget ráhkadit.</p>
<p>Doaibmabijuid ulbmiljoavkun leat gieldda ássit ja bargit. Sierra leat namuhuvvon vel mánát ja nuorat. (Giellaplána 2017: 21–25.) Dan sáhttá dulkot nu ahte mánát ja nuorat leat erenomážit vuoruhuvvon gieldda doaibmaplánas. Nu mo ovdamearkka dihte nannet sámegielat skuvlaastoáiggefálaldaga, leaksoveahkki ja eará prošeavttat mat gullet skuvlii ja mánáidgárdái. (Giellaplána 2017: 14–15.)</p>
<p>Nana bealit Unjárgga gielddas sámegiela ektui leat erenoamáš, nana mearrasámi kultuvra ja giella, gielddabargiid sámegiellagelbbolašvuohta lea oalle buorre, sámegielat mánáidgárdi, sámegiella ja kultuvra buot vuođđoskuvlla ohppiide, stuorra oassi olbmuin áddejit sámegiela muhto eai hála. Olbmot maid leat positiivvalaččat sámegiela ektui. Gielddas maid lea giellaguovddáš mii váikkuha ollu sámegiela ovdáneapmái. (Giellaplána 2017: 4.)</p>
<p>Fuones beallin namuhuvvojit ahte leat uhcán olbmot geat máhttet čállit sámegiela, ja ahte gieldda hálddahusbargiin uhcán lea čálalaš gelbbolašvuohta. Gielda maiddái ii čalmmustahte doarvái sámegielgelbbolašvuođa dalle go almmuha virggiid. Mánáid- ja nuoraid bálvalusain leat uhcán bargit geain lea sámegielgelbbolašvuohta. Gávdnojit uhcán arenat gos mánát ja nuorat besset sámástit. Sámegieltearpmaid kárten ii leat ollislaš. Maiddái báikkálaš máidnasat ja muitalusat eai leat buot vurkejuvvon. (Giellaplána 2017: 5.)</p>
<p>Unjárgga gieldda bajásšaddanguovddáš, Oahppogáldu, fállá oahpahusa sihke sáme- ja dárogillii sihke mánáidgárddis ja skuvllas. Oahppodirektoráhta statistihkas ii njuolgut gávdno diehtu sámegielagiid birra. Doppe leat čilgejuvvon olles ohppiidlohku ja dárogielat ohppiidlohku. Gitta skuvlajahkkái 1994–95 leat buot oahppit merkejuvvon dárogiellagin.</p>
<p>Easkka dan maŋŋá gávdnojit logut maid mielde sáhttá dulkot man ollusat sullii leat leamaš sámegielat luohkáin. (GSI 2018) Danin lean namalassii dulkon statistihka nu ahte dat oahppit, geain ii leat dárogiella leat sámegielagat. Dát bohtosat maid mun ovdanbuvttán dás eai leat danin áibbas luohtehahtti muhto addet goit juogalágan gova, man gallis leat leamaš sámegielat luohkáin maŋimuš logiid jagiid.</p>
<p>Mu rehkenastinvuogi mielde muhtun jagiin nu mo 1996–1997 livčče olles 32 oahppi sámegiellaga 77 oahpis, mii mearkkaša ahte lagabui 42% ohppiin livččejit sámegiellagat. Jagi maŋŋá lea ohppiidlohku 99 mas sámegielat ohppiid lohku 27, mii lea sullii 27% olles logus. (GSI 2018.) Mii leš lea sivvan dasa ahte lea nu stuorra erohus ohppiidlogu merkemis? Dát sáhttá leat eahpesihkkarvuohta das, mo merket ohppiid giela dahje eará sivat. Illá jáhkán sivvan sáhttá leat sámegielat ohppiidlohku duohtavuođas. Danin gávnnahin ahte rehkenasttán sámegielat ohppiidlogu gaskameari jagis 1996 rájes gitta 2017 giđa rádjái. Boađusin lei ahte dán 11 jagi áigge Unjárgga gieldda vuođđoskuvllas 1.–10. luohkáin lea gaskamearalaččat 28% ohppiin leamaš sámegiella vuosttašgiellan.</p>
<p>Go geahččá guovtti maŋimuš skuvlajagi ohppiidlogu, de dasge oaidná juo stuorra erohusa mo vánhemat válljejit mánáide oahpahusgiela. Unjárgga oahppogálddus leat jagis 2017 giđđat 30 oahppi, geain lea sámegiella vuosttaš giellan. Olles skuvllas leat oktiibuot 98 oahppi. (GSI 2018.) Dat mearkkaša dan ahte 31% ohppiin lea sámegiella vuosttaš giellan jagis 2017.</p>
<p>Skuvlajagis 2017–2018 olles oahppiidlohku lea 101 ja dán logus sámegielat luohkáin leat 35 oahppi (GSI 2018). Dat mearkkaša dan ahte Unjárgga oahppogálddus sámegielat luohkáin leat oahppit lagabui 35% giđđat 2018. Dát logut čájehit positiivvalaš trenda vánhemiid gaskkas, geat válljejit mánáidasaset sámegiela vuosttaš giellan skuvllas.</p>
<p>Sáhttá dáid dieđuid ja loguid vuođul dadjat ahte Unjárggas sámegiela geavaheddjiid lohku lea goit ge buorre. Maiddái Váibmogiella (2016: 61) lávdegoddi lea evttohan ahte Unjárgga gielda gullá <em type="italic">giellaseailluhan gieldan </em>ovttas Guovdageainnu suohkaniin, Kárášjoga ja Deanu gielddaiguin. Giellaseailluhangielddain oaivvilda lávdegoddi dan ahte gielddas lea doarvái sámi giellagelbbolašvuohta ja sáhttá lohkat ahte sámegiella lea ollislaš ja servodatguoddi giellan. Dat sámegiella mii gielddas lea geavahusas, galgá leat hálddašangiellan. Unjárgga gielda lea hui duđavaš ja positiivvalaš dasa ahte lea válljejuvvon giellaseailluhangieldan ja oaidná ahte dát addá eanet vejolašvuođaid nannet giellageavaheami. Seammás vuordámušat </p>
<p>Sámedikki ektui lassánit ruhtadeami ektui. (Gielddastivra 2017: 9.) <em type="bold">4.2 Gáivuona suohkan ja sámegiela dilli </em></p>
<p>Gáivuona suohkan lea Ivgovuona oalgevuotna Davvi-Romssas. Suohkanis leat rádji</p>
<p>Omasvuona suohkanii oarjelulábealde, Ivgu suohkanii oarjjábealde, Ráissa suohkanii davábealde, ja Enodaga suohkanii Suomas lulábealde. (Gáivuona gielddasiidu 2018.) Jagi 2017 goalmmát kvártalas Gáivuona suohkanis orro 2134 olbmo. Vuordimis lea ahte</p>
<p>Gáivuonas unnu ássiidlohku áiggiid mielde. (SSB 2018: Gáivuotna.) Árbevirolaččat olbmot leat sihke guolástan ja bargan eanadoaluin. (Johansen 2009: 4) Gáivuona suohkana višuvdna lea: <span type="quote">“Gáivuona suohkan galgá leat eleš ja ealli servodat, mii addá ássiide dorvvu dovddu ja buori eallináiggi, mii vuođusduvvo min iežamet kultuvrii ja árbevieruide.”</span> (Tospråklighetsplan 2017: 5)</p>
<p>Kárta 7. Gáivuona suohkan. (Norges kartverk 2018)</p>
<p>Johansen (2009: 4) govvida Gáivuona historjjá erenoamážžan gielalaččat ja etnalašvuođa ektui. Kveanaid (Friis gohčodii <span type="quote">“finne”</span>) fárren olles Ivgovuona guvlui lei dábálaš muhto jagis 1830 fárren lassánii mealgat. Jagis 1860 fárrejedje eanet kveanat guvlui. Sivvan fárremiidda lei jáhkkimis go Suomas lei stuorra eanadoallokátastrofa. Suomagiella leavai eanet ja eanet ja ii dušše váikkuhan dárogillii muhto maiddái sámegillii. (Richter-Hanssen 2004: 48–49.)</p>
<p>Veahá maŋŋá álggahuvvui stáhta dáruiduhttináigi, danin go suopmelaččaid fárren vásihuvvui uhkkin Norgga easkka ásahuvvon nášunálastáhtii. Dat mielddisbuvttii ahte guovllu sámegiella maiddái gárttai gillát.</p>
<p>Dáruiduhttináigi dagahii ahte guovllu sámegiella ii gullon. Gaup Eira (2003: 98–99) okta informánttain muitala, ahte sii hálle dušše sámegiela ruovttus, muhto giella bázii go manne skuvlii. Go bohte fas ruoktot, de lei lunddolaš fas hállat sámegiela. Seammá informánta muitala ahte go ledje máilmmis jođašeamen ja deaivvadedje oahpes olbmuiguin, de lávejedje dárustit. Jus deaivvadedje muhtimiin gii sámástii, de lávejedje heahpanit. Okta informánta maiddái muitala ahte mánáide sii gal eai leat oahpahan sámegiela.</p>
<p>Rasmussen (2005: 91) čállá ahte Gáivuonas lei sámegiella váldogiellan 1860:s. Nu mo árabus ge lean čállán, de 1930-jagi álbmotlohkamis Gáivuonas ledje 1149 sápmelačča, geaid ruovttugiellan lei sámegiella. Rasmussen joatká ahte giellamolsun (loga giellamolsun kap. 5.1) lea álggahuvvon jagis 1930 ja joatkašuvvan jagis 1970.</p>
<p>Go Gáivuona suohkan jagis 1992 šattai oassin sámegiela hálddašanguovllu, de dat dagahii ahte dáruiduhttinproseassaid birra galggai hállat jitnosit. Lei áigi gávdnat iežas mearrasámi identitehta. Máŋgga vuorráset olbmui dát lei váttis. Sii ledje juo hárjánan dáčča árvomáilbmái ja vásihan sihke gielalaš ja kultuvrralaš rievdama. Áddemis lei sidjiide váttis dohkkehit fas rievdadit iežaset identitehta ja dán háve minoritehtakultuvrii. Muhtin olbmot báhčaledje gieldda geaidnogalbbaid, main lei gieldda sámegielat namma. (Johansen 2009: 5.) Mediat čalmmustahtte ášši ja konflivttaid mat badjánedje ášši olis. <span type="quote">«Gilážat ja bearrašat háddjánit, vánhemat ja mánát váldojuvvojit eret skuvllain, sámegielat geaidnogalbbat báhčaluvvojit»</span> Dákkár drámahtalaš sániiguin, duođalaš jienain álggaha dárogielat Brennpunkt doaimmaheaddji prográmma. Sii leat galledan Gáivuona suohkana. (Brennpunkt 2001) Dokumentára prográmmas guovddážis leat sámegillii gullevaš áššit.</p>
<p>Prográmmas bohtet ollu iešguhtege lágán dovddut, mat gusket gillii ja identitehta ohcaleapmái.</p>
<p>Muhtin olbmuide lea čuohcan dat go gielda lea oassin sámegiela hálddašanguovllus ja danin ferte čuovvut lágaid mat gusket sámegillii. Dán sivas muhtin olbmot sirde mánáideaset eará mánáidgárddiide, earát fas báhčaledje sámegielat geaidnogalbbaid. Muhtin sápmelaččat sáhtte gohčodit sin geat ledje ohcaleamen identitehtaset plastihkkásápmelažžan. Giela maid ii galgan hállat jus ii máhttán. <span type="quote">“Dál buohkat áigot hállat sámegiela, vaikko eai máhtášiige, ja áigot leat sápmelaččat”</span> (Brennpunkt sullii 7min49s buohta)</p>
<p>Govva 2: Báhččojuvvon geaidnogalba Gáivuonas.</p>
<p>Jagis 1994 Gáivuona suohkanii ásahuvvui giellaguovddáš sivas go kultuvra ja giella lei jávkagoahtán. Giellaguovddáš ásahuvvui Olmmáivággái, gos giella lei nannoseamos olles suohkanis. (Nygaard ja earát 2012: 10, 25.) Rasmussen (2005) čállá ahte jagis 2000 hálle 486 olbmo sámegiela bures dahje oalle bures, dahje čuvvo sámegiela oahpahusa skuvllas ja mánáidgárddis beaktilis málliid mielde Gáivuona suohkanis. Dáid sámegiellagiin ledje eanáš olbmot áhkuid ja ádjáid agis, go olbmuin, geain sáhttet leat smávvamánát.</p>
<p>Jagi 2012 rádjái ledje badjel 300 olbmo čuvvon guhkebuš giellakurssaid, maid giellaguovddáš lágidii. Sihke suohkanhálddahusa bargit ja politihkkárat deattuhit ahte giellaguovddáš lea dehálaš ásahus Gáivuonas. Sin oainnu mielde giellaguovddáža haga servodat ii livčče vel joavdan dan dássái mas dál leat sámivuođa dohkkeheames. (Nygaard ja earát 2012: 28). Dát čájeha dan ahte Gáivuona olbmuin ja politihkkáriin lea beroštupmi sámegillii ja -kultuvrii.</p>
<p>Gáivuona suohkanis lea guovttegielalašvuođa plána. Dan ulbmilin lea nannet ja buoridit fálaldagaid mat ovddidit ja áimmakuššet sámegiela ja –kultuvrra. Dát fátmmasta gielddalaš doaimmahusaid nu mo mánáidgárddi, skuvlla, dearvvašvuođasuorggi ja hálddašeami. (Tospråklighetsplan 2017: 3.) Konkrehta doaibmabijut sámegiela ektui eai olus leat čállojuvvon plánii. Konkrehta doaibmabijut leat earret eará ahte gáhtat, geainnut, báikkiid ja visttiid namahusat galget nammaduvvot báikkálaš namahusaid mielde juogo sáme- ja dahje kveanagillii. Plána maiddái lokte áššin háhkat sámegielat bargiid ja nanosmahttit ovttasbarggu gaskal gieldda ja Sámi Allaskuvlla. (Tospråklighetsplan 2017: 6–7)</p>
<p>Giellamolsuma (loga eanet <em type="italic">giellamolsuma </em>birra kap. 5.1) dihte eatnášiin ruovttugiellan lea dárogiella. Dát dagaha dan ahte gielddas lea váttis fállat bálvalusaid sámegillii ja sámegiella oidno ja gullo uhcán gielddalaš doaimmain. Dasa lassin biddjojit uhcán návccat háhkat sámegielat olbmuid gielddalaš bargguide ja sámegielat gelbbolašvuohta lea rašes dilis. (Tospråklighetsplan 2017: 7.) Rasmussen (2005: 92) gohčoda Gáivuona suohkana sámegielat bargomárkana uhccin juo 13 jagi dassái. Sámegielat bargosadjin dalle son namuhii skuvllaid, mánáidgárddiid, gielddahálddahusa ja giellaguovddáža. </p>
<p>Guovttegielalašplána lokte báikkálaš giellaguovddáža, Gáivuona Giellasiidda, lassiresursan gielddas olles álbmogii Gáivuonas. Gáivuona Giellasiida earret eará lágida giellakurssaid, veahkeha giellafágalaš bargguin, dulko ja jorgala ja fállá giellabálvalusaid gielddalaš ossodagaide ja kulturdoaimmaide ja maiddái báikkálaš fitnodagaideja servviide. Dasa lassin maiddái dorjot mánáidgárddi ja skuvlla fálaldagaiguin mat dorjot giela. (Tospråklighetsplan 2017: 8.)</p>
<p>Váibmogiella (2016: 61) lávdegoddi lea namuhan <em type="italic">giellaealáskahttinsuohkaniid </em>iežaset raporttas, mas okta dain lea Gáivuotna. Giellaealáskahttinsuohkaniin oaivvilda lávdegoddi suohkaniid/gielddaid gos dárbbašuvvojit sámegielaid ealáskahttindoaimmat. Gielda ieš dadjá ahte jus Gáivuonas sámegiella galgá leat ealli giella boahtteáiggis, de lea dehálaš ahte mánát ohppet giela mánáidgárddis ja vuođđoskuvllas. Dasa lassin maiddái eará bálvalusat ja sámegielat arenat fertejit nanosmahttojuvvot vai giella ealáska. (Tospråklighetsplan 2017: 3.) <em type="bold">5. Teoriija ja doahpagat </em></p>
<p>Dáruiduhttin lea duogážin dasa ahte lea dáhpáhuvvan <em type="italic">giellamolsun </em>. Giellamolsuma geažil sámegiella lea gártan unnitlogugiellan báikkiin, gos dat árbevirolaččat leat leamaš dolin váldogiellan, nu mo Gáivuonas ja Unjárggas. Giella lea dáruiduhttima ja giellamolsuma dihte gártan <em type="italic">áitatvuložin </em>. Go giellamolsun lea juo dáhpáhuvvan, giella lea unnitlogugiellan ja áitatvuloš, de olbmot guhte háliidit oahppat sámegiela fertejit geavahit olu návccaid oahppat giela. Dát olbmot leat mielde <em type="italic">jorgalahttimin </em><em type="italic">giellamolsuma. </em>Danin maiddái <em type="italic">giellaekologiija </em>badjána dehálaš doaban, go áitatvuloš giellaoahppamis leat máŋga beali mat sáhttet váikkuhit giellaoahppamii. Dát olbmot guđet háliidit geavahit nu olu návccaid ja áiggi oahppat áitatvulošgiela, leat mielde <em type="italic">giellaealáskahttimis. </em>Sii, geat leat mielde giellaealáskahttimis persovnnalaš dásis dan láhkai ahte oahpahallet hállat sámegiela, leat <em type="italic">ođđahállit. </em>Dáid doahpagiid geahččalan čilget dán kapihttalis ja makkár mearkkašumi mun attán daidda dán dutkanbarggus <em type="italic">. </em><em type="bold">5.1 Giellamolsun ja giellamolsuma jorgalahttin </em></p>
<p>Tearbma <em type="italic">giellamolsun </em>boahtá eaŋgalasgielat sánis <em type="italic">language shift. </em>Tearbma geavahuvvo čilget dan dili go olbmot heitet hállamis ovtta giela mánáidasaset ja ná giella ii šat sirdás buolvvas bulvii seammáláhkai go ovdal. (Rasmussen 2005: 11.) Dábálaččat lea nu ahte servodatdilli lea dat mii lea vuođđun dasa ahte giellamolsun dáhpáhuvvá. Ovttaskas olbmos ii leat kontrolla das mii dáhpáhuvvá. (Hyltenstam ja earát 1999: 46.) </p>
<p>Giellamolsun dáhpáhuvvá dásiid mielde iešguđetge domeanain dahje giellaareanain.</p>
<p>Dábálaččat giellamolsun lea ollislaš golmma sohkabuolvva badjel. (Pasanen 2015: 34.)</p>
<p>Johansen (2009: 32) čállá ahte Olmmáivákkis leat máŋga ovdamearkka, gos bearraša eatnis ja/dahje áhčis lea sámegiella eatnigiellan muhto mánát leat bajásšaddan ovttagielagin, dárogielagin. Dáin bearrašiin giella lea molsašuvvan dušše guovtti buolvva áigge.</p>
<p>Sámi dutkit nu mo Rasmussen (2013: 16) ja Pasanen (2015: 34) geavaheaba Einar Haugena (1953) málle ovdamearkan čilget giellamolsuma unnitlogugielas majoritehtagillii. Govvosis mii lea dás vulobealde A govvida olbmo gii máhttá dušše ovtta giela. A dahje a dán govvosis lea unnitlogugiella. Ab čilge dan ahte A-giella lea nannoset og b-giella. AB govvida dan ahte dán buolvvas olmmoš máhttá sihke A ja B giela seammá bures. aB buolva govvida dan ahte</p>
<p>B-giella vuoitá ja a-giella, mii lea unnitlogugiella, ii leat šat nu nanus. Viđát buolva ii máhte eará og B-giela.</p>
<p><em type="bold">A – Ab – AB – aB – B </em></p>
<p>Aikio-Puoskari (2016: 11) čállá ahte giellamolsuma dihte sámi servošis leat ollu olbmot, geain sámegiela geavaheapmi ja sin iežaset giela ovdáneapmi lea boatkanan jo mánnávuođas ja olbmot, geat eai leat oahppan sogaset álgogiela ollenge. Son maiddái čalmmustahttá giellageavaheami váttisvuođa dalle go olbmot váldet eatnigielaset ruovttoluotta. Giela geavaheapmi sáhttá leat šielmmáid duohken. Sámásteapmi dakkár olbmuin, geainna lea hárjánan hállat riikka majoritehtagiela, sáhttá orrut váttis ja eahpelunddolaš, vaikko goabbáge oassebealli máhtášii giela bures.</p>
<p>Sámi dutkit leat čállán dan birra mo sámit geahččalit guozahit dahje eastadit giellamolsuma ja baicce <em type="italic">jorgalahttit </em><em type="italic">giellamolsuma </em>. Giellamolsuma jorgalahttima birra lea earret eará Joshua </p>
<p>Fishman (1991) čállán girjjis <em type="italic">Reversing language shift. </em></p>
<p>Rasmussen (2013: 17) govvida giellamolsuma jorgalahttima Haugen málle mielde nu ahte go unnitlogugiella A sáhttá leat juo jávkan dahje dat ii leat gievrras ovtta buolvvas, de boađusin sáhttá leat ahte boahttevaš buolvvain giella sáhttá šaddat seammá gievrrasin go majoritehtagiella. Dalle buolvvaid gaskasaš giellamolsun ja giellamolsuma jorgalahttima sáhttá govvet ná:</p>
<p>Juogo: <em type="bold">A – Ab – aB – B – aB – AB </em></p>
<p>Dahje: <em type="bold">A – Ab – aB – B – AB </em></p>
<p>Dahje: <em type="bold">A – Ab – aB – AB </em></p>
<p>Dahje: <em type="bold">A – Ab – AB </em></p>
<p>Giellamolsun lea duogážin dasa ahte dán dutkanbarggu informánttat leat gártan dan dillái, ahte sin eallimis eanet dahje uhcit dárogiella lea váldogiellan sihke indiviida-, joavko- ja servodatdásis. Olbmot, geat leat searvan dán dutkamuša jearahallamii, leat ieža juogo aB dahje B sohkabuolvvas. Jearahallamiin bohtet čielgasit ovdan, mo giellamolsun sin bearrašiin lea dáhpáhuvvan ja mo giella lea sirdásan čuovvovaš sohkabuolvvaide. <em type="bold">5.2 Áitatvulošgiella ja gielladili árvvoštallan </em></p>
<p>Áitatvulošgiela eai hála máŋggas ja giella lea dávjá dulbmojuvvon ja ii nu oidnosis.</p>
<p>Áitatvulošgielaoahppan ii leat seammá álki, go ovdamearkka dihte mannat Spániai ja oahppat hállat goitge muhtin muddui spánskkagiela moatti mánus. Áitatvulošgielaoahppan gáibida eanet alddis ja giellaoahppanproseassa eaktuda alddis dárkilis diđolašvuođa ráhkadit giellaoahppanbirrasa. Máŋgga sajis giellaarenaid ferte ieš gávdnat ja háhkat alcces ja dan dihte lea eanet gáibideaddji giellaoahpahallái.</p>
<p>Leat ráhkaduvvon iešguđet typologiija- ja fáktorlisttut, maid mielde sáhttá vihkkehallat gielladili ja giela áitatvulošvuođa. Jon Todal (2007: 201–202) namuha ahte dákkár listtut sáhttet leat ávkin guorahallat ovdamearkka dihte, man áitatvuloš giella lea, dahje maid berre dahkat vai sáhttá buoridit gielladili ovddežis. Son čilge ahte Joshua Fishman ja UNESCO skálat leat várra eanemus geavahuvvon, vaikko duohtavuođas daid ii leat álki geavahit dutkanreaidun.</p>
<p>Fishman skálas leat gávcci ceahki, daid son gohčoda <em type="italic">Graded Intergenerational Disruption </em></p>
<p><em type="italic">Scale </em>, mas dávjá geavahuvvo oanádus GIDS. Vearrámus dássi álgá ceahkis gávcci, mii govvida dili nu ahte giela hállet dušše muhtin boares olbmot, geat eai leat sosialalaččat šat nu aktiivvalaččat. Dásiid mielde gielladilli ealáska dassážii go giella gullo ja geavahuvvo juohke dásis. Maiddái bajitdási oahpahusas ja hálddahuslaččat giella geavahuvvo ja giella gullo mediain. (Fishman 1991: 88–111.) Rasmussen (2013: 20) govvida Fishman cehkiid ráidalassan maid ferte goargŋut, jos áigu olahit buoret gielladili. Ollu giellasosiologalaš dutkamušat leat vuođđuduvvon Fishman dutkamušaide. Dát dutkamuš ii vuođđuduvvo su teoriijaide muhto geavahan goitge tearpmaid maid son lea ráhkadan. </p>
<p>UNESCO fáktorat leat oktiibuot ovcci juohke fáktora giela áittadási árvvoštallojuvvo skálain 0-5, mas 0 lea fuonimus ja 5 buoremus (Pieski 2016: 8.) Rasmussen (2013: 23) lea jorgalan</p>
<p>UNESCO giela áittadási árvvoštallama ovcci fáktora sámegillii ná: 1. buolvvaidgaskasaš giellasirdáseapmi, 2. giela hálliidjoavkku oppalaš sturrodat, 3. hálliid joavkku sturrodat iežas álbmoga gaskkas, 4. treanddat dálá giellašiljuid giellageavaheames, 5. ođđa giellašiljuid ja media vuostáiváldin, 6. giellaoahpu ja lohkan- ja čállinoahpu materiála, 7. ráđđehuslaš ja ásahuslaš doaladumit ja politihkka, 8. servodaga lahtuid doaladumit iežaset giela hárrái ja 9. dokumentašuvnna šlájat ja dárbbut. (UNESCO 2003: 7–16.)</p>
<p>Grenoble ja Whaley (2006: 4) čálliba ahte dán listtus ii galgga sirret dáid osiid, danin go buot osiin leat váikkuhusat nuppiide. UNESCO áššedovdiid joavku maid čielgasit buktá ovdan dan ahte ii leat vejolaš ovdanbuktit giela eallinvuoimmi dušše ovtta fáktora vuođul. Dát fáktorat ovttas leat erenomáš geavatlaččat go galgá geahčadit giela ollislaš dili. (UNESCO 2003: 7.)</p>
<p>Pasanen (2015: 356) iežas nákkosgirjjis rahpasit kritisere UNESCO reaidduid gávnnahit man áitatvuloš giella lea, danin go dát vuohki goit ii heive anárašgiela dili árvvoštallamii. Dát sivas go dát reaidu gáibida guođđit eret ovttaskas dáhpáhusaid ja geahččat dušše stuorra váldolinnjáid. Pasanen gažada dákkár reaiddu ávkkálašvuođa anárašgiela dutkamis, justa danin go giellasearvvuš lea unni, giella lea leamaš garrasit áitatvuloš ja dasto fas nannosit ealáskahtton. Son jurddaša ahte dákkár reaiddu geavaheapmi árvvoštallat nu mo anárašgiela gielladili dagaha ollu váttisvuođaid, danin go giellamolsuma jorgalahttin aspeakta váilu oalát. (Pasanen 2015: 62–63.) Danin dán dutkamušas ferten hui obbalaččat čuvgehit gielladiliid</p>
<p>Unjárggas ja Gáivuonas, mat leat mu masterbarggu dutkanguovlun.</p>
<p>Hyltenstam, Stroud ja Svonni (1999: 52–88) leat ráhkadan fáktorlisttu, man sii geavahit ieža sámegiela dili dutkamii Ruoŧas. Dán fáktorlisttus leat golbma dási. Magga (2000: 8) lea jorgalan dáid dásiid davvisámegillii ná: <em type="italic">servodatdássi, joavkodássi </em>ja <em type="italic">indiviidadássi </em>. Dán dutkanbarggu váldoáššin lea geahčadit indiviidadási giellaválljejumiid. In sáhte liikká sirret servodat- ja joavkodási fáktoriid eret oalát, daningo servodatlaš ja lagasbirrasa olbmot váikkuhit dasa, mo olmmoš beassá geavahit giela. Vaikko vel dán barggu váldoáššin ii leat ge dutkat gielladili, de oainnán dehálažžan čuvgehit muhtin muddui gielladili Unjárgga gielddas ja Gáivuona suohkanis. Gielladilli han čuohcá ovttaskas olbmui ja su vejolašvuođaide beassat geavahit giela ja dan bokte maiddái giellaoahppamii. Dat maiddái boahtá čielgasit ovdan jearahallamiiguin. Olles sámi servodaga ja báikkálaš gielladilli čuohcá olbmuid dovdduide ja nu maiddái moktii geavahišgoahtit giela. </p>
<p>Buot buohkanassii Hyltenstam, Stroud ja Svonni fáktorat leat 18. Servodatdássái gullevaš fáktorat leat čieža. Servodatdásis guovddážis leat politihkka, stuorraservodaga jurdagat giela birra, gillii guoskevaš láhkaásahusat, mo láhka čuovvuluvvo, sosiokultuvrralaš norpmat, ekonomalaš fáktorat nu mo bargu ja ealáhusat, ja vel skuvlejupmi. (Todal 2007: 202.)</p>
<p>Hyltenstam, Stroud ja Svonni (1999: 47) čálletge ahte minoritehtajoavkkuin lea uhcit vejolašvuohta doalahit gielaset jus sis lea stigmatiserejuvvon identitehta servodagas, uhcán lágalaš vuogit olahit iežaset mihttomeriid dahje jus orrot servodagas, gos lea assimilerejuvvon ideologiija ja nu gártet eahpedásseárvui stuorraservodaga ektui.</p>
<p>Dáid fáktoriid oktavuođas Magga (2000: 9-10) čállá earret eará dáruiduhttináiggi ideologiijaid ja daid váikkuhusaid birra dalá Norgga ráđđehussii ja sin mearridemiide ja ahte dat ain čuhcet otná beaivvi politihkkii. Son lokte giellalágaid ásaheami dehálažžan sámegiela ovddideami oktavuođas. Lágaid oktavuođas son goitge čállá ná: <em type="italic">"Buoremus giellagáhtten lea oainnat </em><em type="italic">giela duohta geavaheapmi." </em>Dán mun dulkon nu ahte lágat leat dehálačča ja galget leat mielde láhčimin saji sámegiela geavaheapmái, muhto liikkáge leat ieža olbmot dehálepmosat vai giella geavahuvvo. Ovttaskas olbmo rahčamuš geavahit giela lea dehálaš. </p>
<p>Hyltenstam, Stroud ja Svonni joavkodási fáktorat leat oktiibuot ovcci. Dáid fáktoriid guovddážis leat giellageavahanguovlluid sturrodat, earret eará olmmošlohku areála dáfus.</p>
<p>Okta fáktor lea gielladilli, mii sisttisdoallá máŋga vuollefáktora. Dat čájeha ahte dát oassi lea bures gokčojuvvon ráhkadan fáktorlisttus. Eará fáktorat dán dásis leat heterogenitehta, ealáhusat, etnisitehta, siskkáldas organiseren, institušuvnnat, mediat ja kultuvrralaš oinnolašvuohta. (Hyltenstam &amp; earát 1999: 48.)</p>
<p>Hyltenstam, Stroud ja Svonni (1999: 50) muittuhit ahte seamma láhkai, go ovddit ge joavkku fáktorat, sáhttet leat mielde váikkuheamen iešguđet láhkai. Dat sáhttet leat mielde doarjumin giela ovdáneami dahje váikkuheamen dasa ahte dáhpáhuvvá giellamolsun. Obbalaččat sáhttá goittotge dadjat ahte jus joavkkus lea bures huksehuvvon siskkáldas organiseren, iežas institušuvnnat ja media lea stuorát vejolašvuohta doalahit gielaset. Siskkáldas organiserema oktavuođas Magga (2000: 15) lokte ge ovdan earret eará Sámedikki ásaheami.</p>
<p>Jus rehkenastá buot vuollefáktoriid fárrui, de fáktorat leat oktiibuot 41. Dušše guokte fáktora dain leat indiviidadásis. Dat leat giellaválljen ja sosialiseren. "Oaidná dalán ahte Hyltenstam,</p>
<p>Stroud ja Svonni modeallas servodat- ja joavkodási fáktorat lea buorebut ovdánahttojuvvon, go indiviidadásis." (Todal 2007: 204.) Todal dás buktá ovdan seammá jurdaga go mii mu millii bohciida, fertejit leat eanet fáktorat mat guoskkahit indiviida dási. Diehttelasat servodat, biras ja olmmošjoavkkuin leat stuorra váikkuhusat dasa, ahte olmmoš oahppá sámegiela.</p>
<p>Muhto jáhkán ahte gávdnojit maiddái oktasaš fáktorat indiviida dásis. Danin iežan masterbarggus lean deattuhan jearahallamis olbmuid iežas válljejumiid. Jáhkán nannosit ahte olbmuin leat maiddái indiviidadásis muhtun oktasaš fáktorat, mat leat dagahan ahte leat hállagoahtán sámegiela almmá ahte eahpidan birrasa ja servodaga váikkuhusaid sámegiela oahppamis. <em type="bold">5.3 Giellaekologiija </em></p>
<p>Giellaekologiija guovddážis lea ahte giellageavaheaddji ja giellabiras laktásit oktii ja čájehit goappát beali áššis. Giella lea servodaga gulahallangaskaoapmi, gos sihke hálli ja biras leat dehálačča. Einar Haugen (1972: 325) lea čilgen giela ekologiija nu ahte dan hábmejit olbmot, geat leat oahppamin giela, sii geat geavahit giela ja sii geat viidáset fievrridit giela earáide.</p>
<p>Tove Skutnabb-Kangas ja Robert Phillipson (2008: 1) čálliba ahte máŋggat gielladutkit gohčodit giellaekologiija maiddái <em type="italic">konteakstan </em>dahje <em type="italic">giellabirasin. </em>Soai čálliba ahte giellaekologiija čilge gielaide guoskevaš áššiid mat leat laktásan sosiolingvistihkkii, skuvlejupmái, ekonomalaš ja politihkalaš guoskevaš áššiide. </p>
<p>John Wendel (2005: 51–52) fas čállá ahte giellaekologalaš lahkonanvuohki bággeha min áddet interaktiivvalaš ja konstruerejuvvon giellaoamasteami vai sáhttit áddet, mo gielat leat birrasa mielde hápmašuvvan ja rievdan áiggiid mielde. Son čállá maid ahte gielat leat teorehtalaš vásáhusat ja danin daid sáhttá geahččaladdat aivve jearahallamiin vásáhusaid ja proseassaid mat dagahedje daid. Danin dátge dutkamuš lea vuođđuduvvon čađahuvvon jearahallamiidda.</p>
<p>Jane Juuso (2007: 12–13) čállá iežas girjjis <em type="italic">Válddán giellan ruovttoluotta </em>ahte go mii áddet juoidá juoga láhkai, nu mo dán ovdamearkkas sámegiela geavaheami, de leat máŋga beali mat váikkuhit dasa: fysalaš ja sosiála konteaksta, kultuvrralaš duogáš, mo ieš árvvoštallá dáhpáhusaid ja mo vásiha áššiid, fysalaš ja sosiála eavttut mat leat das go ádde áššiid, iežas vásáhus áššiin ja mo dábálaččat ádde áššiid ja dáhpáhusaid. Leat máŋga ášši, mat váikkuhit olbmuid giellaválljemii. Aikio-Puoskari (2016: 13) fas čállá ahte olbmot dávjá válljejit geavahit riikka majoritehtagiela gaskaneaskka vaikko goappašagat máhtášedjege sámegiela. </p>
<p>Ovdamearkka dihte almmolaš bálvalusaid geavahettiin olbmot leat hárjánan geavahit eará go sámegiela, danin go dat eai leat leamaš gávdnomis sámegillii.</p>
<p>Risten Mustonen (2017: 4) fas iežas pro gradu čállosis navdá ahte lea leamaš traumáhtalaš vásáhus go sápmelaččat leat bággehallan heaitit sámásteames. Dahjege sii eai leat ieža oahppan sámástit mánnávuođa rájes, daningo vánhemat eai leat ožžon dahje háliidan sámástit.</p>
<p>Son čuoččuhage ahte massojuvvon eatnigiella sáhttá dagahit <em type="italic">giellatrauma </em>. Lean ovttaoaivilis </p>
<p>Mustoneniin das, ahte sápmelačča bálggis sámástišgoahtit rávisolmmožin lea váttis. Sápmelaš giellaoahpahalli dávjá ádjána guhká láddat hállagoahtit sámegiela aktiivvalaččat ja geavahit vejolašvuođaid sámástit. Vaikko vel iežan dutkanbarggu materiálas leat ovdanboahtán ollu rašes dovddut, de in gohčot daid giellatrauman dán dutkamušas danin go jearahallamiin informánttat ieža eai leat geavahan dán sáni.</p>
<p>Árbevirolaš sámeguovlluid olggobealde ássi sápmelaččaid gielaid geavahan- ja ealáskahttinvejolašvuođat leat čielgasit uhcibut go dain, geat ásset sámi váimmusguovlluin (Aikio-Puoskari 2016: 13). Giellaekologalaš oaidnu dákkár áššiin lea miellagiddevaš, manin giinu ii sámás nuppiin vaikko dat livččege vejolaš. Luoikkahan dás Torkel Rasmussena (2013: 16) sániid: <span type="quote">“Dutki rolla ii leat dušše buktit oidnosii deskriptiiva dieđuid. Dutki guorahallá maid eará áššiid mat eai gula lingvistihkkii, muhto hábmejit dutkanguovllu sámegiela ekologiija.”</span></p>
<p>Jurddašan ahte giela ekologiija šaddá dehálažžan ja boahtá ovdan dalle go giella lea gártan áitatvuložin ja ovttaskas olbmot geahččalit oahppat ja geavahišgoahtit giela aktiivvalaččat.</p>
<p>Vai olmmoš sáhttá aktiivvalaččat geavahišgoahtit giela, de leat giellaekologalaš áššit guovddážis. Go dán dutkanbarggus geavahan tearpma giellaekologiija, de oaivvildan dan ahte olbmos ferte leat vejolašvuohta ja domeanat dahje arenat, gos beassá geavahit giela.</p>
<p>Muhtumin várra geavvá nu maid, ahte olmmoš guhte lea áiddo sámástišgoahtimin lea mielde ráhkadeamen ođđa giellaarenaid ja nu lea oassin giellaekologalaš rieggás, masa laktása giellageavaheaddji, giellaarena dahje domeana ja vejolašvuohta ja válljejupmi sámástit. <em type="bold">5.4 Giellaealáskahttin </em></p>
<p>Giellaealáskahttimis lea sáhka buktit giela ruovttoluotta geavahussii servodagas ja ovttaskas olbmo eallimii. Tearbma <em type="italic">giellaealáskahttin </em>sáhttá čilget mo servodat dahje ovttaskas olbmot válljejit geavahit návccaid loktet sámegiela árvvu. Dat lea dihtomielalaš viggamuš eastadit ahte nubbi giella ii sutta oktii nuppi gielain. Giellaealáskahttimii ovdamearkka dihte gullet: oahpahit sámegiela sidjiide geat eai máhte giela, váldit sámegiela atnui ođđa giellaarenain dego mánáidgárddis, skuvllas, almmolaš oktavuođain nu mo čoahkkimiin, mediain ja báikkálaš ja regionála hálddahusain. (Rasmussen 2013: 17–20.) Maiddái giela hálliid meari bajideapmi lea oassi sámegielaid ealáskahttimis (Aikio-Puoskari 2016: 13). </p>
<p>Dán dutkamušas giellaealáskahttin guoskkaha ollesolbmuid ja sin giellaoahppama ja giela atnui váldima. Go ovttaskas olmmoš vállje geavahit unnitlogugiela juoga láhkai, de das leat váikkuhusat maiddái birrasii ja giela árvui. Buot davvi guovlluid minoritehtaid gaskkas leat ovttaskas olbmot ja joavkkut, geat oahpahallet unnitlogugielaid. Dát lea máŋgasiidda symbolan ovddeš fuones iešidentitehta buorideapmin ja seammás buorida giela njuovžilvuođa ja maiddái mielddisbuktá eanet giellaaktivisttaid ja ráhkada eanet unnitlogugielat birrasiid. (Huss 1999: 106.)</p>
<p>Vaikko otnábeaivve sámegielaid ealáskahttin ovdána, de olbmuin sáhttet leat ođđalágan vuolitvuođa dovdamušat. Servodat ja maiddái sámi searvvuš rievdá ja dan mielde maiddái giella rievdá. (Aikio-Puoskari 2016: 10.) Olbmuin lea dávjá jurdda das ahte giella galgá leat dihto lágan ja dihto áššiid birra galggašii máhttit ságastit sámegillii. Heahpada dovdu das ahte giella ii leat doarvái buorre lea dábálaš.</p>
<p>Maiddái Ruošša njunuš giellasosiologa, professor Nikolai Vakhtin fuopmášahttá man váttis lea áddet giellamolsuma ja giellaseailuma dynamihka. Son deattuha ahte guokte giellaservodaga mat orrot leamen juste seamma dilis buot vejolaš fáktoriid dáfus, sáhttet ovdánit ollásit goappat guvlui. Vakhtin dadjá vel álkit ja oktageardánit ahte orru leamen nu ahte jos hállit ieža jáhkket ahte giella seailu, de dat seailu. Jos eai jáhke, de giella jávká. (Rasmussen 2013: 25.)</p>
<p>Johansen (2009: 34) čállá ahte giellaealáskahttimis vuosttamužžan ferte vuoitit unnitlogugiela ovddit gielladomeanaid dahje nannet giela domeanaid doppe, gos dat ii leat nanus. Dasto galgá bargat dan ovdii ahte giella váldojuvvo geavahussii daid servodatosiin, gos dat ii leat goassige leamaš geavahusas. Giellageavaheami galggašii viiddidit ođđa surggiide servodagas, vai giella šattašii lunddolaš oassin maiddái almmolaš eallima iešguđet viidodagain (Aikio-</p>
<p>Puoskari 2016: 12). Vuosttamužžan millii badjána ahte Unjárgga ja Gáivuona ovddit gielladomeanat ledje ruovttut. Sámegiella lei beaivválašgiellan ja sosiálalaččat dehálaš giella goappáge sajis, gos maiddái sisafárrejeaddjit ohppe gulahallat sámegillii. Go lea sáhka ođđa gielladomeanain ja surggiin servodagas, de fertejit olbmot ieža leat mielde sihke čájeheamen dárbbu ja leat ieža mielde hukseheamen ođđa gielladomeanaid.</p>
<p>Giellaealáskahttin lea lunddolaččat boahtán dutkamuša oassin. Go dán dutkamušas geavahan doahpaga <em type="italic">giellaealáskahttin, </em>de oaivvildan dainna ovttaskas olbmo válljejumi váldit giela atnui iežas eallimis ja mo dat váikkuha lagasbirrasii ja báikkálaš servodahkii ja maiddái sámi servodahkii. <em type="bold">5.5 Ođđahállit </em></p>
<p>Gávdnojit máŋga namahusa čilget olbmo, gii lea oahpahallamin iežas máttuid giela.</p>
<p>Dutkanmáilmmis leamašan geavahusas tearpmat nu mo giellaoahpahallit, L2-hállit (nubbingiellanhálli) ja ii eatnigielhálli, eamigielhálli (Walsh &amp; Lane 2014: 1; Pasanen 2015: 38). Tearbma <em type="italic">new speaker </em>lea oalle ođđa, man Walsh ja Lane (2014: 1) leaba vuđolaččat čilgen. Tearbma čilge olbmuid, geat leat rávisolmmožin oahppan giela. Sámegillii in leat dán tearpma gávdnan eará čállosiin ja danin lean ieš jorgalan dan sámegillii <em type="italic">ođđahállit. </em>Walsh ja </p>
<p>Lane (2014: 1) guoktá mielas dát tearbma lea buoret go ovddibus namuhuvvon tearpmat, danin go dat ii govvit ohppojuvvon giela vuolláibázan.</p>
<p>Seammá dutkiguoktá leaba maiddái gávnnahan váibmosa das, gii lea ođđahálli. Walsh ja Lane čilgehusas, gii lea ođđahálli, leat 15 bures čilgejuvvon čuoggá. Čuovvovažžan lean čállán čoahkkáigeasu sudno čilgehusas. Lean guođđán čálekeahttá čuoggá birra, mii guoská láhttagiela.</p>
<p>Stuorámus oassi ođđahálliin leat oahppan giela olggobealde ruovttu, nu mo skuvllas dahje eará oahppoarenain. Muhtin ođđahálliin lea leamaš passiivagiella, erenomážit daid guovlluin gos giella ii leat nu oidnosis. Dát sáhttá dagahit dan ahte ođđahálliid giella spiehkkasa ollu árbevirolaš gielas. Muhtin ođđahállit leat mánnán gullan go lagašolbmot leat hállan giela, muhto eai leat fievrridan giela čuovvovaš sohkabulvii. Dákkár giellahállit sáhttet dávjá ráhkadit strategiijaid, ahte háliidit ealáskahttit giela muhto seammás doalahit giela nu mo dat álohii lea leamaš. (Walsh &amp; Lane 2014: 2.)</p>
<p>Ođđahállit dávjá ohppet giela fuopmášahtti bures ja dábálaččat váldet giela atnui aktiivvalaččat iežaset eallimis. Dán dagadettiin olmmoš sáhttá deaivvadit váttisvuođaide nu go ovdamearkka dihte, mo čoavdit giellakodaid mat leat juo ásahuvvon guovtti olbmo gaskkas dahje mo hállat guovllu suopmana. Ođđahálliide lea dábálaš ahte sii geavahit gielalaš ressurssaid, mat sis leat, iešguhtege láhkai ja dađi mielde, maid biras gáibida. Ođđahálliid vásáhusat oahpahaladettiin giela sáhttá oaidnit oahppanbálgán olles eallima čađa. Dán bálgá sáhttá govvidit riddan, mas leat kritihkalaš oasit mat juogo hehttejit geavaheames giela dahje ahte olmmoš geavahišgoahtá giela eanet. Goittoge dávjá ođđahállit dávjá šaddet oassin servoša gos hállet giela dahje leat mielde hukseheamen ođđa giellageavahanservoša. (Walsh &amp; Lane 2014: 3.)</p>
<p>Ođđahálliide dávjá guoskkaha identitehta ohcaleapmi. Dávjá lea muhtin eallindáhpáhus dahje rievdadus eallimis, mii dagaha ahte háliida oahppat dahje geavahišgoahtit unnitlogugiela ja šaddat ođđahállin. Sii maiddái sáhttet ieža jurddašit ja maiddái earát sáhttet jurddašit ahte sin giella ii leat doarvái buorre dahje ahte sis lea earálagan gielladáidu. Nuoraid giella sáhttá spiehkkasit ollu ovddit buolvvain jus sii eai leat bajásšaddan unnitlogugielain. (Walsh &amp; Lane 2014: 3.)</p>
<p>Rivttes tearbmaid geavaheapmi lea dehálaš dalle go lea sáhka olmmošjoavkkuid birra ja mo ovdanbuktit sin gielalaš duogáža. Lea dehálaš ahte oktage ii stigmatiserejuvvo gielalaš duogáža geažil dahje dovdda ahte gielalaš historjjá geažil sirrejuvvo dahje vuoliduvvo. Mu mielas tearbma ođđahálli ii áibbas govčča dan joavkku, mii dán dutkamušas lea čuozáhatjoavkun, namalassii etnalašvuođa. Das ii njuolgut ádde ahte sáhka lea olbmos, gii lea oahpahallamin hállat iežas máttuid, dávjá vánhemiid dahje áhkuid ja ádjáid giela nu mo dán dutkamušas lea sáhka. Tearbma ođđahálli lea goittotge buoremus dán rádjai geavahuvvon tearbmain ja anán dán tearbma vuohkkasepmosin ja danin geavahan dán tearbma iežan dutkamušas go galggan čilget informánttaid válljejumi. Walsh ja Lane guoktá govvádus ođđahálliin eanáš oasit heivejit bures čilget dán dutkamuša čuozáhatjoavkku. Danin lean ráhkadan ja váldán geavahussii tearpma <em type="italic">sámi ođđahálli </em>dalle go oaivvildan sápmelaš olbmuid, geat leat rávisolmmožin oahppan hállat sámegiela. In leat oaidnán ahte dát tearbma livčče geavahuvvon eará dutkamušain. <em type="bold">6. Kvalitatiivvalaš dutkanmetoda </em></p>
<p>Giellasosiologiija lea fágaidrasttildeaddji dutkansuorgi, mii lea luoikkahan olu dutkanmetodaid servodatdieđalaš dutkamis. (Rasmussen 2013: 57) Dán giellasosiologalaš dutkama metodaválljejupmi lei hui čielggas juo álggu rájes. Danin go dán dutkamuša vuolggasadjin lea dutkat giela oahppama giellaoahpahalli oaidninčiegas, de kvalitatiivvalaš dutkan heive buoremusat háhkat ođđa dieđu. Vai sáhttá ráhkadit ollislaš gova das, mo olbmot leat vásihan iežaset giellaoahppama, de buoremus vejolašvuohtan báhcá čađahit kvalitatiivvalaš jearahallama. Kvalitatiivvalaš jearahallama gievrras beallin lea ahte beassá dárkilit čiekŋudit áššái ja geahččalit áddet áššiid. (Kalaja &amp; earát 2011: 17–20).</p>
<p>Empiralaš dutkamis lea dábálaš juohkit metodaid guovtti oassái: materiála čoaggin ja guorahallanmetoda. (Kalaja &amp; Alanen &amp; Dufva 2011: 13–16.) Dán kapihtttalis čilgen mo lean válljen informánttaid, mo lean ráhkkanan jearahallamiidda ja oanehaččat jearahallama sisdoalu, mo lean gieđahallan materiála ja loahpas čilgen eanet mo lean gieđallan materiála. <em type="bold">6.1 Informánttaid válljen </em></p>
<p>Dávjá dakkár olbmot, geat sámegiela oahpadettiin unohastet giellaoahppandili leat sii, geain lea juogalágan oktavuohta sámegillii. Juuso (2009: 20) maiddái čállá: “Bávččagahttá go ii duostta hállat giela maid máhttá... Olbmot váivašuvvet iešguđege láhkásis ja earát fertejit dohkkehit ahte ii duostta vel lávket. “Muhtumat dovdet ahte sii eai beasa giellageavaheddjiid searvái. Olbmo lea sáhttán olgguštit, jus son ii leat hállan sámegiela doarvái bures (Aikio-</p>
<p>Puoskari 2016: 14). Todal (2007: 205) čállá hehttehusaid (dárog. <em type="italic">sperre </em>) birra, mat leat olbmuin geat leat gullan sámegiela bajásšattadettiin muhto eai leat oahppan hállat. </p>
<p>Danin leange válljen dutkama čuozáhatjoavkun dakkár olbmuid, geaid áhkut ja ádját, eadni ja áhčči dahje okta sis leat hállan/ hállet sámegiela muhto ieža leat oahppan giela rávisolmmožin. Sii leat sámi ođđahállit. (Walsh &amp; Lane 2014: 2.) Navddán ahte dán láhkai dán joavkkus lea ovddežis juo juogalágan giellamáhttu dahje goit dovdamuš gillii ovdal go álge sámegielkursii. Dán joavkku maid navddán leat dakkárin, geaid ulbmilin oahppat sámegiela lea juoga láhkai laktásan identitehta ohcamii. Todal (2002: 102) maiddái čállá ahte su informánttaid stuorimus motiivan oahppat sámegiela ledje jurdagat nanosmahttit etnalaš identitehta ja ahte sis lei jáhkku sámegiela ceavzimii.</p>
<p>Leanne Hinton (2011: 307) bidjá dákkár olbmuid <em type="italic">missing generation </em>kategoriija vuollái, mii mearkkaša buolva mii lea jávkosis. Su kategoriserema mielde olbmuid, geat háliidit oahppat máttuideaset giela, giellaoahppama ulbmila duogážin sáhttet leat oainnut politihkalaš, kultuvrralaš ja gielalaš iešmearrideames, heakkalaš ja kultuvrralaš gávnnadeapmi, gávdnat identitehta, dovdat gullevašvuođa minoritehtajovkui ja vuosttildit assimilerema. </p>
<p>Unjárgga gielddas ja Gáivuona suohkanis leat giellaguovddážat, mat mu oainnu mielde maiddái symboliserejit servodaga dáhtu ealáskahttit ja nannet sámegiela dili. Goabbáge giellaguovddáš lágida sámegielkurssaid rávisolbmuide. Giellaguovddážat leat ge veahkehan mu gávdnat informánttaid, geat leat vázzán sámegielkurssaid ruovttubáikkis ja geat leat sámástišgoahtán.</p>
<p>Háliidin informánttaid unnimustá guovtti eará guovllus dan dihte go dán dutkamušas ii leat váldoáššin čuvgehit ovtta guovllu gielladili dahje muđui dušše geahččat servodatlaš beliid giellaoahppamis. Olbmo siskkáldas jurdagat giellaoahppamis leat dutkama guovddážis ja danin leage buorre dutkama ektui ahte informánttat ovddastit unnimustá guovtti iešguđet báikki. Dán dutkamuša ulbmilin maiddái ii leat vihkkehallat maid Gáivuona suohkana informánttat ja maid Unjárgga gieldda informánttat dadjet. Goappáge sajis leat informánttat, geat leat oahppan hállat sámegiela, mii čájeha dan ahte sámegiela sáhttá oahppat goappáge sajis, vaikko gielladilli lea nu iešguđetlágan.</p>
<p>Álgoálgguid ledjen ožžon guhtta informántta. Okta informánta gávnnai munnje vel ovtta informántta, gean son oaivvildii heivet mu dutkamuššii. Nu gárttai ge loahpa loahpas nu ahte mu dutkamuššii oasálaste oktiibuot čieža informántta sihke Gáivuonas ja Unjárggas, guokte almmáiolbmo ja vihtta nissonolbmo. Ledjen sávvan ahte jearahallamii servet seammá olu nissonolbmot ja almmáiolbmot. Dat ahte dat ii gártan nu sáhttá leat soaittáhagas, ja danin in sáhte dadjat ahte dát logut ovddastit maidige sohkabeali ektui dalle go lea sáhka das, gii oahppá hállat sámegiela rávisolmmožin. Golbma informántta leat Unjárggas eret ja njealjis fas Gáivuonas.</p>
<p>Go ohcalin informánttaid, de gáibádussan ii lean makkárge ahkeráddjehus. Háliidin informánttaid iešguđet agiin, vai bessen oaidnit leat go jurdagat seammát ahkkái geahčakeahttá. Danin informánttat leat gaskal 21 ja 58 jahkásaččat dalle go jearahallan čađahuvvui jagis 2017. Buohkat hállet davvisámegiela ja lunddolaččat iežaset guovlluid suopmaniid. Dat ahte informánttat leat eret iešguđet sajiin, leat bajásšaddan iešguđet áigodagain ja ovddastit goappáge sohkabeali leat mielde nannemin dán dutkamuša áigumuša čuvgehit indiviidadási fáktoriid, mat váikkuhit gielladillái. <em type="bold">6.2 Jearahallamiidda ráhkkaneapmi </em></p>
<p>Kvalitatiivvalaš dutkamuša álgomuttus lea dávjá váttis hábmet čielga ja dárkilis gažaldagaid. (Kalaja &amp; Alanen &amp; Dufva 2011: 13–16.) Nu maiddái dán dutkamuša barggadettiin mun vásihin. Mun in oaidnán čielga struktuvrra, mo sáhtán huksehit jearahallama gažaldagaid.</p>
<p>Danin fertejin háhkat duogáš dieđuid iešguđet lohkamušain, main sáhtten oažžut veahki gávdnat sisdoalu jearahallamiidda. Stuorra veahkkin ledje <em type="italic">Gullos Sámegiella </em>(Aikio-Ouoskari 2016) Suoma Sámedikki raporta, <em type="italic">Válddán giellan ruovttoluotta </em>kurssaid raporttat (Blind </p>
<p>Brandsfjell 2013; Gessner 2016), mat leat čađahuvvon Ruoŧas ja Kanadas ja maiddái eará lohkamušat ja materiálat leat váikkuhan jearahallama fáttáid válljemiidda. Daid birra ja jearahallamiid fáttáid birra čálán dán vuollekapihttalis.</p>
<p>Jane Juuso (2009) <span type="quote">“Válddán giellan ruovttoluotta”</span> giellaoahpahallan metodagirji lea addán buori geahčastaga dasa, mo olbmot geain lea passiivagiella, sáhttet oažžut boasttu ja negatiivvalaš gova iežaset giellageavaheames. Juuso girji láidesta oahpahanvuohkái, mii vuođđuduvvá kognitiiva teoriijai mo veahkehit oažžut olbmuid jurddašit earáláhkai iežaset sámegiela hállama ektui ja dan bokte oažžut eambbosiid hállat sámegiela.</p>
<p>Girjji metoda lea erenoamážit oaivvilduvvon sidjiide, geain lea passiivagiella. (Juuso 2009;</p>
<p>Aikio-Puoskari 2016: 15.) Girjjis čilgejuvvojit makkár vejolaš áššit goazahit hállama.</p>
<p>Goazaheaddji oasit sáhttet leat nu mo negatiiva iešfokus ja olmmoš deattuha daid beliid maid ii máhte. Garvinstrategiijat fas leat dakkárat ahte garvá sámásteames vaikko lea miella.</p>
<p>Fuones eaŋkildáhpáhusat fas sáhttet lasihit dovddu das ahte meaddá ja danin olmmoš sáhttá jurddašit ahte bargá álohii boastut ja danin ii sámás. Muhtun olbmot sáhttet vuorjašuvvat ovdal ja maŋŋá go leat sámástan. Dalle olmmoš sáhttá ballat ahte hállá dahje lea boastut hállan, dahje smiehttá ahte ii daja dahje leat dadjan sániid riekta. (Juuso 2009: 16–17.)</p>
<p>Juuso metoda lea miellagiddevaš koloniserejuvvon eamiálbmot perpektiivvas. Su kognitiiva metoda giellaoahppama ektui lea ge maŋimuš jagiid ožžon beroštumi eará sámi guovlluin, nu mo lullisámegielat guovlluin. Earret eará Samiskt språkcentrum Ruoŧas lea geavahan Juuso metoda veahkkin lullisámegiela ealáskahttinbarggus. Sin mielas ollu resurssat manne duššás, dan dihte go máŋgasat máhttet ollu sámegiela muhto eai hála dan iešguđet sivaid geažil.</p>
<p>Raportta Språkspärr – <span type="quote">“Jag tar tillbaka mitt språk”</span> lea Ruoŧa sámediggi almmustahttán ruoŧagillii jagis 2013. (Blind Brandsfjell 2013: 3.) Lean erenomážit geahččan osiid, gos olbmot ieža leat beassan čilget iežaset vásáhusaid ja jurdagiid giellageavaheamis. Okta kursaoasseváldiin lea vástidan ahte ii lean ádden ahte sus ledje hehttehusat geavahit giela. Son lei maiddái ádden ahte máŋgasat earát dovde dan seammá. Muhtimat maiddái eai lean goassige gullan sáni språkspärr, dahje nu mo mun jorgalan dan sámegillii: hehttehusat geavahit giela. (Blind Brandsfjell 2013: 14–16.)</p>
<p>Kognitiivametoda kurssa oasseváldit eai lean oahppásat metodii ovdalaččas. Okta kursaoasseváldi dadjá sullii ná: <span type="quote">“Metoda lea buorre. Mun bessen dárkilmahttit makkár dovddut mus ledje ja ožžon responsa earáin joavkkus, mo sii oidnet ášši. Lei buorre gullat earáid ja fuomášit ahte earáin leat leamaš seammalágan vásáhusat.”</span> Nubbi fas dadjá: <span type="quote">“Mun lean álgán hállat eanet ja mus leat eanet positiivvalaš jurdagat iežan ja iežan giela birra.”</span> Buot kursaoasseváldit vástidedje kurssa maŋŋá ahte sii geavahedje lullisámegiela eanet go ovdal.</p>
<p>Go kursaoasseváldit galge vástidit gažaldahkii, máhtátgo dadjat sámegillii dan maid háliidat, de buohkat vástidedje ahte sis eai leat doarvái sánit hállat buot maid háliidit. (Blind</p>
<p>Brandsfjell 2013: 16, 22–23.)</p>
<p>Kanadas lea maid čađahuvvon sullasaš kursa <span type="quote">“Silent Speaker”</span>. Jagis 2016 kurssa čađahii First</p>
<p>Peoples’ Cultural Council, mii gullá Kanada eatnama British Columbia provinssa hálddahusa vuollái. FPCC bargun lea veahkehit provinssa álgoálbmogiid giela, dáidaga ja kultuvrra ealáskahttinbargguin. (FPCC 2017: About us.) Kurssa maŋŋá čállui ráporta, gos olbmot muitalit iežaset vásáhusaid oahpahaladettiin hállagoahtit iežaset giela. Okta kursaoasseváldi lei fuomášan, man dehálaš lea hállat vaikko vel bargáge feaillaid. Nubbi fas dadjá sullii ná: <span type="quote">“Lean eanet iešsihkkar danin go lean duostan bargat juoidá ođđa ja hástalit iežan. Mun lean maid movtta go eambbosat min servošis oasálastet oahppat ovttas. Dat lea somá ja dovddan ahte lean rámis.”</span> Go kursaoasseváldit galge čilget, makkár áigumušat sis leat geavahit giela boahtteáiggis, de buohkat vástidedje ahte háliidedje joatkit giela oahppama dahje geavaheami.</p>
<p>Máŋgasat maiddái jurddašedje giellasirdima boahtte buolvvaide, nu mo áhkubiidda ja mánáidgárdedoaimmain. (Gessner 2016: 16–17, 24.)</p>
<p>Suoma Sámedikki raporta Gullos Sámegiella lea maid ožžon stuorra saji gažaldagaid fáttáid gávdnamii. Ovdan bohtet earret eará giellameaštárat, geat leat resursan ja veahkkin giellaoahppamis. Máŋggasámegielat kommunikašuvdna ja maiddái ovttaskas olbmo motivašuvdna ja ulbmilat geavahit ja oahppat giela leat dehálačča. Diehtojuohkin guovttegielalašvuođas lea erenoamáš dehálaš vai vánhemat válljejit oahpahit sámegiela mánáidasaset. Giellamolsun lea máŋgga sajis ja máŋgga olbmo eallimis dáhpáhuvvan ja dan botken mearkkaša ahte álgá giellamolsuma jorgalahttima áigodat ja dađi mielde rahpasit ođđa vejolašvuođat giela ceavzimii. Danin loktana dárbu servodatlaš mearrideapmái láhčit vejolašvuođaid geavahit sámegiela ja nu huksehit sámegielat arenaid váldogielat birrasa siste.</p>
<p>Dat mielddisbuktá ahte giela ealáskahttin rievdada eallima ja rahpá vejolašvuođaid ođđa oktavuođaide. Jotkkolašvuohta ja bistevašvuohta leat dehálaččat sámi giellabarggus ja máŋgii áitatvulošgielaid hállit leat eanet diđolaččat iežaset giellageavahemiin. Giela sirdáseapmi buolvvas bulvii lea dehálaš vai giella eallá ain viidáset. (Aikio-Puoskari 2016: 116–117.)</p>
<p>Annika Pasanen lea čállán nákkosgirjji anárašgiela ealáskahttima birra. Dutkamuša oktan oassin lei golmma anáračča jearahallan. Okta informánta lei heaitán hállamis sámegiela mánnán go lei álgán skuvlii. Nubbi fas ii lean goassige aktiivvalaččat hállan sámegiela, muhto sus passiivagiella. Son áddii eanáš muhto ieš ii máhttán buvttadit sámegiela. Goalmmát informántta áhčči lei anárašgielat, muhto ii goassige hállan dan mánáidasas. Danin son ii goassige ožžon albma gielalaš vuođu ruovttus. Son oahpai dušše ovttaskas sániid anárašgillii mánnávuođas. Buot dát golbma informántta leat dál aktiivvalaš ja diđolaš anárašgiela hálli. (Pasanen 2015: 168–200.) Dát čájeha dan ahte olbmot iešguđet gielladuogážiin sáhttet oahppat sámegiela. Jearaldahkan lea ain, makkár áššit váikkuhit das ahte olmmoš oahppá sámegiela.</p>
<p>Ovddibus namuhuvvon raporttaid ja eará čálalaš gálduid vuođul háliidin jearahallamiin gullat dáid fáttáid birra: 1. Duogáš dieđut/ovdal go álget sámegielkursii 2. Motivašuvdna oahppat sámegiela 3. Vásáhusatsámegielkurssa áigge 4. Mo lea váldán giela geavahussii kurssa maŋŋá 5. Eará maid informánta oaidná dehálažžan giellaoahppamis</p>
<p>Dušše vuosttaš oasis gažaldagat eai lean rahpasat. Muđui eará osiin gažaldagat leat hábmejuvvon nu, ahte informánta iežas sániiguin beassá čilget áššiid. Dát rabai vejolažžan, ahte sáhtte boahtit ovdan áššit, maid in leat ovddalgihtii máhttán jurddašit. Buot gažaldagat maid ledjen ráhkadan ovddalgihtii ledje dušše veahkkin rahpat ságastallama, muhto ieš ságastallanbotta sáhtte bohciidit áibbas eará gažaldagat.</p>
<p>Vuosttaš oasi gažaldagat eai lean rahpasat, danin go ulbmilin lei oažžut duogáš dieđuid giellaoahpahalli birra. Dása gullet dieđut mánnávuođa birra ja mo lea vásihan giellabirrasa dalle. Háliidin maiddái gullat mo informánta veardidii iežas giellamáhtu ovdal go álggii kursii. Dán oasis maid ožžon juo juogalágan gova, leatgo informánttas olgguldas fáktorat ja motivašuvdna ja doarjja birrasis oahppat sámegiela.</p>
<p>Nuppi oasis, jearahallama jurddan lei oažžut ovdan informántta iežas jurdagiid, makkár motiverejeaddji fáktorat dagahedje ahte háliidii oahppat ja álggii hállat sámegiela: manin informántii lea dehálaš sámástit. Danin jearahallamis háliidin gullat informántta iežas guottuid giela ektui. Dát sáhttet leat duogáš diehtun manin lea háliidan hállagoahtit sámegiela, álgit kurssaide ja makkár ulbmiliid informánta leat alccesis bidjan. Gažaldahkan maiddái badjánii makkár doarjaga dahje vuosttildeami son lea vásihan, go hállagođii sámegiela. Dan oktavuođas jerren, geainna informánttat válljejit hállat ja geainna eai hála sámegiela ja manin.</p>
<p>Goalmmát oasis háliidin oažžut ovdan, man ollu kurssaid informánta lea čađahan ja mo dat leat váikkuhan giela oahppamii. Dán oasis maid sáhtii boahtet ovdan informántta siskkáldas motivašuvdna dahje vejolašvuohta oasálastit kurssaide, jus son lea vázzán olu kurssaid. Dat sáhttet leat ovdamearkka dihte kurssaid viidodat dahje dássi. Vaikko dán dutkamuša váldoulbmilin ii leat dutkat kurssaid sisdoalu, de jearahallamiin bohte ovdan kurssaid erenomášvuođat, mat leat veahkkin hállagoahtit sámegiela. Dasa lassin háliidin gullat, buoridan dihte kurssaid sisdoalu, maid sámegielstudeanttat váillahit dálá kurssain.</p>
<p>Njealját oasis lei jurddan oažžut ovdan, mo informánttat leat vásihan áiggi kurssa maŋŋá, dalle go iešheanalaččat galggai geavahišgoahtit giela. Dás maid vejolaččat bohtet oidnosii informántta vejolašvuođat ja válljejumit, gos, geainna ja makkár dilálašvuođain sámásta dahje ii sámás. Dása maiddái gullet iežaset dovddut, mo vásiha daid dilálašvuođaid. Maŋimuš gažaldahkan lei, leatgo báikkit gos háliidivččii sámástit.</p>
<p>Viđát oassi lei oalle rabas. Dán oasis informánta sáhtii muitalit muhtin eaŋkil dáhpáhusaid dahje áššiid birra, mat leat veahkehan sámegiela hállama. Dás sáhtte boahtit ovdan dat gos ja geainna lea vejolašvuohta sámástit ja man birra, ja mii lea dahkan vejolažžan hállagoahtit sámegiela. Dán oasis bohte maid ovdan dat bealit mat leat fas justa nuppe gežiid, áššit mat hehttejit hállama. Informánttat maiddái besse muitalit man ollu ieš geavaha sámegiela ja muitalit iežas jurdagiid, man bures son hálddaša sámegiela. Dán oasis maid eallima rievdan ja identitehta badjána temán. Maŋimuš jearaldahkan lea: Maid informánta jurddaša sámegiela boahtteáiggi birra sihke iežas buohta ja orrunsajis.</p>
<p>Ovdalgo čađaha albma jearahallamiid, de lea vuogas čađahit pilohtajearahallama. (Alanen 2011: 153). Pilohtajearahallamii válljejin guokte olbmo, geat heivejedje mu dutkamuša čuozáhatjovkui, namalassii sápmelaččat geat rávisolmmožin leat sámástišgoahtán. Dát guokte jearahallama ledje bures lihkostuvvan ja ožžon máhcahaga, gokko bokte gažaldagat doibmet bures ja makkár áššiid ferten jearahallamis dárkilabbot čielggadit vai oaččun rivtteslágan materiála jearahallamis. Pilohtajearahallama buoremus beallin lei dat ahte ieš ožžon buoret iešluohttámuša vuolgit jearahallat eará olbmuid. Ohppen maiddái jearahallat rabas gažaldagain nu ahte in ožžon dušše jo/ii vástádusaid. Fuomášin maid juo pilohtajearahallamiid áigge ahte lea buoremus ságastit lunddolaččat ja diktit informánttaid doalvut muitalusa dohko gosa ieža háliidedje. Jáhkán dát lei dehálaš dan ektui ahte materiála in leat mun huksen, dat leat baicce čielgasit informánttaid muitalusat. <em type="bold">6.3 Dutki sajádat, jearahallamiid čađaheapmi ja materiálain bargan </em></p>
<p>Minde (2005: 7) čállá ahte dáruiduhttima sosiálaantropologalaš paradigma ii leat buktán oppalaš monografiija dáruiduhttinproseassa váikkuhusain. Son jáhkká ahte dat lea várra danne go fáddá lea nu moalkái ja dan birra eai leat hállan, erenoamážit dat joavkkut geaidda dáruiduhttin eanemusat čuozai ja geain ledje váivvimus vásáhusat. Son fuomášuhttá maiddái ahte árbevirolaš dutkan boahtá deaivat olu váttisvuođaid ja etihkalaš čuolmmaid ja ahte informánttas galgá leat luohttámuš dutkái. Danin go dáruiduhttin ja dan váikkuhusat leat dagahan nu stuorra váivviid olbmuide, de fertejin leat ráhkkanan dasa ahte muhtin áššiid birra sáhttá leat váttis hállat. Válljejin goit ahte juohke háve jearan njuolgga jus juoidá lea eahpečielggas. Dávjá jerren: <span type="quote">“Maid don jurddašat dien ášši birra?”</span>. Maiddái pilohtajearahallama oktavuođas ožžon máhcahaga nuppi informánttas ahte jáhkkimis sii, geat leat miehtan searvat jearahallamii, leat ráhkkanan muitalit rahpasit iežaset vásáhusaid birra.</p>
<p>Iežan mielas ledjen bures ráhkkanan jearahallamiidda ja ledjen smiehttan dárkilit iežan rolla dutkin ja jearahallin ja jurddan lei objektiivvalašvuohta. Hui farga fuomášin ahte in sáhte čađahit jearahallamiid áibbas iežan guottuid haga, iige dat suige lean vejolaš. Vaikko lean jearahallandilálašvuođas dutkin ja galggan leat objektiivvalaš, de máŋgii fuomášin ahte ieš guottán movttiidahtti oahpaheaddjerolla, mas in beasa eret. Dán sullasaš cealkagiid dáiden jearahallanbotta máŋgii dadjalit: <span type="quote">“Don han leat čeahppi hállat sámegiela!”</span> <span type="quote">“Galggat beare joatkit go nie bures máhtát sámástit!”</span> <span type="quote">“Ii hal dat gal daga maidige jus juoidá boastut dajat!”</span></p>
<p>Mun dego dutkin fertejin duhtat dasa ahte mun in sáhte leat objektiivvalaš ja go lea sáhka olbmuid jearahallamis, de steriila dutkanbiras ii leat vejolaš. In jáhke goit ahte lean váikkuhan informánttaid vástádusaid sisdollui. Jáhkán baicce ahte go čájehin positiivvalaš beroštumi informánttaid giellageavaheapmái, de sii ledje ain eanet oadjebasat jearahallandilálašvuođas.</p>
<p>Vai fidnejin vástádusa iežan gažaldagaide, de háliidin diehtit olbmuid ulbmila ja motivašuvnna álgit giellakursii. Háliidin maid diehtit sin iežaset muitalusaid ja jurdagiid das, mii lea sin gielladuogáš ja giellamáhttu. Dát dieđut leat mielde čilgemin ollislaš gova makkár olbmot álget lohkat sámegiela. Jearahallamiin geahččalin oažžut ovdan mo sii vásihedje giellaoahppama kurssas ja giellageavaheami olggobealde kurssa. Háliidin maid oažžut ovdan dan mo sii ieža árvvoštallet iežaset giellaoahppama ja giellageavaheami vejolašvuođaid sihke kurssa áigge ja dan maŋŋá. Jearahallan ii lean čavgadit čatnon, baicce beallái strukturerejuvvon. Olbmot, geaid jearahallen, besse lupmosit muitalit iežaset vásáhusaid birra giela oahpahaladettiin ja dan mo sii dovde háladettiin giela.</p>
<p>Jearahallamat dahkkojuvvojedje geasset 2017, geassemánu ja borgemánu gaskkas. Mun ledjen guktii Gáivuonas jearahallamin informánttaid. Ieš orun Unjárggas ja lei álki šiehtadit deaivvademiid informánttaiguin Unjárggas. Gielladáiddu árvvoštallan ii lean deháleamos dán jearahallamis, jurddan lei baicce ahte informánttat dovde iežaset oadjebassan muitalit dovdduideaset ja vásáhusaideaset birra. Danin jearahallangiella ii lean ovddalgihtii mearriduvvon ja informánttat besse ieža válljet makkár giella lea vuohkkaseamos sidjiide.</p>
<p>Okta jearahallan dahkkui aivve dárogillii, nu ahte sihke mun jerren ja informánta vástidii dárogillii. Golmma jearahallamis mun jearahallen sámegillii ja informánta vástidii dárogillii.</p>
<p>Golmma jearahallamis fas ságastallan dáhpáhuvai dušše sámegillii. Muhtun informánttat maiddái seaguhedje gielaid ja mun adden čielga signála das ahte dat lei dohkkálaš.</p>
<p>Mu gažaldagat ledje ságastallama vuođđun muhto ságastallan ovdánii lunddolaččat ja danin gažaldagatge rivde dađistaga. Jearahallamat biste sullii diimmu guđege. Ovtta beaivvi jearahallen golbma olbmo. Dat lei masá liiggás, danin go lea hállamin persovnnalaš áššiid birra de ferte geavahit buori áiggi, váldit gulul ja čiekŋudit ságastallamii nu ahte máhttá bidjat heivvolaš gažaldagaid. Beaivvi goalmmát jearahallamis lei lossat nagodit dárkilit smiehttat ja čađahit jearahallama heivvolaš gažaldagaiguin. Dalle erenomážit atnen ávkki gažaldagain, maid ledjen ráhkadan ovddalgihtii.</p>
<p>Loahpa loahpaid jearahallamat ovdánedje hui lunddolaččat ja olbmot hálle hui lupmosit iežaset vásáhusaid birra giela oahppamis. Guovddážis ledje maid jurdagat das, makkár áššit dagahit dan ahte lea hálakeahttá sámegiela ja dat áššit manin son válljii hállagoahtit sámegiela ja gos ja geainna son sámásta.</p>
<p>Buot materiála báddejuvvui. Dat lea hui vuogas dan dihte ahte materiála sáhttá guldalit ja dárkilastit, jus maŋŋá lea eahpesihkkarvuohta fáttáin ja áššiin, maid birra lea hállojuvvon.</p>
<p>Lean guldalan buot jearahallamiid ja čállán daid sisdoalu. Mun in suige leat littereren juohke čállosa sánis sátnái, baicce čállán váldosisdoalu juohke jearahallamis. Dat ii goitge oaivvil dan ahte livččen guođđán maidige eret, mii guoská dán čállosa fáddái, baicce lean guođđán eret daid áššiid mat eai gula dutkamuššii. Dain jearahallamiin, main informánta lea dárustan, lean jorgalan jearahallamiid váldosisdoalu sámegillii. Vai in almmostahte informánttaid, geat leat searvan jearahallamiidda, danin buot maid lean čállán jearahallamiin lean čállán iežan suopmana mielde.</p>
<p>Livčče lean miellagiddevaš geahčadit dárkilabbot leatgo iešguđet sohkabeliid vástádusain erohusat. Livččen sáhttán maiddái guorahallat eanet leatgo erohusat das, makkár áigodagas informánttat leat bajásšaddan. Maiddái livččen sáhttán guorahallat erohusa dán guovtti suohkanis/gielddas. Muhto dán dutkamuša ulbmilin ii leat geahčadit erohusaid sohkabeliid, agi dahje orrunbáikki mielde ja danin in oainne dárbbu čájehit sohkabeali, agi dahje informánttaid orrunbáikki dalle go ovdanbuvttán informánttaid čilgehusaid. Go dán čállosis ovdanbuvttán sitáhtaid ja eará dajahusaid, de guođán álohii namutkeahttá informántta sohkabeali, agi ja orrunsaji. Danin merken informánttaid nummiriiguin (1)–(7). <em type="bold">7. Materiála guorahallan ja analiisa </em></p>
<p>Maŋŋá go ledjen guldalan buot jearahallamiid, de lean čállán juohke jearahallama sisdoalu.</p>
<p>Go dutki galgá ollu dieđuid ráddjet, de ferte sirret ja čorget dieđuid. Okta vuohki diehtosirremis lea ráhkadit matriisa. Matriisas čoggen buot čieža informántta vástádusaid bálddalagaid. Dasto juhken vástádusaid fáttáid mielde. Informánttaid váikkuhusas jearahallama váldosisdoallu hápmašuvai mu dutkamis ná: - Duogáš dieđut ja sámegielmáhttu mánnán. - Informánttaid jurdagat dáruiduhttima birra. - Dieđut manin háliidii ja mii motiverii oahppat sámegiela. - Iežas árvvoštallan iežas sámegieldáidduin ja hehttehusat dahje jurdagat das manin lea váttis hállagoahtit. - Gos, geainna ja makkár áššiid birra son sáhttá ja máhttá hállat sámegillii. - Leago informánta dovdan doarjaga oahppagoahtit sámegiela dahje álgit kursii. - Jurdagat gielladilis iežas ruovttubáikkis ovdal, dál ja boahtteáiggis. - Sámegielkurssat ja daid sisdoalu árvvoštallan. - Identitehta ja dovddut sámegiela ektui. - Mii lea dehálaš sámegiela oahpadettiin. - Boahtteáigge jurdagat sámegiela birra sihke indiviida dásis ja báikkálaš servošis. <em type="bold">7.1 Sámegiela oahppan mánnán dáruiduhtton guovllus </em></p>
<p>Nu mo Walsh ja Lane (2014: 2) ođđahálli kategoriseremis ge, de buot dán dutkamuša informánttat muitalit ahte sii leat mánnán gullan sámegiela. Buohkat leat gullan sámegiela goit veahá ruovttus muhto vánhemat eai leat njuolgut hállan sidjiide sámegiela. Haugen málle mielde (gč. kap. 5.1) sáhttá dulkot ahte fievrrideapmi čuovvovaš bulvii lea boatkanan dákko bokte. Nu sáhttá dadjat ahte giellamolsun dán dutkamuša informánttaid bearrašiin lea dáhpáhuvvan. Boađusin lea ahte go informánttat leat dovdagoahtán ahte háliidit oahppat sámástit, de muhtimiin sis lea muhtinlágan gielladáidu dahje goit ge nana passiivagiella. Eará informánttat eai ádden sámegiela olusge. Mun dulkon sin vuolggasaji dan rájes go diđolaččat háliidedje oahppat sámástit, ahte sii leat juogo dásis aB dahje B Haugen málle mielde. (gč. kap.5.1) (7) <span type="quote">“Mun lean álohii gullan sámegiela. Dalle go olbmot ledje guossis. Ii juohke beaivvi.”</span></p>
<p>Vihtta informántta dadjet, ahte vánhemat lávejedje hállat sámegiela dalle go mánát eai galgan áddet man birra lei sáhka. Okta informánta dajai ahte dáhpáhuvai dávjá, dalle go bohte guossit ruoktot, de ollesolbmot sámástedje. (2) <span type="quote">“Mu vánhemat hálle sámegiela. Soai hálaiga suollemasgiela dalle go mii mánát eat galgan áddet maid soai hálaiga.”</span> (3) <span type="quote">“Buot dan generašuvnnas máhtte sámegiela ja hálle gaskaneaset. Muhto sii eai háliidan hállat midjiide. Go šadden ollesolmmožin, de áddejin eanet mo áššit leat doaibman.”</span></p>
<p>Dát čájeha dan ahte seammá áigge ja maiddái maŋŋá dan áigge go sámegiella lei gildojuvvon giella skuvllas, de vánhemat maiddái leat válljen leat sámáskeahttá mánáide ruovttus.</p>
<p>Giellamolsun sámegielas dárogillii lea dáhpáhuvvan jođánit dán dutkamuša informánttaid bearrašiin. Informánttaid muitalusaid vuođul eanáš vánhemat, áhkut ja ádját hálle sámegiela eatnigiellan, muhto válljejedje dárustit mánáiguin. Johansen (2009: 48–51) gažada; sáhttego</p>
<p>Olmmáivákki olbmot válljet giellamolsuma vai leigo sis dan bággu dahkat. Olmmáivákkis vánhemat válljejedje dárustit mánáiguin danin go ieža ledje vásihan sámegiela geavaheami gildosiid skuvllas ilgadin. Johansen oaivvilda ahte giellamolsun leamaš bággejuvvon, danin go dáruiduhttinproseassa áigge sáme- ja kveanagielat ledje gildojuvvon skuvllas ja olbmuin ii lean eará válljenmunni. Son maid lasiha ahte olbmuide ii lean čuvgehuvvon, makkár negatiivvalaš beliid giellamolsun sáhtii mielddisbuktit. (2) <span type="quote">“Dáruiduhttima geažil soai eaba (vánhemat) hállan midjiide sámegiela. Dan dihte maid soai leigga vásihan, de eaba háliidan ahte mii vásihit dan seammá. ”</span></p>
<p>Dáruiduhttin namuhuvvui máŋgii njealje jearahallamis. Dáruiduhttima oktavuođas informánttat hálle maiddái vuosttildeami birra, mii ain sáhttá dáhpáhuvvat vaikko dilli leage buorránan áiggi mielde. Nuppe dáfus informánta lea sihkar das ahte guottut sámegiela ektui leat buorránan go fas nuppe dáfus diehtá ahte muhtin áššiid birra ii ain ge sáhte álmmolaččat digáštallat sámi áššiid birra. (1) <span type="quote">“Dál eai leat nu ollu ovdagáttut go ovdal. In jáhke dat leat oalát jávkan, muhto dat leat juogaláhkai mannan čihkosii ja leat jávkosis. Dat olbmot leat ain dás ja sii bohtet oidnosii ain muhtin dilálašvuođain. Ovdamearkka dihte geaidnonamaid ja geaidnogalbbaid oktavuođas, galgetgo dat leat sámegillii vai eai. Boazoealáhusa oktavuođas.”</span></p>
<p>Guhtta informántta namuhit áhkuid ja ádjáid sámegielagin. Eanáš dán dutkamuša dáhpáhusain áhkut ja ádját eai njuolgut leat oahpahan sámegiela, muhto sáhttá áddet informánttaid muitalusaid vuođul ahte sii leat leamašan muhtunlágan giellagovvan. Rasmussen (2013: 142–143) dutkamušas boahtá maiddái ovdan ahte áhkut ja ádját leat dehálaš giellaoahppandoarjjan</p>
<p>Deanu leagi mánáide ja nuoraide, ležžet sii dal makkár gielalaš dásis beare. Dušše okta dán dutkamuša informánta dajai ahte áhkku hálai sutnje álohii sámegiela ja son maid hálai sutnje sámegiela. (6) <span type="quote">“Mun hállen áhkuin veahá juohke beaivvi. Eanemus guldalin su. Son jámii go ledjen ovcci jagi ja dan maŋŋá in hállan máŋgga jahkái.”</span></p>
<p>Giellaekologalaš oainnus muhtin dán dutkamuša informánttain lea leamaš vejolašvuohta beassat leat oassin giellabirrasa eará olbmuid luhtte ja nu oahppat veahá sámegiela. (gč. kap. 3.3) Nu mo dát informánta muitala, de lea son beassan leat oassin giellaservoša oahpes olbmuid luhtte. Son beasai doppe gullat ja oahppat giela ja dat várra maid lea boktán sáhkkivuođa oahppat ja hállagoahtit sámegiela rávisolmmožin. (4) <span type="quote">“Mun gullen earáid luhtte ollu sámegiela. Doppe sii hálle mánáiguin maid. Muhtun sajiin lei dušše rávisolbmuid gaskkas.”</span></p>
<p>Okta informánta dadjá ahte lei suhtus iežas vánhemiidda, go eaba leat hállan ja oahpahan sutnje sámegiela. Informánttat orrot leamen hui diđolačča dainna ahte servodatlaš dilli lea leamaš sivvan dasa ahte sin vánhemat eai leat hállan sidjiide sámegiela. Nu mo Hyltenstam ja earát (1999: 46–47) čállet, de ii leat ovttaskas olbmos gitta ahte giellamolsun dáhpáhuvvá.</p>
<p>Dárbbašuvvo máŋga fáktora govvet dakkár dáhpáhusa nu mo giellamolsuma dahje giela seailluheami. (2) <span type="quote">“Mii han eat beassan oahppat dan dáppe dáruiduhttima geažil. Mun dovddan okta oassi lea eret.”</span> (3) <span type="quote">“Ledjen várra veahá suhtus iežan vánhemiidda ahte soai eaba oahpahan sámegiela munnje. Muhto de okta viissis almmái dajai, ahte jurddaš mo sis leamaš. In han mun sáhte sudno sivahit.”</span></p>
<p>Leat sihke servodatlaš bealit mat leat váikkuhan dasa ahte informánttaid vánhemat leat válljen leat sirddekeahttá sámegiela čuovvovaš bulvii, muhto dat lea maiddái ovttaskas bearraša vánhemiid mearrádus. Máŋgga informánttas leat bahča dovddut go eai leat oahppan sámegiela eatnigiellan. Nuppe dáfus de lea informánttaide álkit addit ándagassii ja áddet vánhemiid válljejumiid giela ektui dalá servodatlaš doaladumiid sámiid ja sámegiela ektui. <em type="bold">7.2 Jurdagat sámegiela birra ja motivašuvdna ja vejolašvuohta oahppat giela </em></p>
<p>Buot dán dutkamuša informánttaide sámegiella lea dehálaš. Máŋggas dadje ahte giella lea váimmus. Okta informánta dadjá, ahte dat lea oassi sus, man son ii leat beassan oahppat.</p>
<p>Gulahallat sámegillii eará sápmelaččaiguin maid loktanedje dehálaš oassin. (5) <span type="quote">“Máhttit sámegiela lea dehálaš, danin go orun sámi servodagas.”</span> (5) <span type="quote">“Go lean earáid searvvis, de háliidan goit áddet veaháš.”</span> (6) <span type="quote">“Mun láven lohkat ahte dat lea mu váibmogiella. Dovddan ahte lea buorre munnje hállat dan giela.”</span> (7) <span type="quote">“Sámegiella leamaš min giella dáppe. Dat lea jávkan ja mu mielas maid lea dehálaš ahte mii máhttit sámegiela go mii leat sápmelaččat.”</span> (7) <span type="quote">“Lea dehálaš ahte sáhtán gulahallat sápmelaččaiguin, maiddái Suomas.”</span></p>
<p>Sivat manin olmmoš háliida oahppat hállat leat iešguđetláganat. Dávjá lea muhtin eallindáhpáhus dahje rievdadus eallimis, mii dagaha ahte háliida oahppat dahje geavahišgoahtit unnitlogugiela ja šaddat ođđahállin. (Walsh &amp; Lane 2014: 3) Dákkár eallindáhpáhus sáhttá leat go oažžu mánáid. (4) <span type="quote">“Mun álgen go ožžon vuosttaš máná, dušše dalle go ledjen okto suinna. Go moai leimme guovttágaskka de mun savkalin nu ahte hárjánin daid jienaide ja sániide. Dat lei issoras váttis.”</span> (6) <span type="quote">“Jurddašin mánáid. Galgá sin veahkehit. Mun in livčče álgán hállat jus eai livčče mánát boahtán.”</span></p>
<p>Dán dutkamušas boahtá čielgasit ovdan ahte go olmmoš oažžu mánáid, de olbmuin lea ollu motivašuvdna oahppat ieš sámegiela. Dat dan dihte vai nagoda veahkehit ja doarjut iežas mánáid giellaoahppama. Maiddái Todal (2002: 111) dutkamušas boahtá ovdan ahte viidáset fievrridit giela čuovvovaš buolvvaide lea stuorra motivašuvdnan oahppat giela. Dán dutkamuša guhtta informántta dadjet ahte sin áigumuššan lei oahppat hállat sámegiela. Okta informánta háliidii oahppat sámegiela nu ahte sáhtii veahkehit iežas mánáid leavssuiguin.</p>
<p>Maiddái eará eallindáhpáhusat dahje eará eallimii gullevaš stuorra áššit sáhttet leat nannemin dovddu das ahte háliida oahppat sámegiela. Maiddái jurdda das ahte giella gullá lagašbirrasii ja ahte giella lea oassi soga duogážis ledje dehálaččat informánttaid mielas. (2) <span type="quote">“Danin go mu vánhemat leat hállan sámegiela ja mu áhkku hálai sámegiela. Son hálai dušše sámegiela go oaččui demeanssa.”</span> (3) <span type="quote">“Barggu dihte. Mu duogáža dihte. Mun háliidin oahppat sámegiela. Dat lei kombinašuvdna.”</span> (4) <span type="quote">“Dáppehan gullui sámegiella olles áigge. Mun smihtten dávjá ahte manne mun in máhte dán. Mus lea leamaš álohii miella máhttit sámegiela.”</span></p>
<p>Walsh ja Lane (2014: 3) maid čálliba stuorra eallindáhpáhusaid birra, mat leat motiverejeaddjin hállagoahtit. Erenoamáš motiverejeaddjin hállagoahtit sámegiela lea dalle go olmmoš oažžu mánáid. Eará stuorra motivašuvdna hállagoahtit leat áhkut ja ádját dahje eará dehálaš olbmot, geat gullet sámi ođđahálli eallimii.</p>
<p>Dat ahte informánttat leat beassan álgit lohkat sámegiela leat maiddái gitta das ahte lea vejolašvuohta dahkat dan. Materiála vuođul lean ožžon gova das ahte sihke Gáivuonas ja</p>
<p>Unjárggas bargit, geat háliidit lohkat sámegiela dávjá besset dahkat dan. Vihtta informántta dadjet ahte leat ožžon virgelobi bálkkáin vázzit muhtin sámegielkurssaid. Maiddái dat ahte kurssat lágiduvvojit lagasbirrasis leat addán buori vejolašvuođa searvat kurssaide. Dat ahte gielddaid bealis addojuvvo virgelohpi gazzat sámegieloahpu lea positiivvalaš mearka das ahte atnet árvvus sámegiela ja háliidit ovddidit sámegielgelbbolašvuođa iežaset guovllus. (2) <span type="quote">“Mun ožžon permišuvnna barggus vuolgit kursii. Dat leamaš doppe álohii ahte háliidan oahppat sámegiela ja go bođii vejolašvuohta de háliidin álgit... Buot kurssaid lean čađahan iežan ruovttubáikkis.”</span></p>
<p>Identitehta ektui materiála lea miellagiddevaš. Muhtun informánttaide giella lea nannosit oassin identitehtas. Walsh &amp; Lane (2014: 3) maiddái dadjaba ahte ođđahálliide dávjá guoskkaha identitehta ohcaleapmi. (1) <span type="quote">“Munnje leat guokte iešguđet ášši dat ahte mo don dovddat gii don leat ja fas ahte hállagoahtit sámegiela.”</span> (2) <span type="quote">“Go mun ledjen uhci, de in jurddašan goassige ahte mii leat sápmelaččat. Dat ii dáhpáhuvvan ovdal go mun álgen sámegielkursii.”</span> (4) <span type="quote">“Mun in dovdda ahte lean eanet sápmelaš, muhto lea issoras buorre dovdu go dál mus lea giella maid. Dat dovdui ahte lei juoidá mii váillui.”</span> (5) <span type="quote">“Giella lea oassi mu identitehtas.”</span> (7) <span type="quote">“Mun dovddan dál iežan eanet sápmelažžan go ovdal.”</span></p>
<p>Muhtun informánttaide identitehta ohcaleapmi giela oahpadettiin lei dehálaš. Mun navden ahte dát boahtá eanet ovdan materiálas ja ahte giella ja identitehta laktásit eanet oktii. Nubbi bealli materiálas čájeha ahte máŋgasat informánttain sirrejit giela ja identitehta. <em type="bold">7.3 Vásáhusat sámegielkurssain </em></p>
<p>Buot informánttat leat vázzán máŋggaid sámegielkurssaid. Buohkat leat vázzán unnimustá golbma iešguđetlágan sámegielkurssa. Kurssat, maid informánttat namuhit leat Davvin ja</p>
<p>Sámás kurssat, Romssa universitehta álgokurssat ja oasit vuođđofágaoahpus, Sámi</p>
<p>Allaskuvlla Saal kurssat ja lohkanbadjeoahppu. Maiddái guokte iešguđetlágan báikkálaš kurssa namuhuvvojit. Dat ahte informánttat leat vázzán máŋggaid kurssaid čájeha dan ahte dát informánttat leat čájehan beroštumi, geavahan návccaid ja sis leamaš vejolašvuohta oahppat sámegiela. (3) <span type="quote">“Mun in leat bággehallan goassige hállat sámegiela. Baicce dan kurssas, doppe han lei bággu hállat. Mu mielas manai oalle bures.”</span></p>
<p>Dán informántta mielas sámegielkurssain ii livčče dárbu hállat eará giela, danin go vai šaddá bággu hállat sámegiela. Dát čájeha ahte informánta sáhtášii leat gárvvis hállat sámegiela muhto hállá bákku birra, maid ii oainne eará sajiin. Obbalaččat informánttaid mielas kurssain lei ávki ja sii ohppe ollu, muhto máŋgasat váillahedje eanet hállanhárjehallama kurssaid áigge (2) <span type="quote">“Mis lei uhcán hállanhárjehallan vuosttaš kurssain. Mii oahpaimet ahte nie lea diet cealkka ja nuo lea duot cealkka. Dat váillui hui ollu.”</span> (3) <span type="quote">“Sii geat oasálaste, de sis lei nu stuorra erohus. Gádden ahte lei ollu hállan, muhto dat ii lean nu.”</span> (6) <span type="quote">“Ohppen ollu giellaoahpa. Mun álgen hállat veahá buorebut.”</span> (7) <span type="quote">“UiT kurssain ledje ollu čállinbarggut… Giellaguovddážis lei buorre ahte lei measta beare njálmmálaškursa.”</span></p>
<p>Eanáš informánttat rápmojedje kurssaid main besse hárjehállat sámegiela njálmmálaččat.</p>
<p>Muhtimiid mielas maid kurssat main beassá hárjehallat jurddašit mo geavahit sámegiela ja hállat iežas dovdduid birra giela ektui ledje buorit. (3) <span type="quote">“Mu mielas lei hui buorre kursa, gos oasseváldit leimmet seammá dásis. Doppe leimmet ovttaláhkai bággejuvvon hállat sámegiela.”</span> (4) “Kursa ii lean dábálaš giellakursa. Dat ii lean beare nie ahte don galget oahppat sániid.</p>
<p>Mu mielas mii eanáš hálaimet, manne lea váttis. Manne dus leat sperrat oaivvi siste.</p>
<p>Maid galgá bargat. Maid don duosttat bargat.”</p>
<p>Dán jearahallamis boahtá bures ovdan ahte báikkálaš kurssat leat dehálačča erenomážit dan ektui ahte sámi ođđahálli dovdá ahte oahppá iežas suopmana ja báikkálaš kultuvrra. Ovtta informántta mielas leamaš erenoamáš dehálaš ahte son lea beassan oahppat sámegiela iežas ruovttubáikkis ja giellaguovddáža čađa. (1) <span type="quote">“Buorre go giellaguovddáš lea lágidan midjiide giellakurssaid, danin go sii máhttet čatnat báikkálaš kultuvrra giellaoahppamii. Danin go don leat huksemin iežat identitehta ođđasis.”</span> (7) <span type="quote">“Dat lei measta ođđa sisaboahtin kultuvrii. Mun lean álohii ádden kultuvrra muhto máhtán giela de šaddá measta lagabui kultuvrra.”</span> (7) <span type="quote">“Mis lea iežamet suopman, muhto universitehtas dadjet ahte diet ii leat riekta. Mun ferten oahppat sihke min sámegiela ja girjegiela.”</span></p>
<p>Lea mearkkašan veara ahte informánta dovdá iežas gártat guovttegeardánit oahppat sámegiela. Dása sáhttet leat máŋggat sivat. Okta sivva sáhttá leat ahte sámegiela oinnolašvuohta ii leat nu nanus. Eahpesihkarvuohta sámegiela riektačállimis sáhttá váikkuhit giellaválljemii dárogiela buorrin. Sámegiela oinnolažžan dahkan skuvllas doarju sámegiela geavaheami ja nanne giela árvvu. (Linkola &amp; Keskitalo 2015: 19–21.) Eará sivva sáhttá leat ahte oahpahusas ii váldojuvvo doarvái vuhtii giellaoahpahalli suopman. <em type="bold">7.4 Gos ja geainna informánttat sámástit ja háliidit sámástit </em></p>
<p>Guhtta informántta dadjet ahte sii hállet ja geavahit sámegiela barggus uhcit dahje eanet.</p>
<p>Ovtta informántta váldosadjin sámástit lea bargu. Nubbi fas dadjá ahte muhtimin gártá hállat juohke beaivvi ja muhtimin fas ii nu dávjá. Son maiddái sámásta dušše dihto olbmuiguin. (1) <span type="quote">“Jus … dahje … riŋge de sámástan. Muhtun vahkuid juohke beaivvi muhtumin in nu ollu.”</span> (2) <span type="quote">“Mun hálan barggus. In juohke beaivvi muhto dalle go lea dárbu.”</span> (6) <span type="quote">“Hálan dál sámegiela juohke beaivvi nu mo barggus, vaikko geainna.”</span> (7) <span type="quote">“Beaivválaččat sámástit álgen barggus. Mun beare álgen. Mun dovden ahte mun fertejin dahkat dan barggus.”</span></p>
<p>Viđa informánttas leat mánát. Buohkaid mánáin leamaš sámegiella juogo mánáidgárddis dahje skuvllas, muhtumiin ollu muhtumiin veahá. Guokte informántta muitaleaba ahte sudno mánát hállet sámegiela ja leat dahje leat leamaš sámegielat mánáidgárddiin/luohkáin. Guokte informántta dadjaba ahte sudno mánát eai hála sámegiela, muhto leat ožžon sámegiela oahpahusa skuvllas. Ovtta informántta mánát áddejit sámegiela ja maiddái hállet veahá. Okta informánta dadjá ahte skuvllas lea heajos sámegielfálaldat ja oaidná dan oktan sivvan dasa ahte mánát leat válljen eret sámegiela. (2) <span type="quote">“Mu bártnis lei oahpaheaddji, gii lei sámiid vuostá. Son dajai midjiide ahte son galggašii heaitit sámegielain danin go son ii lean nu čeahppi dárogielas. Dat várra muitala makkár guottut oahpaheaddjiin leat.”</span></p>
<p>Giellaekologalaš oainnus giela geavahanvejolašvuođaid ohcaleami ektui muhtun informánttat eai oainne vejolašvuođaid geavahit sámegiela iežaset ruovttubáikkis. Nuppit fas oidnet ahte lea vejolaš gávdnat sajiid gos sámástit. Muhtumat eai leat sihkkarat leago gielladilli rievdan vai leago dat gitta das ahte ieš eanet áicá daid sajiid, gos sámegiella gullo. Giellageavaheami ektui muhtin informánttat oidnet dehálažžan ahte politihkkárat ja servodat loktejit giela árvvu ja ahte láhččojuvvo vejolašvuohta olbmuide geavahit giela. Informánttaid mielas giellaguovddážat leat guovddážis dán barggus. (1) <span type="quote">“Mu mielas gielda ii váldde olles ovddasvástádusa dihtomielalaččat. Mis lea ollu maid galgat ain bargat. Ja čuovvut njuolggadusaid mat gusket gillii justa nu mo buot earáge njuolggadusaid.”</span> (2) “In jáhke leat máŋgasa gielddas ge geainna sáhttá váldit oktavuođa sámegillii.</p>
<p>Muhtimat várra máhttet veahá, muhto eai máhte nu bures ahte sáhttet hállat beaivválaččat. Mii váillahit arenaid gos hállat sámegiela.” (2) <span type="quote">“Politihkkárat leat iešguđetláganat. Muhtimat dieđus oaivvildit ahte dat (giella) lea dehálaš. Mii eat dieđe min historjjá. Dása dárbbašuvvo dihtomielalašvuohta ja diehtu.”</span> (3) <span type="quote">“Jus leat hui beroštuvvan de sáhtášit ohcalit daid báikkiid, gos lea vejolaš sámástit.”</span> (4) “Giellaguovddáš lea hirbmat dehálaš. Sii olles áigge leat diđolaččat bargan gielain.</p>
<p>Ovdal ii lean ná. Lea mannan áigi ovdal mii leat joavdan deike gielain. Máŋgalogi jagi.” (4) <span type="quote">“Gielda lea bargan olu sámegiela ektui. Vaikko leamaš riiddut. Issoras dehálaš ahte leat fálaldagat. Dáppe máŋgasis lea ruovttugiellan dárogiella. Mánáidgárddis ferte leat sámegiella jus áigut seailluhit giela. Galggašedje leat vel eanet resurssat stivret giela.”</span> (5) <span type="quote">“Dál gulan sámegiela juohke sajis. Sáhttá leat danin maid go guldalan eanet.”</span></p>
<p>Nu mo lean juo namuhan, de dát dutkanbargu guoskkaha indiviidadási giellaválljejumiid.</p>
<p>Muhto in sáhte garvit dan ahte joavko- ja servodatdási fáktorat čuhcet indiviidadási giellaválljejumiide. Hyltenstam ja earát (1999: 47) čállet ahte servodatdási fáktorat govvidit ja maiddái mearridit minoritehta stáhtusa majoritehta ektui. Dat sáhttet leat politihkálaš iešmearrideapmi, ideologalaš jurdagat, vejolašvuohta skuvlejupmái ja nu viidáset.</p>
<p>Dán dutkamuša informánttat loktejit ge dehálažžan dan ahte guovllu politihkkáriid rolla láhčit gielladili lea dehálaš. Leat stuorra vuordámušat politihkkáriidda ahte sii čájehit geainnu giellaealáskahttimis/-seailluheamis. Orru leamen nu ahte olbmot vurdet servodatlaš dohkkeheami erenomážit báikkálaš politihkalaš dásis. Báitá čađa ahte go politihkkárat dustet doarjut sámegiela, de gielladilli buorrána ja olbmot geavahišgohtet sámegiela eanet. Dát sáhttá maiddái leat oktavuođas dasa ahte olbmot leat oadjebasat dasa ahte giella ja giela geavaheapmi lea dohkkehuvvon. Olbmot oidnet dehálažžan ásahusaid nu mo giellaguovddážat, geat sáhttet doaibmat máŋgga láhkai gielladoarjjan. Dákkár doarjja sáhttá leat láhčit giellaarenaid, bargat guottuiguin giela ektui, leat doarjjan ođđahálliide ja bagadallat gieldda giellabargguiguin. <em type="bold">7.5 Iešguđetlágan dovddut </em></p>
<p>Máŋgasat hállet ieškritihka ja hehttehusaid birra. Dákkár áššiid birra leat earáge dutkit čállán.</p>
<p>Todal čállá ahte hehttehusat leat dat áššit ja sivat mat dagahit ahte olmmoš ii hála sámegiela dahje jus hállá, de ii hála ollu háválassii. Su informánttat muitalit ahte hehttehusat sáhttet leat cieggan millii juo mánnán. Dovddut das ahte ii leat doarvái buorre dahje vuordámušat ovttaskas olbmui hehttejit hállamis sámegiela. Dákkár hehttehusaid sii eai vásit ovdamearkka dihte eaŋgalasgiela ektui. Todal fuomášahttá ahte dát lea dábálaš miehtá máilmmi sajiin gos leat unnitlogugielat. (Todal 2007: 204–206.)</p>
<p>Maiddái Walsh ja Lane (2014: 3) dadjaba ahte ođđahállit dávjá ieža jurddašit ja maiddái earát sáhttet jurddašit ahte sin giella ii leat doarvái buorre dahje ahte sis lea earálagan gielladáidu.</p>
<p>Nuoraid giella sáhttá spiehkkasit ollu ovddit buolvvain jus sii eai leat bajásšaddan unnitlogugielain.</p>
<p>Máŋgasat dán dutkamuša informánttat namuhit dan ahte lea dahje lei váttis hállagoahtit sámegiela ja ahte sii ballet dadjamis boastut. Go jearan manin, de dadjet ahte lea <span type="quote">“sperre”</span> dahje ahte leat nu ieškritihkalaččat. (3) <span type="quote">“Mun lean gullan ahte mun lean hui ieškritihkalaš. Jus áiggut hállat sámegiela de fertet hállat dievaslaččat.”</span></p>
<p>Go jearan leago váralaš hállat sámegiela, de okta vástidii ná: (7) <span type="quote">“Dat lei veháš váralaš hállat sámegillii almmolaččat. Measta čirron. Dat lei veahá erenomáš… Dáppe ii leat váralaš (barggus). Muhtin sajiin sáhttá leat ain ge go leat ođđa olbmot. Ja mun lean maid udju.”</span></p>
<p>Udjuvuođa birra hálle eará ge informánttat. Ovtta informántta mielas su isit dal livčče buvddas sáhttit hállat sámegillii, muhto son ieš ii várra goassige boađe sáhttit bargat dan.</p>
<p>Nubbi informánta maiddái dadjá dan, ahte hállagoahtit sámegiela, dasa gullá udjuvuohta.</p>
<p>Oadjebasvuohta hállat sámegiela leage loktanan dáid jearahallamiid bokte dehálažžan iešguđetláhkai. Juuso (2009: 16–17) čállá ahte leat ollu sivat manne olbmot eai duostta sámástit. Dát šaddet hehttehussan ja sáhttet goazahit sámegiela hállama. Hehttehusat sáhttet dagahit dorvvuhisvuođa dovddu ja olmmoš hutká garvinstrategiijaid ja danin sáhttá leat sámáskeahttá vaikko háliidivččige. Go čiehkáda garvinstrategiijaid duohkái, de unnida vejolašvuođaid sámástit.</p>
<p>Dán dutkamuša informánttat leat háhkan oadjebasvuođa maiddái kurssain. Giellaguovddážat namuhuvvojit sihke Gáivuonas ja Unjárggas dehálažžan giellabarggu oktavuođas. Okta informánta dadjá ahte ii hála sámegiela eará sajiin go kurssas ja giellaguovddáža bargiiguin.</p>
<p>Okta fas hállá nuppiin kursaoasseváldiin, gii lea vázzán seammá kurssa go son ja dovdá ahte soai leaba seammá dásis. Okta fas dadjá ahte ii hála eará olbmuiguin sámegiela, go singuin geat dovdet su duogáža. Dat olbmot leat kursadoallit ja giellaguovddáža bargit. Son dovdá olu heahpada das, go ii máhte sámegiela. (1) <span type="quote">“Lea álkit hállat singuin geat áddejit mu historjjá. Sii eai vuordde nu ollu. Ja vaikko mii dárustivččiimet, de dat ge ii leat nu váralaš. ”</span> (3) <span type="quote">“Mun vázzen kurssa dá gieskat ja dalle lei álki hállat sámegiela.”</span></p>
<p>Máŋgasat informánttain dovdet ahte lea álkit hállat mánáiguin ja boarrásiiguin. Eatnašat leatge namuhan ahte sii leat juogo álgán hállat mánáiguin dahje vuorasolbmuiguin. Muhtun olbmuiguin lea váttis hállat sámegillii vaikko dieđášedjege ahte dat olmmoš máhttá sámástit. (1) <span type="quote">“Mun hálan sámegiela vuorasolbmuiguin, sii eai geahča ártegit munnje. Sii vástidit munnje almmá ahte mun dovddan ahte sii veardádallet mu.”</span> (5) <span type="quote">“Barggus ja doppe gos mun nagodan hállat. Árgabeaivveáššiid birra. Ja veaháš tulljaid edniin. Veaháš áhkuin. Mánáiguin borrama, gárvodeami, duhkorasaid, bearraša ja áššiid birra maid sii leat bargan. In hála nu ollu, beare doppe gos lea bággu.”</span></p>
<p>Máŋggas namuhit iežaset diehtit ahte earát eai beroš vaikko dajašedjege boastut, muhto liikká ballet dahkamis feaillaid. Máŋgasat namuhit sojahemiid ja jietnademiid váttisin. Okta maiddái namuha lestadianismma sivvan dasa ahte lea nu ieškritihkalaš. Nubbi fas dadjá ahte son lea beare diekkár olmmoš ahte buot ferte leat dievaslaš ovdal go son dohkkeha áššiid. Dasa lassin son lea vásihan oahpaheaddji, gii lei hui garas dainna ahte ii galgan hállat ovdal go máhtii albmaláhkai giellaoahpa. (2) <span type="quote">“Doppe lea duogábealde diet giellaoahpa oahpaheaddji jietna, vaikko dieđán dat ii leat váralaš.”</span> (4) <span type="quote">“Jus mun galgen hállat de mun galgen máhttit dan albmaláhkai. Mun in sáhte boastut hállat. Dalle šattai áibbas sperre.”</span></p>
<p>Buohkat maiddái hálle eahpelunddolaš- ja lunddolašvuođa birra. Dainna sii oaivvildedje dan ahte lea eahpelunddolaš sámástit singuin, geaiguin lea hárjánan dárustit. Lea álkit ja lunddoleabbo dárustit olbmuiguin go sámástit. Oahpesolbmuiguin sii válljejit dávjá dárustit, vaikko dieđášedje ahte sáhtášedje maiddái sámástit. (1) <span type="quote">“Muhtumat dáppe barggus máhttet muhto sii eai hála. Miihan leat hárjánan dárustit.”</span> (7) <span type="quote">“Muhtin olbmuiguin lea váttis molsut giela. Fáhkka álggát sámástit. Dat ii leat lunddolaš.”</span></p>
<p>Buot informánttat dadjet ahte lea dahje lei garra bargu hállagoahtit sámegiela. Govvidettiin vuosttaš háviid go hálle sámegillii, informánttat geavahedje sániid ja dajaldagaid nu mo váttis, rahčamuš, geavahit ollu návccaid, heahpat, váralaš, ballu, eahpesihkkar ja dadjat boastut. (1) “Jus mun galggan ieš ráhkadit cealkaga nu ahte dat lea áddehahtti, dat lea rahčamuš.</p>
<p>Dat lea mentálalaččat lossat.” (3) <span type="quote">“Mun geahččalin hállat sámegiela ovttain kollegain gii váccii seammá kurssa. Muhto dat ii mannan nu bures.”</span> (4) <span type="quote">“Mun álgen go ožžon vuosttaš máná. Dušše dalle go ledjen okto suinna. Go eamit lei das de hálaimet dárogiela. Dat lei nu váttis álggos. Go moai leimme guovttágaskka de mun savkalin nu ahte hárjánin daid jienaide ja sániide.”</span> (4) <span type="quote">“Lei hirbmat váttis oažžut njuokčama johtit rivttes láhkai ja oažžut rivttes jienaid.”</span> (4) <span type="quote">“Olbmot vurde ahte mun máhtten sámegiela. Mun jáhkán dat maid dagahii váttisin álgit hállat.”</span> (5) <span type="quote">“Sámegiella lea leamaš váttis mu mielas. Sánit ja grammatihkka. Jus dovddan olbmo bures de lea váttis hállat sámegiela suinna. Ollesolbmuiguin in hála sámegiela. Lea váttis ráhkadit cealkagiid.”</span> (6) <span type="quote">“Ovdal lei nu ahte ii galgan hállat jus ii máhttán albma giela.“ (6) “Muhtun olbmuiguin lea váttis hállat sámegiela. Singuin lean álohii dárustan.”</span> (6) <span type="quote">“Ovdal lávejin jurddašit makkár sániid galggan geavahit. Mun oahpan.”</span></p>
<p>Dát informánttaid govvádusat giela hállamis addá gova das ahte álggos giela geavaheapmi lea hui lossat. Sivvan sáhttá leat ahte sámegiella lea nu earálágan giella go dárogiella, ja danin cealkagiid ráhkadeapmi sámegillii lea lossat álggos. Orru maid leamen nu ahte informánttain leamaš jurdda das, mo giella galgá leat vai dustet dadjat sániid ja cealkagiid jitnosit. Dulkon informánttaid cealkámušaid nu ahte sin mielas giela galggai máhttit dievaslaččat ovdal go sáhttá hállat.</p>
<p>Walsh ja Lane (2014: 3) govvideaba olbmo gielalaš eallima bálgán, mas leat krihtalaš dáhpáhusat, mat sáhttet lasihit dahje geahpidit giela geavaheami. Okta informánta muitala ahte mearridii sámástišgoahtit, go oaččui vuosttaš máná. Dán sáhttá oaidnit dáhpáhussan, mii dagahii dan ahte informánta loahpa loahpai válljii sámástišgoahtit. (4) <span type="quote">“Mun jurddašin ahte dát lea mu maŋimuš vejolašvuohta hállat sámegiela. Mun válljejin, mun ferten álgit hállat sámegiela.”</span></p>
<p>Okta informánta fas muitala ahte son lei guokte iešguđet olbmo ovdal go máhtii suohtastallat sámegillii. (7) <span type="quote">“Mun ledjen várra guokte iešguđet olbmo. Dárustin de ledjen somás olmmoš muhto in máhttán dan sámegillii. Sámegillii ledjen láivves olmmoš. Mun jurddašin ahte olbmot jáhkke ahte mun lean veahá invaliida. Lei buoret leat jaska. Dál ii leat šat nu.”</span></p>
<p>Ovttaláhkai dát sáhttá guoskkahit dan go olmmoš lea ohcaleamen iežas sámi identitehta, muhto dát sáhttá maid guoskkahit dan ahte lea oadjebas iežas identitehtain ja ahte máhttá čájehit dovdduid maiddái sámegillii. <em type="bold">8. Iešguđetlágan sámi ođđahállit </em></p>
<p>Walsh ja Lane (2014: 1–3) eaba kategorisere ođđahálliid njuolgut. Soai namuheaba gal ahte ođđahállivuohta lea oktagaslaš olbmo proseassa. Mun tulkon dan nu ahte Walsh ja Lane (2014: 1–3) ođđahállivuođa kategoriseren guoská buot ođđahálliid, geat leat oahppamin giela, etnalašvuhtii geahčakeahttá. Mu dutkamuša informánttat leat sápmelaččat ja danin in njuolgut sáhte buohtastahttit dán dutkamuša informánttaid Walsh ja Lane kategoriseremiin. Nu mo</p>
<p>Todal (2007: 205–206.) čállá, de erenoamážit sápmelaččain, geat eai leat oahppan hállat sámegiela mánnávuođa rájes, leat hehttehusat hállat sámegiela. Dákkár hehttehusat eai leat eará gielaid ektui, go dušše fal sámegiela ektui. Maiddái Jane Juuso (2009) lea čállán hehttehusaid birra, mat goazahit hállama. Danin in gohčot iežan dutkamuša informánttaid ođđahállin, baicce sii leat sámi ođđahállit.</p>
<p>Dán oasis mun čilgen mo dán dutkamuša informánttat oidnet ja vásihit giellageavaheami.</p>
<p>Lean juohkán dán dutkamuša informánttaid golmma jovkui giellageavaheami mielde.</p>
<p>Vuosttaš joavkkus leat olbmot, geat aivve hállet kurssas sámegiela. Sidjiide lean addán namman <em type="italic">kurssas hállit </em>. Nuppi joavkku ovddastit sii geat hállet sámegiela barggus dahje dihto olbmuiguin. Sii leat joavku geat <em type="italic">hállet sámegiela muhtin olbmuiguin </em>. Goalmmát joavku leat olbmot, geat <em type="italic">válljejit sámástit doppe gos lea vejolaš </em>. <em type="bold">8.1 Kurssas hállit </em></p>
<p>Dán joavkku ovddasteddjiin ii leat leamaš sámegiella mánáidgárddis dahje skuvllas.</p>
<p>Sámegielat musihkka ja medias sámegiella gullogođii easkka rávisolmmožin. Oktage sis ii leat leamaš mánáidgárddis ja skuvllas ii lean mihkkige sámegillii. Nu mo ovddebus lean juo čállán, de buot informánttat leat vázzán máŋggaid sámegielkurssaid, maid dán joavkku ovddasteaddjit. Maiddái dán joavkku ovddasteddjiin lea nana passiivagiella. Dán joavkku ovddasteaddjit leat eahpesihkkarat jotketgo sámegielain ja leago sámegielas boahtteáigi servošis. Sin mielas sámegielkurssat gáibidit ollu barggu ja návccaid ja máŋgasat dovdet ahte lea lossat oasálastit kurssaide. Seammás sámegielakurssat leat sidjiide báikin, gos besset aktiivvalaččat hállat sámegiela.</p>
<p>Vaikko vel dán joavkku ovddasteaddjit eai leat ge nu sihkarat sámegiela boahtteáiggis servošis ja iežas giellageavaheamis, de lea liikkáge jurdda duogábealde das ahte sámegiella lea dehálaš ja ahte lea dehálaš hállat sámegiela ja beassat hárjehallat dan. Dán joavkku ovddasteddjit álkibut dárustit go sámástit ja sámegielat cealkagiid lea váttis hábmet. Sii maiddái leat diđovaččat das, geainna sáhtášedje sámástit, muhto liikká válljejit dárustit jus dat lea vejolaš. Informánttat oaivvildit ahte dasa gullet ollu dovddut, mat laktásit dasa go ii áddehala. Okta informánta maiddái ballá das ahte nubbi olmmoš suhttá go informánta áiggošii sámástit.</p>
<p>Nuppe dáfus dán joavkku ovddasteaddjit atnet árvvus sin geat nagodit váldit gielaset ruovttoluotta. Sii maid váillahit sajiid gos gullošii sámegiella eanet ja áibbašit vássán áiggiide goas giella gullui dávjjit. Sii liikkáge diđoštit dan ahte gávdnojit sajit, gos giella gullo ja gos ja geainna sáhtášii sámástit. Sis maid lea jáhkku ahte eará olbmuin leat positiivvalaš guottut sámegiela ektui vaikko vel dihtetge ahte ainge sáhttet leat dilálašvuođat gos ferte sámi áššiid bealuštit.</p>
<p>Sis leat vuordámušat earáide ja maiddái alccesis váldit ovddasvástádusa gielladilis. Nuppe dáfus vuordámušat eai leat šat nu stuorrát ja ii ge leat nu jáhkku dasa ahte giella nagoda eallit. <em type="bold">8.2 Hállet muhtin olbmuiguin </em></p>
<p>Buot informánttat dán joavkkus dadjet, ahte sii máhttet hállat beaivválaš áššiid birra sámegillii. Sii dovdet ahte sis ii leat nu viiddis giellačehppodat ja ahte eai máhte čilget áššiid bures ja čielgasit sámegillii. Sii dovdet ahte eai máhte sámegiela nu bures go ieža háliidivčče.</p>
<p>Okta informánta dadjá ahte ollu sánit váilojit ja sániid vajáldahttá jođánit ja danin šaddá váttisin hállat ja čilget áššiid sámegillii.</p>
<p>Máŋgasat informánttain máinnašit sáni árgabeaivi. Muhtin informánttat govvidit dan ahte sii eai máhte ovdamearkka dihte čilget fágalaš áššiid sámegillii. Sii govvidit iežaset gielladáiddu leat hui ráddjejuvvon. Dát sáhttet leat áššit nu mo borrandilálašvuođat, gárvodeapmi ja ruovttubarggut. Informánttat maiddái muitalit ahte lea váttis muitalit ja hállat iežas dovdduid birra sámegillii.</p>
<p>Dán joavkku ovddasteaddjit dadjet ahte sii geahččalit olles áigge guldalit sámegiela ja oahppat eanet ja dađi mielde áddejit eanet ja eanet. Sii dovdet ahte hálddašit giela buorebut ja buorebut mađi eanet geavahit giela. Muhto go boahtá dovdu das ahte ii máhte nu bures sámegiela, de sii válljejit dárustit. Muhtimiidda lea hui váttis hállat sámegiela olbmuiguin geat máhttet giela bures. Sii válljejit dávjá hállat sámegiela boares olbmuiguin, mánáiguin dahje singuin, geainna leat vázzán sámegielkurssaid fárrolagaid.</p>
<p>Dán joavkku informánttat leat dovdan doarjaga iežas lagašolbmuiguin oahppagoahtit sámegiela. Sii dihtet ahte vánhemat leat rámis go sii leat oahppan giela. Muhtimat maiddái geahččalit sámástit goit veahá iežas lagasolbmuiguin. Sihke eatnit ja áhkut namuhuvvojit dán oktavuođas. Vaikko vel informánttat eai leat oalát molson giela dárogielas sámegillii iežaset áhkuin dahje edniin, de informánttaide orro leamen dehálaš dat ahte sáhttet juoba veahá ságastit sámegillii singuin. Informánttain lea maiddái dovdu das ahte edniide ja áhkuide lea buorre go sii sámástit ja dovdetge ahte ožžot doarjaga joatkit sámegielain.</p>
<p>Informánttat muitalit ahte sii barget olles áigge gielain ja geahččalit ovdánahttit iežaset giellamáhtu. Ovdamearkka dihte hállet muhtin olbmuiguin ja lohket ja čállet sámegillii. Sii dovdet ilu ja rámi daid háviid, dalle go leat nagodan sámástit. Buohkat sis geavahit giela barggus ja sis lea maiddái jurdda geavahit sámegiela barggus boahtteáiggis. Buohkat maiddái hállet iežaset mánáid dahje boahttevaš mánáid birra. Sii háliidit doarjut ja oahpahit iežaset mánáid giellaoahppamis. Dát joavku oaidná maiddái ahte giella lea ovdánan ja gullogoahtán eanet. Sis lea jáhkku giela ceavzimii. <em type="bold">8.3 Válljejit sámástit doppe gos lea vejolaš </em></p>
<p>Dán joavkku ovddasteddji informánttat leat jurddašallan ollu sámegiela oahppama birra. Sis leamašan álohii jurdda ahte sii áigot hállat sámegiela. Juohkehaš dadjá ahte lei lossat ja váttis hállagoahtit sámegiela ja dat gáibidii ollu návccaid. Okta informánta dajai maid ahte muitá dan hui bures, go vuosttaš háve hálai sámegiela. Su mielas lei váttis dadjat jietnadagaid riekta, sánit orro hui váddásat ja njuovčča illá sojai. Son searvvai báikkálaš sámegielkursii ja dovddai ahte oaččui veahki kurssas hállagoahtit almmolaččat. Maŋŋá kurssa son hállagođii eambbosiiguin iežas lagasbirrasis.</p>
<p>Muhtumat dán joavkku ovddasteddjiin leat ožžon oahpahusa skuvllas, muhtumat eai. Okta informánta dajai ahte oahpahus maid lea ožžon vuođđoskuvllas lei fuotni. Son lei okto ja fertii ollu bargat okto.</p>
<p>Dán joavkku ovddasteaddjit maiddái dovdet ahte sii eai máhte nu bures sámegiela. Okta informánta maiddái eahpida joavdágo goassige dohko gosa háliida. Muhtin informánta dajai ahte sus lea eaŋkalis giella ja váilojit ollu sánit. Maiddái sániid sojaheapmi ja jietnadeapmi lea váttis. Okta maiddái hállá ahte ii máhte suorggideami. Guovttis dán joavkkus dadjaba ahte soai gullaba go dadjaba boastut. Okta informánta dajai ahte son geahččala divvut ja dadjat riekta, muhto goittotge ii beroš das jus hállá boastut. Son maiddái namuha ahte go lea oahppan sámegiela maŋŋit, de váilojit ollu sánit. Okta informánta logai ahte ainge heaŋgá doppe maŋábealde dat jurdda ahte ii galgga hállat jus ii máhte albmaláhkai. Juohkehaš goitge dadjá ahte eai beroš šat das gii gullá go sii sámástit ja jus sii dadjet boastut.</p>
<p>Dán joavkku ovddasteaddjit dovdet ahte sii leat rámis, go máhttet sámegiela. Sii hállet sámegiela máŋgga sajis nu mo barggus, ruovttus, eará gili olbmuiguin ja maiddái dalle go oahpásnuvvet ođđa olbmuide. Jus sii dihtet ahte nubbi olmmoš máhttá sámegiela, de sii válljejit vuosttamužžan hállat sámegiela. Ja go oahpásnuvvet ođđa olbmuide ja dihtet sii máhttet sámegiela de álggahit ságastallama sámegillii. Singuin geain leat hárjánan dárustit lea váttis molsut giela.</p>
<p>Sátni lunddolaš daddjui dávjá. Muhtin informánttaid mánát sámástit ja muhtin informánttaid mánát goit áddejit, dahje hállet veahá sámegiela. Sidjiide lea lunddolaš sámástit mánáide ja mánáidmánáide. Sis leat positiiva guottut giela ektui ja sis lea jáhkku dasa ahte giella ceavzá. <em type="bold">9. Loahppamearkkašumit </em></p>
<p>Dán dutkanbarggu čuozáhatjoavkun leat sápmelaččat guhte leat sámástišgoahtán rávisolmmožin. Sii leat sámi ođđahállit, geat leat sihke gazzan sámegiela oahpu máŋggain kurssain, muhto leat maiddái válljen guldalit ja oahppat eanet sámegiela eará sajiin. Buot dán dutkamuša informánttain lei čielga áigumuš ja siskkáldas motivašuvdna ii váilon geas ge: sii háliidedje oahppat hállat sámegiela. Mii dahká dan ahte sámi ođđahálli váldá lávkki sámástišgoahtit?</p>
<p>Jearahallamiin boahtá ovdan ahte siskkáldas motivašuvdna oahppat giela lea dehálaš. Dát dutkamuš čájeha ahte sii geat leat válljen dahje oahppan sámástit rávisolmmožin, leat gullan sámegiela iežaset mánnávuođas, mii várra juo iešalddis lea boktán motivašuvnna oahppat giela rávisolmmožin. Dat ahte giella leamašan birrasis lea áiggi mielde boktán sáhkkiivuođa giela ektui. Muhtumiidda lea maiddái juo mánnán rahpasan vejolašvuohta oahppat sámegiela ja nu leat áddegoahtán sámegiela ja oččodit áiggi mielde passiivagiela. Muhtimat oskkildit áiggi mielde hállat sámegiela dihto olbmuiguin juo mánnávuođas. Dat ahte mánát gullet ahte birrasis leat olbmot geat sámástit ja sámegiella lea gulahallangiellan, sáhttá leat okta stuorra fáktor dasa ahte boahtteáiggisge mii oažžut ollu sámi ođđahálliid, geat rávisolmmožin háliidit oahppat sámástit.</p>
<p>Go rávisolmmoš mearrida ahte háliida oahppat sámástit ja ohcala álgit sámegielkursii, de vuordámuš kursii álggedettiin lea ahte doppe beassá oahppat sámástit. Ja namalassii vuordámuššan lea oahppat njálmmálaš giela. Muhtin muddui vuordámuš lea ahte kurssas lea bággu sámástit. Muđui han eallimis ii leat goassige bággu, dahje dárbu sámástit jus ii ieš nu mearrit. Informánttat dovdet ahte dálá kurssat vuođđuduvvojit ollu dan ala ahte oahppat giellaoahpa ja oahppat giela <span type="quote">“riekta”</span>. Dáinna sii várra oaivvildit girjegiela eaige iežaset guovllu suopmana nu mo sis leamaš vuordámuššan. Dán dutkamuša informánttat dávjá dovdet ahte kurssain njálmmálaš ovdanbuktindáidu ii leat nu guovddážis.</p>
<p>Suopman lea ge badjánan dehálaš fáddán jearahallamiin. Dat lea iešalddis okta deháleamos áššiin, danin go olbmuide suopman mearkkaša olu. Jurdagat das mo iežaset máttut ja iežas guovllu olbmot hállet leat dehálaččat sámi ođđahálli dovdui das ahte hállá rivttes láhkai. Orru leamen nu ahte olbmot háliidit ovttalágan duođaštusa iežaset gillii, ja orru leamen nu ahte dan eai sáhte kursadoallit addit. Nu mo mun tulkon informánttaid muitalusaid, de sii dárbbašit muhtunlágan auktoritehta, dahje iežaset guovllu giellačeahpi, gii sáhttá muitalit mo lea riekta dadjat iežas suopmana mielde. Dát ii leat mihkkige ođđa fuomášumiid, danin go giellameaštáriid/giellačehpiid/giellafáddáriid leat juo guhká geavahuvvon ođđa gielaid oahppamis (Aikio-Puoskari 2016: 46.)</p>
<p>Muhtin informánttat hálle máŋgii lunddolašvuođa ja eahpelunddolašvuođa birra. Lea lunddolaš dárustit ja máŋgii lea eahpelunddolaš sámástit. Vaikko olbmos lea nana passiivagiella ja ádde masá buot, de son ii gártta dilálašvuhtii gos lea bággu sámástit. Nu mo</p>
<p>Aikio-Puoskari (2016: 13) maid čállá, de olbmot dávjá válljejit geavahit riikka majoritehtagiela gaskaneaskka vaikko goappašagat máhtášedje sámegiela. Molsut giela nuppi olbmuin orru leamen veadjemeahttun. Muhto ii nu veadjemeahttun ahte ii go sáhtášii hárjánit hállat sámegillii goit veahá suinna geainna lea hárjánan dárustit. Dán dutkamuša informánttat eai leat molson giela oalát oahpes olbmuiguin geaiguin leat hárjánan dárustit, muhto sáhttet goit veahá sámástit muhtumiiguin. Sii geat leat válljen sámástit doppe gos lea vejolaš hállat sámegiela, válljejit sámástit ođđa olbmuiguin, geaid dihtet máhttit sámegiela. Dát várra dahká sidjiide lunddolažžan hállat sámegiela eanet ja nu háhketge alcceseaset eanet vejolašvuođaid sámástit.</p>
<p>Giellaoahppan lea váttis máŋgasiidda go máŋgga sajis sámegiella ii leat šat nu oidnosis ja ii gullo nu dávjá. Buot dán dutkamuša informánttat goit ge diđoštit gos lea vejolaš sámástit. Lea iežas válljema duohkin searvat dáid giellaarenaidda. Go lea sáhka áitatvulošgiela seailluheamis, dan ealáskahttimis leat máŋga fáktora mat váikkuhit dasa ahte ovttaskas olmmoš vállje sámástit. Dán birra leat juo čállon dutkamušat. Anárašgiela giellaealáskahttin lea buorre ovdamearkan olles máilmmi unnitlogugielaid ealáskahttimii. Guovddážis leat giellaservoša iežas dáhttu seailluhit iežaset giela ja kultuvrra. Gielladomeanat leat lassánan dađi mielde go giellahállit leat lassánan. Go ovttaskas olbmot leat válljen smávva giellaservošis geavahit anárašgiela vaikko dat lea muhtimin leamašan rahčamušaid duohkin, leat leamašan dehálačča giela ealáskahttimii. Maiddái ovttaskas olbmuid válljejumit giela ektui dehálaččat giela boahtteáigái. (Pasanen 2015: 391–392).</p>
<p>Mii de dahká ahte sámi ođđahálli sámástišgoahtá? Dán dutkamuša informánttat hálle ollu ovttadássásašvuođa birra. Hehttejeaddjin orru leamen dat jus olbmot dovdet ahte nubbi geainna galgá sámástit ii leat sullii seammá dásis. Ovdamearkka dihte informánttaid mielas lei váttis jus kursaoasseváldit eai leat sullii seammá dásis, de eai duostta hállat erenomážit jus muhtimat leat hui čeahpit. Dat álkidahttá hállagoahtima, go ii dárbbaš geahččalit čuovvut sin geat leat ollu čeahpibut go ieš sámegielas. Dat seammá guoská daid háviid, go galget sámástit olggobealde kurssa. Nuppe dáfus informánttain leat gielalaš ovdagovat ja muhtun olbmot geat leat gielalaš doarjjan. Ovttalágan gielalaš auktoritehtat, giellameaštirat ja ofelastit, geat sáhttet veahkehit ja doarjut sámi ođđahálli oahpadettiin sámástit. Dađi mielde go sámi ođđahálli fuomáša ahte hálddaša hállandilálašvuođa de duostá ođđa sajiin sámástit.</p>
<p>Iežas máttuid giela oahppamii laktása dovdu das ahte galgá beassat leat ovttaárvosaš, ja danin lea váttis dalán hállagoahtit sámegiela vaikko geainna. Dasa fas laktása oadjebasvuođa dovdu das ahte hálddaša hállandilálašvuođa go áigu sámástit. Ođđahálliin lea maiddái dávjá dovdu das ahte earát árvvoštallet su giela. Muhtimiid mielas fas sii ieža leat nu kritihkalaččat iežaset vuostá. Dát ii boađe čielgasit ovdan manin nu lea. Iežan jurdda lea ahte go buot informánttain lea nana passiivagiella, maiddái sis geat eai vástidan jearahallamis sámegillii, de sis ferte leat jurdda das mo giella galgá leat. Sáhttágo dát leat okta hehttehus manin sámi ođđahálli lea nu ieškritihkalaš ja ii ge dan dihte válddekeahttá hálit hállat ovdal go lea sihkkar ahte dadjá sániid ja cealkagiid riekta?</p>
<p>Ollu dutkamušat dán rádjái čájehit dan ahte áitatvulošgielaid giellaoahppamii, ja iežas máttuid giela oahppamii gullet ollu dovddut. Hinton, Huss ja Roche (2018: 496) konkluderejit ahte muhtin olbmuide sáhttá giellaealáskahttin rahpat boares háviid, go fas earát dovdet iežaset fámolažžan ja ahte leat gávdnan rivttes eallima. Earret eará Mustonen (2017: 45) čállá, go olbmot leat massán eatnigielaset ja go fas galget hállagoahtit de gártet ražastit. Son čállá earret eará ná: <span type="quote">“Sámegiella ii leat sidjiide mii beare gielaid – dat čatnasa dovdduide daningo dat lea massojuvvon eatnigiella”</span>. Dán dutkamuša mielde maid boahtá ovdan ahte leat ollu rašes dovddut go oahppagoahtá hállat sámegiela.</p>
<p>Orru leamen nu ahte sámi ođđahálliin lea dárbu hállat dáid dovdduid birra dalle go oahpahallagoahtá sámegiela. Leat ollu sihke rašes dovddut, muhto maiddái ilu dovddut. Nu mo Hinton, Huss ja Roche (2018: 496–497) namuhit maiddái, de veahkkin ođđahálliide sáhttá leat nu mo Juuso girji, Válddán giellan ruovttoluotta, mii lea njuolgut oaivvilduvvon olbmuide geain lea passiivagiella muhto eai duostta váldit giela atnui. Ođđahálliin leat ollu jurdagat sihke iežaset giellamáhtus ja das mo earát oidnet sin.</p>
<p>Informánttat maiddái muitalit ahte mánáiguin ja boares olbmuiguin lea álki hállat sámegiela.</p>
<p>Sivvan sáhttá leat go sii eai oro árvvoštallamin dahje bidjamin ovdagáttuid sámi ođđahálli gillii. Okta informánta dadjá: <span type="quote">“Sii eai geahča ártegit munnje”</span>. Dát sáhttá leat iežas jurdda ahte nubbi geahččá ártegit dahje ahte goappašagat dilálašvuođas leaba eahpesihkkarat makkár giela soai sáhttiba geavahit.</p>
<p>Nubbi aspeakta oadjebasvuođa dovddus fas lea dat ahte muhtimat sáhttet dovdat ahte billistit eará olbmuid ovddas, jus sii eai máhtege hállat sámegiela ja dalle buohkat fertejit dárustit.</p>
<p>Máŋgasat sámi ođđahálliin leat hui diđovaččat das, mo unnitlogugiela geavaheapmi rievdá jus searvái boahtá dárogielat olmmoš. Máŋgii sidjiide giellaoahppanvejolašvuohtan lea servvoštallat olbmuiguin, geat máhttet sámástit. Nu sii besset goit gullat sámegiela ja nu oččodit passiivagiela. Searvat ságastallamiidda lea váddáset, danin go olbmot johttilit dárustišgohtet jus vávjet ahte nubbi ii hálddaš sámegiela. Dát doalvu mu dakkár jurdagii ahte sámi ođđahálli ii hálit ahte sámegielagat galget dárustit dan dihte go son ii máhte vástidit seamma bures ruovttoluotta sámegillii.</p>
<p>Livččii miellagiddevaš dutkat dákkár dilálašvuođaid dárkileabbot, main sámi ođđahálli háliida sámástit nuppi sámegielagiin. Leago juoidá maid sámi ođđahálli ferte dadjat vai hállan joatkašuvvá sámegillii? Makkár signála sámi ođđahálli galgá addit sámegielhállái vai olmmoš joatká sámásteami suinna? Makkár signála sámegielhálli galgá addit sámi ođđahállái vai son dovdá oadjebasvuođa sámástit <span type="quote">“giellameaštáriin”</span>? Giellameašttir lea son, guhte sámi ođđahálli mielas lea menddo čeahppi suinna sámástit. Oktasaš njuolggadusaid hutkan lea dehálaš vai goappašagat diehtiba, mo dákkár dilálašvuođain dahkat.</p>
<p>Olbmuin lea maiddái dárbu hállat dáruiduhttima birra ja mo dat lea čuohcan sidjiide ja sin lagamuččaide persovnnalaš dásis. Informánttat hálle ollu dáruiduhttima birra ja ledje hui diđovaččat dainna mii servodagas ovddit sohkabuolvva áigge lei geavvan. Vai lea álkit hállagoahtit sámegiela, de lea buorre ahte dákkár jurdagat leat biddjon rivttes perspektiivii ja ahte daid birra lea beassan hállat.</p>
<p>Go giella lea dearvvas, de dan doarju ruoktu, skuvla, searvvuš, bargu ja mediat. Mii leat oaidnán ahte dušše okta dáin fáktoriin ii leat goassige doarvái. Giela oččodeapmi ferte leat máŋggabealát ja geavahuvvot olles áigge jus giella galgá ealásmuvvat. (Hinton &amp; earát 2018: 495.) Sámi ođđahállit sáhttet leat oassin buot dáin osiin ja danin oainnán ge ahte juohke áidna sámegielhálli lea ávkin sámegielaide ja sámi servodahkii. Danin lea ge dehálaš ahte sámi servodat juohke láhkai geahččala veahkehit buohkaid, geat háliidit leat oasálažžan giellaservošis ja dan mielde loktemin sámegiela árvvu ja giellageavahusa.</p>
<p>NAČ Váibmogiella (2016: 60) ođastus evttohus lea vuođđuduvvon dasa ahte buot gielat leat ovttaárvosaččat. Dat fátmmasta servodatdásiid iešguhtege láhkai, maiddái ovttaskas olbmo dásis. Dát lea mielddisbuktán ahte Sámediggi lea álggahan giellaođastusbarggu, mii galgá loktet ja nannet sámegiela geavaheami iešguđet servodatdásis. Vaikko vel dán ođastusas mánát ja nuorat vuoruhuvvojit, de Sámediggi ii leat vajáldahttán rávisolbmuid, geat sáhttet leat vejolaš giellageavaheaddjit boahtteáiggis. Konkrehta doaibmabijut ja vuoruheamit ovddiduvvojit Sámedikki dievasčoahkkimis juovlamánus 2018. (Giellaođastus 2018.)</p>
<p>Sámedikki giellaođastus fátmmasta ollu. Jus giellaealáskahttin galgá lihkosnuvvat, de mii fertet doarjut olbmuid giellageavaheami buot dásiin, vánhemiid giellaválljemis mánnái juo ovdal máná riegádeami rájes gitta vuoras olbmuid gielladoarjja dárbbuide.</p>
</body></document>
