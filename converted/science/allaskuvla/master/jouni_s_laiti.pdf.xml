<document xml:lang="sme" id="no_id"><header><title>Ádjá áddjás árbi. Duojára beaggima huksen čájáhusa bokte</title><genre code="science"/><author><person firstname="Jouni" lastname="Laiti" sex="m" born="" nationality="FI"/></author><year>2019</year><wordcount>14207</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2651661/Jouni%20S.%20Laiti%20-%20%C3%81dj%C3%A1%20%C3%A1ddj%C3%A1s%20%C3%A1rbi_Duoj%C3%A1ra%20beaggima%20huksen%20%C4%8D%C3%A1j%C3%A1husa%20bokte.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p><em type="bold">Álgosánit </em></p>
<p>Dát duodjedutkamuš lea leamašan munnje dego johtaleapmi amas meahcis. Mu bagadallit leat dadjan mu dutkánvuogi leat earálágán go maid dutkanmáilmmis lea dábálaš dahkat. Dan lea álki jáhkkit, go munnje ii leat leamašan nu oahpis dat, mii dábálaš dutkanvuohki lea. Lean ollu jearran ja gulahallan earáiguin vai dádjadan fas njuolgadut bálgáid ala.</p>
<p>Háliidan giitit Suoma kulturruhtaráju (Suomen kulttuurirahaston Lapin rahasto), go lea mieđihan doarjaga dán dutkamušbargui. Erenomáš giitosat gullet mu váldobagadalliide Sigga-Marja Maggai ja Tuula-Maija Magga-Hettai čeahpes láidesteami ovddas. Sierragiitosat veahkeheamis; Antti Honkanen, Taarna Valtonen, Hannu Tikkanen, Juha Laiti, Marita Aikio, Samuel Valkeapää ja buohkaide earáide, geat lea veahkehan mu dán dutkamuša dahkamis.</p>
<p>Stuorra giittus gullá Sámemusea Siidda organisašuvdnii, gii lea addán munnje iežas áššedovdamuša ja saji duodječájáhusa lágideapmái. Giitosat maid Sámi allaskuvla organisašuvdnii, go lea láhčán vejolašvuođa gazzat duodjemaster -oahpuid. Boađan váillahit mu mielstudeanttaid, geat ledje Laila Susanna Kuhmunen, Berit Kristine Guvsám ja Sara Inga Utsi Bongo.</p>
<p><em type="italic">Anáris 1.8.2019 </em></p>
<p><em type="italic">Jouni S. Laiti </em><em type="bold">1. Láidehus </em></p>
<p>Roavenjárgga birrasii lea dálvit 2018 rahpasan ođđa hoteallafálaldat, mii lea válljen váldit alcces namman Komsio. Sámegillii dat dárkkuha gietkama. Sii geavahit gietkamii laktašuvvi iešvuođaid ja árvvuid sin márkanfievrrideamis. Gietkkahan lea leamašan sámekultuvrra okta guovddáš duodji. Komsio -hotealla eaiggát válddahallá gietkama, ahte lea čáppa ja oassi kulturárbbis (businessrovaniemi.fi). Hotealla eaiggát muitala áviisajearahallamis ášši birra ná: <em type="italic"><span type="quote">“Idjanahkáriid lusa gakcu mátkkálaš čákŋala sápmelaš árbevierus inspirerejuvvon gietkamii, mii hámi dáfos muittuha unna fatnasa. Muoras dahkkojuvvon ruŋggu nubbi geahči gávvá bajás guvlui ja ná dahká suoji oaivve duogábeallái. Guođohettiin dat suddjii unnoračča buollaša ja guolddu vuostá. Lean álo leamašan liikostan gietkamii, mii lea čáppa diŋga ja oassin min rikkis kulturárbbis.”</span> </em>(businessrovaniemi.fi.) (Čálli jorgalus). </p>
<p>Mu goit lea sakka beroštahttán diehtit, ahte mii dahká sámekultuvrra osiin nu fámolačča, ahte gánneha investeret stuorra ruhtameriid ja vuođđudit fitnodaga olles doaibmajurdaga sámekultuvrii laktašuvvi govahallojuvvon ja oaidnemeahttun árvvuid ala? Komsio -hotealla doaibmajurdda lea deaivilis ovdamearka das, mii máŋgasiid sápmelaččaid mielas ii leat ehtalaččat heivvolaš. Guttorm (2007: 88−89) namuha dakkár doaimma leat <em type="italic">kulturimperialisma </em>, gos sámekultuvrra olggobeale doaibmit geavahit sámekultuvrra osiid, dego gávtti dušše danin, go dat orru leamen čáppa ja geasuha turisttaid. Dán lágan kultuvrras ávkkástallamis jávká gáktái čatnašuvvi čearddalaš gullevašvuođa mearkkašupmi (Sámediggi 2018: 3). </p>
<p>Guttorm (2007: 76−79) válddahallá gietkama, ahte dat lea duodji mii sisdoallá rituálalaš ja geavatlaš árvvuid ja ollu árbedieđu. Gietkama duddjon lea árbevirolaččat gáibidan ovttasbarggu sihke garra-, ahte dipmaduojára gaskka ja sudno čehppodagaid ovttastahttima. Gietkka lea álggo álggus hutkojuvvon danin, vai máná sáhtii birgehit čuoikkaid siste ahte buollašiid áigge. Gietkama visot oasit, dego gárostagaid sajit ledje vuogáiduvvan dárkilis sajiide. Gietkama hápmi lei heivehuvvon gerresa ovdageaži hápmái, vai dan lei álki gerresis fievrredit ja gietkama goahki galggai lea muttát coagis vai máná olahii njamahit. Gietkka čiŋahuvvui márkaniid áigái. Lei dábálaš, ahte juohke bearrašis ledje guokte gietkama, vuos njuorat mánnái vuosttas mánuid áigái ja nubbi gitta jahkásaš mánnái. (Guttorm 1991: 11−12.) Dáid gietkamii laktašuvvi árvvuid lea Roavenjárgalaš fitnodat dál geavahišgoahtán alcces ávkin.</p>
<p>Sámekultuvrra suodjalandárbbuid leat giehtadallan maid máŋggain dutkamušain ja čielggademiin, main ođđasamos lea Suoma oahpahus- ja kulturministeriija dagahan čielggadeapmi sápmelaččaid vuoiŋŋalaš opmodaga suodjalandárbbuid birra (Mattila 2018). Suoma Sámediggi lea geahččalan dán váttisvuhtii darvánit ja leage jođihan Kultuvrralaččat vásttolaš sámeturisma -prošeavtta. Dán prošeavtta olis leat ráhkadan Sámeturisma ehtalaš rávvagiid. (Sámediggi 2018: 3.) Maiddái Piia Nuorgam (2009) lea dutkan dán fátta viidát su Pro Gradu -dutkamušas.</p>
<p>Kulturimperialisma leage stuorra váttisvuohta erenomážit Suoma beale Sámis. Orru goit leamen, ahte sámeservodagas mannet ollu návccat turisma heajos beliid vuosttildeapmái, muhto eai nu ollu juolo šat turisma buktán vejolašvuođaid ohcamii. Magga (2018: 49−52) ovdanbuktá Sámi viiddis ja gárvves duodjestruktuvrra, man váibmosis leat duodjesearvvit ja -skuvllat sihke museat ja arkiivat. Sámis leat maid ollu čeahpes duojárat, geaid duddjoma vuolggasadjin lea árbemáhttu. Yle Radio Sápmi ođđasis golbma duojára, fanasduojár Jouni A. Laiti, silbaduojár Harri Krogerus ja silba- ja čoarveduojár Sami Laiti, buktet ovdan čielga dárbbu ja konkrehta evttohusaid das, mo duojáriid ovdduid berrešii buoridit suomabeale Sámis (Paadar 2019). Muhtin oktavuođain goit gullosta, ahte árbevirolaš duddjomiin lea hástalus juksat dohkálaš buori ekonomalaš birgejumi [Ulkuniemi: 2014]. Ledjen ieš maid ceggen duodjefitnodaga jagi 2000 molsašumis, muhto das manai juoga boastut ja heaittihin dan moatti jagi maŋŋá. Juos <em type="italic">Sápmi lea bivnnut </em>, dego Lemet Jon Ivvára (2017) čállin girjji namma lea, de livččii vuorddehahtti dan dihttot maid sámeduojáriid ekonomiijas ja movttas. </p>
<p>Suoma Sámedikki mátkkoštanvišuvnna mielde turisma šaddá dakkárin, mas lea positiivvalaš rolla, go ovddiduvvo sápmelaččaid ja sámeguovllu buresbirgejumi. Dán višuvnna mielde turisma lea heivehuvvon dássededdui meahci gierdevašvuođa ektui, mas sápmelaččain lea iežaset árvomáilbmái vuođđuduvvi aktiivvalaš rolla. (Sámediggi: 6−7.) Dien višuvnna ollašuvvan livččii sávahahtti, go Yle neahttaođđasa mielde guhkesmátkki turisttaid mearri lea eanemusat lassáneamen sámeguovlluin (Holopainen 2019). Dákkár ruossalasvuođaid geažil lean beroštuvvan dutkat turisma ja sámeduojáriid gaskasaš gulahallama. <em type="bold">1.1 Vuolggasadji, juksanmearri ja guovddáš doahpagat </em></p>
<p>Go ledjen nuorra álggahalli boazobargi, de okta rávvásut badjealmmái muitalii munnje makkárat dutkit leat. Su mielde <em type="italic"><span type="quote">“dutkit leat dakkárat geat dutket dan, ahte goappá geažis bohccos boahtá baika.”</span> </em>Diet cealkka lea bisson mu muittus dan rájes ja muittán dan ain. Jáhkkimis dán rávvásut badjealbmás leat leamašan iežas vásáhusat dutkiid birra, man vuođul son su oainnu munnje ovddidii. Dál, go lean ieš dahkamin dutkamuša, lean ferten jáhkkigoahtit dasa, ahte dán barggus lea makkár nu jierbmi ja lea masa nu ávki. </p>
<p>Dán masterdási duodjedutkamušas veardidan turisttaid beroštumiid ja dárbbuid sápmelaččaid oktasaš <em type="italic">árbemáhttui </em>, man guovddáš oassi duodji lea. Solbakk (2007) lea válljen geavahit tearpma árbemáhttu, go lea čállán artihkkala Árbevirolaš máhttu ja árvvolaš vuoigŋaduodji. Guttorm (2007) fas geavaha tearpma <em type="italic">árbediehtu </em>go lea čállán artihkkala dán seammá <em type="italic">Árbevirolaš máhttu ja dahkkivuoigatvuohta </em>-girjái. Guttorm (2007: 67−68) čilge, ahte árbevirolaš duojit sisdollet ollu sápmelaččaid árbevieruid ja árbedieđu. Son válddahallá ahte árbediehtu lea dakkár mas lea joatkka ja lea gaskkustuvvon buolvvas bulvii, árbevierru fas dahku mii lea bistán muhtin áigge. <em type="italic">Duodjáris duojárat </em>-girjjis Guttorm (2010: 60) válddahallá árbediehtu -doahpaga sisdoalu; lea dakkár máhttu ja diehtu mii lea sirdašuvvan njálmmálaččat, daguid dahje dávviriid bokte ja lea bistán muhtin áigge. Solbakk (2007: 5) orro oaivvildeamen, ahte namalassii árbemáhttu lea birgehan ja seailluhan sámeálbmoga áiggiid čađa. Mun lean válljen geavahit árbemáhttu -doahpaga, go mu dulkoma mielde árbemáhtus lea veháš čiekŋalut sisdoallu go árbedieđus. Duojár máhttá maid geavahit árbedieđu, ii dušše leat diđolaš das. </p>
<p>Turisttaid jurdagiid dihtoštallama dihte lean ceggen duodje- ja dáiddačájáhusa Sámemusea Siidii Anárii ja čájáhusa birra jearan máhcahaga dan gehččiin. Čájáhusa namma lea <em type="italic">Eatnama fámolaš jienat </em>(geahča logu 1.3.1). Čájáhusain geahččalan juksat maid guhkesmátkki turisttaid. Nubbi juksanmearri lea iskkadit, mo čájáhusa bokte sáhtán čájehit iežan máhttima ja nanosmahttit mu <em type="italic">beaggima </em>duojárin. Dán ášši dábálaččat gohčodit brándan (geahča Magga 2018; Ruohomäki 2000), muhto dán dutkamušas lean válljen geavahit beaggin -doahpaga. Duojára beaggimiin dárkkuhan su almmolaš oinnolašvuođa, man bokte su máhttin lea viidát dieđus (geahča logu 2.5). Duojár ieš berre leat juksan nanusvuođa iežas bargguinis, vai son bastá daid buktit jáhkehahtti vugiin ovdan. </p>
<p>Čájáhusa sisdoalu huksemis geavahan buorrin mu iežan sápmelaš duogáža ja kulturmáhtu. Čájáhusas leat mielde sihke árbevirolaš ahte dáiddalaš duojit. Geahččalattan maid duoji ovdanbuktima <em type="italic">modearna dáidaga </em>(eaŋgalasg. modern art) vugiin. Modearna dáidagis geavahuvvo maid sámegielat tearbma dálá dáidda. Roavenjárgga dáiddamusea Korundi amanueansa Riitta Kuusikko (2014: 6) čállá <em type="italic">Dálá SÁMI dáidda </em>-čájáhuskatalogas, ahte sápmelaččaid dahkan modearna dáidda oažžu fámu árbevirolaš sámekultuvrra ja ođđa áiggi ruossalasvuođain. Dávjá das lea maid politihkalaš sisdoallu, dego Anders Sunna ovdanbuktimiin sáhttá oaidnit (Hautala−Hirvioja ja earát 2014: 82 – 86). Modearna dáidaga dárkkuhus lea boktit geahččis jurdagiid ja dan sáhttá dušše geahččat ja jurddašit dan birra. Juos oalle bures lihkostuvvá, de modearna dáidda sagastallá geahčči jurdagii guin. </p>
<p><em type="italic">Dujiin </em>dárkkuhan dakkár buktaga, mii lea ovttaid mielde hábmejuvvon ja buvttaduvvon. Duojit leat juohke okta iežasláganat ja daid bargomuttuid ja ávnnasválljema birra sáhttá muitalit dárkilit. Duoji geavahandárkkuhus sáhttá leat juogo beaivválaš atnugálvu dahje deavdit geavaheaddji čiŋadeami dárbbuid. Guttorm (2007: 65 – 66) dadjá, ahte duodji -tearpmas lea viidásut sisdoallu go dušše gárvves buvtta, go dat sisdoallá sihke ávnnasteami, duddjoma ja dujiid geavaheami. Maiddái girječállin muhtin oktavuođain gohčoduvvo duodjin, go das gáibiduvvo jurddašeapmi ja jurdaga boađus (Guttorm 2010: 14 –17). Geavahan giehtabargu -tearpma dakkár oktavuođain, juos ii leat jearaldat sápmelaččaid dahkan duojis. </p>
<p><em type="italic">Dáiddadujiin </em>dárkkuhan dakkár dujiid, mat leat jurddašuvvon eanet čikŋan ja čalmmi illun. Dáiddaduojis goit sáhttá leat maid geavahandárkkuhus, dološ beaivválaš atnuduojit, gárit ja náhpit sáhttet leat heivehuvvon sihke čikŋan ahte doaibmat lihttin beavddi alde. Duoji ja dáiddaduoji rádjá ii leat nu čielggas, go árbevirolaš duojis lea leamašan mielde sihke dan čábbodat ahte anolašvuohta. Rensujeff (2011: 36) válddahallá, ahte go buvtta rievdá dáiddabuvttan, de dan geavahandárkkuhus dábálaččat nuppástuvvá. Das boahtá makkár nu ornameanta, man árvu mearrašuvvá dan válmmašteaddji, dáiddára mielde. </p>
<p><em type="italic">Duojárin </em>dárkkuhan dakkár sámeolbmo, gii buvttada dujiid ovttaid mielde. Su bargguid ja ávnnasválljema vuolggasadjin lea sápmelaččaid oktasaš árbemáhttu. Árbemáhtu birra čálán eanet logus 2. Duojára buvttadan juohke duodji lea áidnalunddot ja sierra jurddašuvvon. Guttorm (2007: 66−67) čilge, ahte duojáris leat dieđut, mat leat oktasaččat sámi álbmogii ja duojár máhttá ávnnastit, divodit, hábmet ja geavahit duoji. Duojár dárkkuha dán áigge maiddái dakkár olbmo, gii lea váldán ámmátlaš oahpu sámeduojis (Guttorm 2010: 15). </p>
<p><em type="italic">Vásáhusain </em>dárkkuhan makkár nu millii čuohcci dáhpáhusa, man olmmoš muitá vel guhkes áigge dan dáhpáhuvvama maŋŋá. Lemet Jon Ivvár (2017: 113−114) geavaha tearpma fearán, muhto maid vásáhus -tearpma. Lean jearran kommeanttaid vuogas tearpma birra Facebookas doaibmi Ártegis ságat [2019] -joavkkus. Dan ságastallama vuođul lean válljen geavahit dán dutkamušas vásáhus -tearpma. </p>
<p>Duddjoma lean oaidnán ruovttus juo mánnávuođa rájes, go ássen Ohcejoga gieračáziin Mierasjávrri gáttis. Eatni lávii duddjot visot sámegárvvuid maid bearaš dárbbašii. Nuvttohat ledje su beakkáneamos duojit ja daid son duddjui maid vuovdimassii. Áhčči lávii duddjot reagaid ja fatnasiid iežas atnui. Mun goit in geargan sus nu ollu oahppat garraduoji birra, go son vádjolii nu árrat. Lean áiggi mielde vázzán vuos oanehut duodjekurssaid ja dasto maŋŋá allaskuvlla dási duodjeoahpuid. Dan maŋŋá arven luohpat beaivválaš boazodoalus ja lean bargan gaskadási oahpuid duodjeoahpaheaddjin Anáris. Ollesáigásaš duodjeoahpaheaddji barggu áigge, man lean bargan dál gávcci jagi, berre iežas bargonávccaid addit oahpahusa buorrin ja eahket- dahje vahkkoloahpabargun ii leat vejolaš nu ollu ieš duddjot. Munnje leage čoggon stuorra siskkáldas dárbu beassat maid ieš duddjot ja bargat dáiddalaččat, ollašuhttit daid bargguid mat mus leat leamašan jurdagiid siste juo jahkeviissaid áigge. Lohkanbaji 2018−2019 áigge lean beassan bidjat olles bargoáiggi duodjemaster dutkamuša buorrin ja muhtin muddui duhtadahttit maid iežan duodjeiskkadallama dárbbu.</p>
<p>Dán dutkamušas mun lea máŋgga rollas. Lean duodjeoahpaheaddji, man dihte lean beroštuvvan oažžut lasi dieđu das, man guvlui duodjeoahpahusa berrešii ovdánahttit. Lean ieš maid duojár ja dagan muhtin veardde dujiid vuovdimassii. Dakko bokte lean beassan oahpásmuvvat sámi garradujiid gávppálaš fáluheapmái, mas lean áican ollu vejolašvuođaid muhto maid váilevašvuođaid. Lean maid sámegiela-, servodat-, ja kulturberošteaddji ja fuomáškeahttá dagan servodaga ja institušuvnnaid birra eahpeformála áiccuid ovdamearkka dihte sámegiela dilis. Dán dutkamušas lean goit eanemusat duodjedutki. Guttorm čállá, ahte sápmelaččat leat easkka maŋimuš 50 jagi siste ieža čálligoahtán ja divaštallagoahtán almmolaččat duoji birra, muhto turisttaide ja olggobeale dutkiide dat lea leamašan beroštahtti juo guhká. Buhtes dutkanfáddán duodji lea šaddan oalle easkká. (Guttorm 2010: 9.) Magga (2018: 40−41) fas čállá diskursasivalaš jorggiheami (suomag. diskursiivinen käänne) birra duodjedutkamuša oktavuođas. Dalle árgabeaivválaš duodji meroštallo dakkár vugiiguin, maid eai leat ovdal geavahan. <em type="bold">1.2 Eará sullasaš dutkamušat </em></p>
<p>Mu dutkamuš sajáiduvvá turisma-, ja brándadutkamuša giddiide, mas váldogeahččanguovlun lea sámekultuvra ja duodji. Ovddit dutkamušat maid dál ovdanbuvttán, guoskkahallet ostiid vásáhusaid ja duoji gaskavuođa. Harri Ruohomäki (2000) lea doaimmahan <em type="italic">Käsintehty brändi </em>(Giehtabargun dahkkon bránda) -girjji. Vaikke girji lea dán čáledettiin juo 19 jagi boaris, de doalan girjji geahččanguovllu ainge hui deaivilin. Dán girjji vuođul lean fáhtegoahtán dakkár doahpaga go <em type="italic">ávnnahis opmodat </em>, mas Ruohomäki geavaha eangalasgielat hámi Intellectual Capital. Ovttastahttojuvvon našuvnnat (ykliitto.fi 2019) geavahit fas hámi Intellectual Property. Dán áiccu vuođul lean álgán jurddašit, ahte makkár lea sápmelaš kultuvrra ávnnahis opmodaga árvu turisma geahččanguovllus. Mo dan mearkkašumi dahje sturrodaga sáhtašii rehkenastit? </p>
<p>Sanna Tarssanen (2009) lea doaimmahan Elämystuottajan käsikirja (Vásáhusbuvttadeaddji giehtagirjji). Das leat mielde máŋggat čállit ja lean váldán das mielde golbma eará artihkkala. Mus ledje stuorra ovdagáttut go lohkagohten dán rávagihppaga. Gihppaga álgooasis lea bures válddahallon, ahte manin turista vuolgá ođđa ja amas guovlluide. Rávagihppaga máŋgga sajis leat buorit ehtalaš rávvagat dan birra, juos sámekultuvrra geavaha turismadoaimma seaktin. Tarssanen ja Kylänen (2009: 8−20) čállin artihkkalis Elämys, mikä se on? (Vásáhus, mii dat lea?) vuhtto diđolašvuohta das, ahte sámekultuvrrain ávkkástallan lea dego johtin rašes jieŋaid alde.</p>
<p>Anna-Riikka Lavia (2009: 37−48) lea čállán artihkkala dán seammá vásáhusbuvttadeaddji rávagihppagii, man bajilčálan lea Lappi, elämystuottajan aarreaitta (Lappi, vásáhusbuvttadeaddji golleáiti). Das Lavia fuopmášahttá, ahte juos doaibmá eahpeehtalaččat, dat sáhttá billistit olles Lappi turisma jáhkehahttivuođa. Lavia áššedovdamuša goit bidjá eahpidit, go son ovtta sajis geavaha sápmelaččaid birra suomagielat hámi <em type="italic">lappalainen </em>, mii lea boaresáigásaš tearbma. Positiivvalaš doaivaga rávagihppaga ollislaš ehtalaš áddejumis goit loahpalaččat bilida Timo Seppälä (2009: 57−72) artihkal sápmelaččaid dološ oskku birra, mas Seppälä ii sániinge máinnas ehtalašvuođa. Gihppaga váttisvuohtan lea, go das fátmmastuvvo <em type="italic">lappilainen </em>tearpma vuollái maid sápmelašvuohta. Sápmelaččathan orrot njealji riikka siste, mii lea mealgat viidát guovlu, go maid Suoma davimus oassi Lappi eanagoddi lea. Gihppaga vuođul goit oažžu áddejumi das, mii vásáhusbuvtta lea. </p>
<p>Kaisa Rensujeff (2011) lea čállán dutkamušraportta Sámi dáiddáriid birra, geat orrot Suomas. Lea beroštahtti, ahte raporttas duojit ja dáidagat giehtadallojit dásseverdosažžan. Ritva Saari (2017) lea čállán Pro Gradu -dutkamuša, man son lea dahkan sápmelaš turismafitnodagaid Internet -siidduid vuođul. Mielde leat fitnodagat njealji riikkas, gos sápmelaččat ásset. Saari dutkamuša fáddan lea, makkár gova dát fitnodagat addet sápmelašvuođas iežaset máidnungovaid vuođul. Saari dulkoma mielde guokte suomabeale sámefitnodaga addiba buot eanemus boaresáigásaš gova sápmelaččaid birra, go geavahit máidnumis doložii laktašuvvi elemeanttaid. Saari dahkan dutkamuša vuođul mun lean geahččagoahtán máidnungovaid ođđa čalmmiiguin, go dain sáhttá leat váikkuhus otnábeaivve sápmelaččaid eallimii. Saari dutkamuš ii njuolgga guoskkat duojára doaimmaid, muhto su dutkan govaid guovddážis leat mielde ollu duojit, dego gávttit. Mu dutkamuš geahččala čiekŋut turisma mielddisbuktán vejolašvuođaide namalassii duojáriid geahččanguovllus.</p>
<p>Maria-Riitta Mällinen (2014) lea dahkan Pro Gradu -dutkamuša Ohcejoga guovllu olbmuid oainnuid birra, ahte makkár sin mielas livččii kultuvrralaččat bistevaš, ehtalaš turismadoaibma. Mällinen dutkama sisdoallu lea oalle čielggas ja dan lea álki lohkat. Lean geavahan Mällinen dutkamuša oktan mállen, go lean hábmen iežan dutkamuša struktuvrra.</p>
<p>Sápmelaš Lemet Jon Ivvár (2017) lea čállán girjji, man namman lea <em type="italic">Sápmi lea bivnnut </em>. Čálli lea válljen geavahit girjjistis dušše su sámenama. Girjjis leat gávdnamis ollu buorit sámegielat tearpmat. Lemet Jon Ivvár čielgasit háliida leat movttiidahttimin sápmelaččaid ieža eanet jođihišgoahtit ja ovddidišgoahtit sámekultuvrii vuođđuduvvi turismafálaldagaid. Girjji govain goit eanáš oassi govvida dološ sámeeallima ja dan bokte sáhtášii dulkot, ahte čálli doallá historjjálaš sámeeallima eanet bivnnuhin go sámiid otná beaivve eallima. Girji lea čállojuvvon davvisámegilli ja das lea čoahkkáigeassu dárogillii. Tuomas Mattila (2018) lea čállán čielggadeami sápmelaččaid vuoiŋŋalaš opmodaga suodjalandárbbuid birra. Čielggadeamis lea čilgejuvvon bures, ahte makkár áššiin ávnnahis kultuvrra čoaggana ja mo dat Suoma lágain boahtá ovdan. Čilgehusa guovddážis leat duodjái guoski áššit. </p>
<p>Gunvor Guttorm lea dutkan ja čállán ollu ja su dutkamušat leat dehálaš gáldut, go duodjedutkamuš manná ain viidásabbot ođđa bálgáide. Jagis 2007 Guttorm lea čállán vuđolaš artihkkala Duodji – Árbediehtu ja oapmi, mas son giehtadallá duoji sisdoallan dieđu, oamasteami, árvvuid ja čilge mearkkašahtti tearpmaid, dego árbediehtu ja árbevierru. Guttorm (2007: 71) čállá ovdamearka dihte, ahte diehtu gápmasiid geavaheami birra lea sápmelaččaid kollektiivvalaš máhttu, man sii leat jo don dolin fuomášan. Dán čállosis Guttorm muitala, ahte dálá lágat suddjejit ovttaskas olbmo vuoigŋaduoji, maid mielde oamasteaddji galgá oažžut buhtadusa juos su buvtta geavahuvvo sierra dilálašvuođain. Oktasaš, kollektiivvalaš dieđu suddjen leage mohkkát ášši. Váldoálbmogiid ovddasteaddjit leatge ávkkástallan álgoálbmogiid kollektiivvalaš dieđuin ja geavahan daid alcceseaset buorrin. (Guttorm 2007: 63−65). Guttorma geahččanguovlu lea otnábeaivve sámeservodahkii mearkkašahtti áššiid giehtadallan, man miellahttu ja dutki son ieš lea.</p>
<p>Lánjáid stellen -artihkkalis Guttorm (2013) lea geavahan fenomenalaš lahkonanvuogi, go lea váldán iežas vásáhusaid, rumašlaš muittuid, báikkiid, dávviriid ja fearániid mielde su dutkanbargui. Mu dutkamušas mun lean maid ieš mielde vásiheamen dáhpáhusaid ja mu vásáhusat leat dutkamuša oktan oassin, vaikke stuorámus oassin dutkánge earáid vásáhusaid. Guttorm (1991) lea čállán maid girjji gietkama duddjoma birra, man son lea oaivvildan oahppogirjin joatkkaskuvladássái. Váikke gietkka ii otná beaivve leatge šat nu divdna beaivválaš anus, de gietkama jávohis muitalus goit lea čuvvon gitta otnážii. Dán oktavuođas lean beroštuvvan gietkama historjjás ja dasa laktašuvvi árvvuin, maid Guttorm válddahallá girjji álggahusas.</p>
<p>John T. Solbakk (2007) lea čállán artihkkala árbevirolaš máhtu birra. Das son oaivvilda sápmelaččaid leat buori muddui hilgon iežaset dološ máhtu. Solbakk čállá, ahte sámi álbmot lea moatti buolvva áigodagas guođđán eanáš daid árvvuin mat leat leamašan sámekultuvrra seailluheaddjin áiggiid čađa. Daid sadjái sámeálbmot lea bidjan árvvuid mat bohte olggobealde. Solbakk giehtadallá maid suomabeale turismadoaimma ja čállá čielga sániiguin, ahte olggobeale doaibmit leat váldán sámevuođa lobihága mátkkoštandoaimma seaktin. Sii muitalit mátkkálaččaide dakkár áššiid sápmelaččaid birra, mat leat giellásat. Solbakk gohčoda dákkár doaimma leat kulturnuoskkideapmi. Solbakk čállosis vuhtto doaivvuhisvuohta dákkár ávkkástallama bisseheami ektui. (Solbakk 2007: 5−8).</p>
<p>Dálá servodaga áigegeavaheapmi birra Thomas Hylland Eriksen (2003) lea čállán girjji, man namma suomagillii lea <em type="italic">Hetken tyrannia </em>(Tyranny of the moment). Das son imaštallá teknologiija dego mátketelefovnnaid ja šleađgapoastta, mat galge seastit áiggi, leatge dagahan áiggi vátnuma. Son oaivvilda, ahte dálá beaktilvuođa áigodagas joavdelas áigi lea hui hárvenaš. Thomas Hylland Eriksen bargá sosiálaantropologiija professoran Oslo universitehtas. </p>
<p>Juha T. Hakala (2018) lea čállán sullalaš fátta birra go maid Hylland (2003). Hakala girjji nama lea <em type="italic">Tylsyyden ylistys </em>(sámeg. Láittasvuođa rámideapmi). Das son dadjá, ahte mii dálá servodagas illá šat gierdat jávohis bottuid. Su mielde jaskes ja láittas bottuid áigge olmmoš lea hui hutkái ja máŋggat hutkosat sihke diehtaga ahte dáidaga surggiin leat riegádan láittasvuođa dovdduid bokte. Mirja Kälviäinen (2005) lea dahkan čielggadeami giehtabargosuorgái laktašuvvi buresveadjima fálaldagain. Son oaivvilda, ahte olbmuid dearvvasvuhtii guoski áššit leat šaddamin bivnnuhin. Dán čállosa vuođul sáhttá duddjoma ja duoji maid jurddašišgoahtit dan addi eallima árvvuid ja eallindási vuođul. </p>
<p>Anne Pitkänen (2005) lea maid dutkan ja čállán artihkkala giehtabargofitnodagaid buresveadjinbálvalusaid birra. Sihke Pitkänen ja Kälviäinen dutkamušat leat almmustahttojuvvon juo jagis 2005 Suoma gávpe- ja industriijaministeriija beales. Mus dieđu mielde sámeduoji birra eai leat dahkkojuvvon sullalaš dutkamušat. Sámi duodjedutkamušaid váldodeaddu ja dárkkuhus lea leamašan dokumenteret ja ealáskahttit duodjekultuvrra jaskkodan beliid, mii gal lea maid leamašan dárbbašlaš ášši.</p>
<p>Sigga-Marja Magga (2018) lea čállán artihkalnákkosgirjji. Das lei juo ovdal almmustuvvan oassi, <em type="italic">Sámekultuvrra mearkkašumit duoji brándahuksemis </em>, mii lea mu dutkamuša dáfos hui beroštahtti. Das Magga (2016) čilge bures golmma sápmelaš duodjesuorggi fitnodaga kultuvrralaš brándahuksemiid. Anáris doaibmi Sámekki brándda Magga lea gávnnahan leat luxusbránda, kárášjohkalaš InKa duodji –gávppi fas prêt-à-porter-brándan ja Johkamohkis doaibmi Stoorstålka leat fas demokráhtalaš designa brándan. Dat golbma fitnodaga buohkat ohcalit fámu iežaset bránddaideaset sápmelaččaid oktasaš kollektiivva árvvuin. Magga (2010) lea čállán maid Pro Gradu -dutkamuša, mas son giehtadallá sámeservodaga bidjan oaidnemeahttun njuolggadusaid kultuvrralaš elemeanttaid geavaheamis. <em type="bold">1.3 Dutkanmateriála </em></p>
<p>Dán oasis válddahalan Eatnama fámolaš jienat duodje-, ja dáiddačájáhusa huksehusa ja dan duogášjurdaga. Dát čájáhus ja das boahtán máhcahus lea mu dutkanmateriála. <em type="bold">1.3.1 Eatnama fámolaš jienat -čájáhus </em></p>
<p>Mu ollašuhttán Eatnama fámolaš jienat -čájáhus ráhppojuvvui Sámemuseas Siiddas ođđajagimánu 2019 álggus. Dat lei rabas njukčamánu beallemuddui, oktiibuot 60 beaivve áigge daid beivviid go musea lei rabas. Dát čájáhus lea mu vuosttas iežan čájáhus ja in leat ovdal buktán iežan bargguid, eallima ja jurddamáilmmi ná viidát almmolaččat ovdan. Čájáhus vuođđuduvvá mu iežan sápmelaš historjái, máhttimii, árbevirolaš dihtui ja muitaleapmái. Čájáhusas jurddamáilbmi vuolgá ovddit sohkabuolvvaid eallimis, joatkašuvvá das otnážii ja geahččala guovllastit boahttevuhtii. Máttuid eallima buvttán ovdan sihke čuovgagovaid, sin jurddamáilmmi ja muhtin sin duddjon duoji bokte. Mu iežan eallinbálgá muitalan maiddái sihke govaid, teavsttaid ja árbevirolaš atnudujiid bokte, main oassi leat dáiddalaš buktagat. Dáinna vugiin geahččalan hukset dakkár <em type="italic">beaggima </em>, ahte mun ovttaskas sámeduojárin lean duohta, lean nannosit mielde otná beaivvis inge leat dušše oassi historjjás. Geahččalan čájehit maid, ahte dovddan árbevirolaš duddjoma ja ávnnasteami. Mun lean ovdal leamašan mielde muhtin oktasaš čájáhusain, maid bokte ovttaskas duojáris ii leat leamašan vejolašvuohta beassat stuorábut oidnosii. </p>
<p>Čájáhusas leat mielde muhtin dakkár duojit, man lean ovddidan otná beaivve sámeservodaga dárbbuide, dego báhkis duddjojuvvon risku. Stuorra oasi čájáhusas leahkki govain lean mun ieš govven ja historjjálaš govaid lean ožžon mu soga olbmuin. Poehtalaš teavsttaid, govaid ja dujiid sisa lean geahččalan bidjat dovdduid mielde. Juos dovdduide olaha guoskkahit, de dalle sávan čájáhusa guossit leat <em type="italic">vásihan </em>juoidá dakkára, man son beassá muittašit maŋŋáge. Čájáhusa bokte maiddái geahččalan oassálastit servodatlaš ságastallamii. Ná dán čájáhusas leat viidásut geahččanguovlu go dušše duddjoma ja dan loahppabohtosa čájeheapmi. Čájáhusa birra jearan <em type="italic">máhcahaga </em>čájáhusa gussiin čálalaš hámis. Dáinna vugiin beasan gáidadit iežan dobbelabbui mu iežan rollas dutkamuša dahkkin. Čájáhusa máhcahaga veardidan mu iežan ja sápmelaččaid kollektiivvalaš duodjeárv vuide. </p>
<p>Dáiddalaš dujiid lean diđolaččat váldán čájáhusa oassin, vai beasan iskkadit gehččiid beroštumi dakkár dujiide. Dáiddalaš dujiid barggadettiin lean fuomášan, ahte daid bargoproseassa muittuha hui sakka atnudujiid duddjoma, go duojár smiehttá juohke ávdnasa ja hámi sierra. Ná juohke duojis šaddá sierralágan, unihkka. Kaisa Rensujeff (2012: 106) doallá iešalddes čielggasin duoji leat okta dáidaga ilbmananvuohki, mas gárvves loahppabuktaga geavahus dušše lea earálágan. Kälviäinen (2005) goit čielgasit earuha dan guokte suorggi. Son oaivvilda, ahte duddjoma ja duodjeskuvlejumi vuođđojuksanmearrin lea juksat dáiddu duddjot doaibmi ja estehtalaš buktagiid. Dáidaga dárkkuhussan fas lea dáiddára máilmmioainnu ovdanbuktin ja suokkardallan hutkás vugiiguin. (Kälviäinen 2005: 24.) Atnuduodjihan deavdá makkár nu beaivválaš geavaheami dárbbu, muhto dáiddalaš barggu sáhttá dušše geahččat ja jurddašit dan birra.</p>
<p>Čájáhusa dáiddalaš oassi dahká das earálágana árbevirolaš duodječájáhusa ektui. Mielde leat duojit mainguin geahččalan boktit gehččiid dovdduid, go dáiddalaš duojit spiehkkasit árbevirolaš atnudujiid geavahandárkkuhusas. Juos lihkostuvan giktalit gehččiid miela, de dalle čájáhusas báhcá juoga millii ja dáiddalaš juksanulbmil livččii ollašuvvan. Dáiddalaš osiin lean geahččalan bidjat jearaldatvuollái dálá servodaga hoahpu, go dálá márkanmáilbmi jorrá garrasut leavttuin, go maid luondu geargá ođasmuvvat (wwf.fi). Duojára skihkalaš vuohki ávnnastit ja bargat, masa lean bajásšaddan, lea sakka earálágán go dálá servodaga čavgadis áigegeavaheapmi. Sámi duodjekultuvrras lea leamašan ja lea ainge nana gulahallan ja gudjeáhttin luonddu vuostá. Duodji ii leat háválaš diŋga, baicce lea árbevirolaččat jurddašuvvot leat bistevaš atnugálvu. Go ovdamearka dihte fatnasa bihkkada juohke jagi, dan eallináhki lassána máŋggageardásažžan. Dološ dujiid</p>
<p>BOVDEHUS</p>
<p>Mis lea illu bovdet du <em type="italic">Eatnama fámolaš </em><em type="italic">jienat - </em>čájáhusa rahpandoaluide </p>
<p>Anárii Sámemusea Siidii disdaga 8.1.2019 diibmu 14:00. Rahpansáhkavuoruid maŋŋá fállát gáfe. Bures boahtin!</p>
<p>Sámemusea Si da</p>
<p>KUTSU</p>
<p>Meillä on ilo kutsua teidät <em type="italic">Kädessäni maan </em><em type="italic">äänet - </em>näyttelyn avajaisiin Inariin, </p>
<p>Saamelaismuseo Siidaan tiistaina 8.1.2019 klo 14:00. Avajaispuheenvuorojen jälkeen kahvitarjoilu. Tervetuloa!</p>
<p>Saamelaismuseo Si da</p>
<p>INVITATION</p>
<p>We are pleased to invite You to the opening of the Exhibition <em type="italic">“The powerful Voices of the </em></p>
<p><em type="italic">Earth” </em>at Sámi Museum Siida in Inari on </p>
<p>Tuesday, January 8, 2019 at 2 pm. After the opening speeches we serve coffee.</p>
<p>Sámi Museum Si da</p>
<p><em type="bold">Govva 1. Bovdehus čájáhusa rahpamii. Govas lea modearna dáiddaduodji, man namman lea Eatnama </em><em type="bold">bávččas. Govven: Jouni S. Laiti. Bovdehusa hábmen: Sámemusea Siida / Hannu Tikkanen. </em>duddjoma fuolalašvuođa sáhttá otná beaivvege vuohttalit, ahte man čehpet sápmelaččat leat ovdal áigge máhttán geavahit luonddu addán vejolašvuođaid. Dat árbevirolaš eallinvuohki lea duođaštan bistevašvuođa luonddu ektui. </p>
<p><em type="bold">Čájáhusa jearaldagat </em></p>
<p>Jearaldagat čájáhusa oktavuođas leat oktiibuot 36, mas jearan máhcahaga dovdamušaid birra čájáhusa geahččama maŋŋá (geahča mielddus 1). Mun čilgen dárkilabbot jearaldagaid sisdoalu birra logus golbma. Jearaldagat leat čuoččuhusa hámis ja anonyma vástideami lean geahččalan dahkat álkin. Danin lean válljen geavahit nummiriid, man bokte vástideaddji sáhttá álkit muitalit man ollu seamma dahje eará oaivilis lea jearaldaga čuoččuhusain; nummir okta dárkkuha ahte lea áibbas eará oaivilis ja nummir vihtta fas ahte lea áibbas seamma oaivilis. Dáinna vugiin geahččalan oažžut vástádusa dasa, ahte man dehálažžan čájáhusa guossit dollet čájáhusa sierra osiid. Čájáhusa vástádusaid analyseren lea maid dáinna vugiin álkit, go ahte vástideapmi livččii dáhpáhuvvan sánálaččat.</p>
<p>Jearaldagaid válljema birra lean jearran kommeanttaid ovddalgihtii mu bagadalliin ja mielstudeanttain. Muhtimat sis dolle jearaldagaid meari áibbas menddo stuorisin ja lei bállu, ahte fitnengo gehččiid oassálastit nie viiddis vástideapmái. Jurddašin goit, ahte lea buoret jearrat menddo ollu go menddo uhcán. Jearaldagaid lei goit sáhttit čuoldit ja dárkkálmuhttit vel eanet ovddalgihtii, muhto dan lea vejolaš dahkat vástádusaid suokkardallama oktavuođas.</p>
<p>Jearaldagaid lean sirren viđa sierra fáddái; jearaldagat dujiid, dovdamušaid, duojára ja čájáhusa birra ja juos geahčči livččii oasti, de makkár áššiin son dalle livččii beroštuvvan. Vástideddjiid kategoriserema dihte jearan maid geahčči agi, sohkabeali ja čearddalaš gullevašvuođa. Čájáhussii laktašuvvi máhcahusjearahallama ulbmiliin lea oažžut dieđu čájáhusgussiid jurdagiin ja dovdduin čájáhusa geahččama maŋŋá.</p>
<p>Máhcahatskovit leat guovtti gillii, eaŋgalas- ja davvisámegillii, suomagiella ii leat mielde. Dáinna vugiin sávan sáhttit roavvát earuhit vástideddjiid guovtti jovkui, sidjiide geaidda sámekultuvra lea amas ja dovdameahttun ja sidjiide, geain lea oktavuohta sámekultuvrii. Lea gal vejolaš, ahte eaŋgalasgielat skovvái vástideddjiid joavkkus sáhttet leat maid dakkár olbmot, geain leat oktavuođat sámekultuvrii. Ferte fuomášit, ahte buot olgoriikkalaš mátkkošteaddjit eai máhte eaŋgalasgiela ja jáhkkimis danin stuorra oassi sis eai bastte oasálastit jearahallamii.</p>
<p><em type="bold">Čájáhusa ožžon fuomášupmi </em></p>
<p>Oppalohkái čájáhus oaččui báikkálaččat buori fuopmášumi. Yle Radio Sápmi ja Lapin Radio dagaiga jearahallamiid beaivvi ovdal rahpandoaluid. Yle TV Sápmi jearahalai fas rahpandoaluid oktavuođas, mii sáddejuvvui davviriikkalaš ođassáddagis. Yle Sápmi neahttasiiddus lei ođas čájáhusa birra (Rasmus &amp; Lappalainen 2019). Inarilainen áviissa doaimmaheaddji (Vaarala 2019) jearahalai beaivvi maŋŋá rahpandoaluid ja son lei beroštuvvan maiddái čájáhusa dáiddalaš oasis. Suomagielat Lapin Radio jearahallamis bohte ovdan gažaldagat maiddái oskkolaš symbolaid birra. Lapin Kansa (Miettunen 2019) áviissa lahkonanvuohki lei etnográfalaš ja doaimmaheaddji lei eanet beroštuvvan árbevirolaš dujiin. Dán čájáhusa vuođul ožžon bovdejumi searvat</p>
<p><em type="bold">Govva 2. Guossit oahpásmuvvan Eatnama fámolaš jienat -čájáhussii rahpandoaluid oktavuođas </em></p>
<p><em type="bold">Sámemusea Siiddas Anáris ođđajagimánus 2019. Govven: Tiina-Maria Aalto. </em></p>
<p>Mänttä govvadáiddavahkuide 2019, mii lea okta stuorámus modearna dáidaga arenain Suomas (mantankuvataideviikot.fi). Guokte mu dáiddalaš duoji besse viidásabbot Arctic Art Summit dáhpáhussii, mii dollojuvvui Roavenjárggas geassit 2019. Ruohomäki (2000: 35) čállá márkaniidda boahtti ođđa buktaga <em type="italic">ođasvuođa ovddus </em>, go ođđa áššiide laktašuvvá geavaheddjiid eakti beroštupmi ja iskkadanhállu. Go mun dál vuosttas háve ceggejin iežan duodječájáhusa, de olbmot ledje sáhkkii oaidnit mii dat lea. Ruohomäki (2000: 35) goit muittuha, ahte ođasvuođa ovdu lea geavahusas dušše oktii ja dainna galgá ávkkástallat nu ollu go vejolaš, buvtta galgá leat gárvvis, geasuheaddji ja dat galgá leat fidnemis. Mu dahkan čájáhus lei gárvvis, dat lei ovdan dihto áigge dihto báikkis ja orui leamen maid doarvái geasuheaddji. Báikkálaš olbmot soitet čalmmástuvvat oaidnit seamma čájáhusa, muhto juos čájáhus lei beroštahtti, de vejolaččat sii leat ávžžuhan iežaset gussiid mannat geahččat dan. Go turisttat bohtet ain ođđa ja ođđa, de leat ain dakkár turisttat geaidda áššit leat ođđasat. <em type="bold">1.4 Dutkanjearaldagat </em></p>
<p>Lemet Jon Ivvár (2017) čállin <em type="italic">Sápmi lea bivnnut </em>-girjjis son muitala vejolašvuođaid birra, mat láktasit sámekultuvrii vuođđuduvvi turismafálaldagaide. Son lea leamašan 30 jagi earálágan sámi fitnodagaid jođiheaddjin, lea leamašan mielde máŋggalágan ealáhus- ja kulturdoaimmain ja lea čállán ekonomiijafáttá girjjiid. <em type="italic">Sápmi lea bivnnut </em>-girjji vuođul oažžu áddejumi, ahte sámekultuvrras lea mearkkašahtti árvu turismasuorggis. Suokkardalan su oainnuid dán su ođđasamos girjji vuođul olles mu dutkamuša áigge. Duoji birra Lemet Jon Ivvár (2017: 102) čállá, ahte čájáhusa oktavuođas duodji lea hui bivnnut, muhto gávdnojit uhcán dieđut dahje gávppašeaddjit. Magga (2010: 70) maid lea gávnnahan, ahte vaikko sámeduojis livččii jearaldat dietnasa háhkamis, de liikká duodjeságastallamis ekonomalaš geahččanguovlu váilu. Dán dutkamuša vuolggajurddan lea, ahte duojáris lea hállu juksat buori ekonomalaš bohtosa duddjoma bokte. </p>
<p>Dutkamuš ohcá vástádusa čuovvovaš jearaldahkii: <em type="italic">Makkár mearkkašumit badjánit turisttaid vásáhusain duodječájáhusas, go geavaha statistihkalaš lahkonanvuogi? </em><em type="bold">1.5 Metoda </em></p>
<p>Mu dutkanmateriála lea kvalitatiivvalaš, go dutkkan vásáhusaid. Kvantitatiivvalaš vuogi mielde rehkenasttán ja kategoriseren vásáhusaid. Kvalitatiivvalaš ja kvantitatiivvalaš metoda lassin geavahan maid fenomenalaš lahkonanvuogi. Válddán čájáhussii mielde sihke iežan ahte sogalaččaid vásáhusaid ja muhtin sin duddjon duoji ja iežan dujiid. Olles dutkamuš lea narratiiva, mas duoji ja dáidaga mearkkašumit riegádit mu dahkan čájáhusa ja dasa laktašuvvi muitalusaid vuođul. Sápmelaččaid muitalanárbevierru lea geavahuvvon bajásgeassima oassin, mii boahtá bures ovdan <em type="italic">Min njálmmálaš árbevierru </em>-girjjis (Gaski &amp; earát 2004: 9−13). Čájáhus lea mu dutkanbargu, gos mun dutkan gehččiid oaiviliid, analyseren ja kategoriseren sin. Dan bargooasi vuođul oaččun dutkamuša bohtosiid. Mus ii leat dieđus, ahte dákkár metoda livččii ovdal geavahuvvon duodjedutkamuša oktavuođas. </p>
<p>Lean ožžon oktiibuot 120 vástádusa Eatnama fámolaš jienat -čájáhusa gussiin. Jearaldagas ii leat mihkkige stuorra vástideddjiid mearri, iige bohtosiid sáhte njuolgga dahkat almmolaš duohtavuohtan. Gaskamearálaččat lean ožžon guokte vástádusa beaivvis. Sámemusea Siidda čájáhusain fitnet gaskamearálaččat sulaid 190 guossi juohke beaivve. Juos dan mielde rehkenastá, de sis leat vástideapmái oasálastán dušše vádjit okta proseanta. Eanáš áiggiid máhcahusa addinsajit vurde passiivvalaččat vástideddjiid ja dušše čájáhusa rahpandoaluid oktavuođas muittuhin vástidanvejolašvuođas. Sámegielat vástádusain stuorra oassi bohtege justa rahpanbeaivve áigge.</p>
<p>Vástádusaid teknihkalaš giehtadallamii lean ožžon veahki Antti Honkanenis [2019], gii doaibmá Lappi universitehtas turismadutkamuša professoran. Lean oahpásmuvvan sutnje Refinery of Sustainable Cultural Tourism Products in the Northern Dimension Area -prošeavtta oktavuođas. Prošeakta lea álgán golggotmánus 2018 ja dan lágidii dáidaga ovddidanguovddáš (TAIKE). Honkanena áššedovdamuš ja teknihkalaš máhttin vástádusaid giehtadallamis lei mearkkašahtti ávkin, go mus alddán ii livččii lean máhttin geavahit statistihkkaprográmmaid.</p>
<p>Vástádusain leat davvisámegielat skoviin addojuvvon 24 ja eaŋgalasgielat skoviin fas 96. Eaŋgalasgielat vástádusain ledje 40 addojuvvon báberhámis ja digitálalaččat fas 56. Digitálalaččat lei baggu vástidit buot čuoččuhusaide, muhto bábervástádusaid bokte dakkár eavttu ii lean vejolaš bidjat. Logi eaŋgalasgielat ja ovtta sámegielat bábervástádusas vástideaddjit eai lean vástidan buot čuoččuhusaide. Dakkár guoros ruvttuide lea Honkanen [2019] addán árvvu, mii lea boađus earáid addán vástádusaid gaskaárvvus. Okta digitálalaččat boahtán eaŋgalašgielat vástádusa lean sirdán sámegielat vástideddjiid jovkui, go vástideaddji lei kommeantaruvttui kommenteren čielga sámegielain. Lean hilgon guokte eaŋgalasgielat vástádusa. Okta vástideaddji lea čielgasit dadjon, go lei vástidan juohke sadjái nummiriin okta, leš dal čuoččuhus lean positiivvalaš dahje negatiivvalaš. Nuppi vástideaddji bokte lei fas jáhkehahtti, ahte son lei jurddašan nummiriid boastto gežiid, nummir okta livččii dárkkuhan leat áibbas seamma oaivilis, vaikke dat dárkkuhiige leat áibbas eará oaivilis čuoččuhusain. Mus ledje mielde jearaldat duojára etnisitehta mearkkašumi birra, muhto dan jearaldaga vástádusat goit eai gulahallan eará jearaldagaid vástádusaiguin. Lean gávnnahan, ahte dien fátta sáhttá giehtadallat duodjemearka -jearaldaga oktavuođas.</p>
<p>Honkanen lea dahkan vástádusaide oaivekomponeanta -analysa, mii lea fáktor -analysa okta hápmi. Prográmma namma lea SPSS, mii lea dábálaš statistihkkaprográmma [Honkanen 2019]. Statistihkalaš lahkonanvuohki vástidii dárkkuhusa, go vástádusaid kategoriserii. Tampere universitehta (uta.fi) geavahanrávvagiid mielde dán analyserenvuogi vuođđojurddan lea, ahte vástádusaid searvvis ohccojuvvojit seammásullasašvuođat dahje fáktorat vai daidda sáhttá gávdnat oktasašvuođa. Bargovuogi sáhttá veardidit doaktára dahkan dutkamuššii, go son deaivvada buhcciin. <em type="italic"><span type="quote">“Go doavttir jearaha sierralágan dávdamearkkaid, vearkágo oaivvi dahje čoavjji, leago feber dahje váibasat ja nu ain, de dávdamearkkaid vuođul doavttir dahká diagnosa das, ahte makkár buohcuvuohta lea jearaldagas. Doavttir ii bastte njuolgga dovdát dávdda, muhto dahká dan eahpenjuolgut dávdamearkkaid vuođul. Dákkár áššiid čielggadanvuohki govvida bures fáktor -analysa doaibmavuogi. Fáktor -analysas geahččaluvvo gávdnat dakkár iešvuođat, mat govvidit čihkosis leahkki sullasašvuođaid, mat gohčoduvvojit fáktoriin. Jurddan lea, ahte dihto iešvuođaid ii sáhte áicat njuolgga, muhto daid sáhttá oažžut dihtosii dušše eahpenjuolggo dieđu vuođul.”</span> </em>(uta.fi.)(Čálli jorgalus). </p>
<p>Geavahanrávvagiid mielde leat guokte sierralágan lahkonanvuogi. <em type="italic">“Eksploratiivvalaš fáktor -analysa geahččala gávdnat molsašuddi fáttaid joavkkus fáktoriid, mat bastet čilget áicojuvvon fáttaid molsašuddama nie, ahte dutkis eai leat ovddalgihtii nana vuordámušat gávdnojuvvon fáktoriid mearis dahje daid dulkojumis. Konfirmatoralaš fáktor -analysas dutkis fas lea ovddalgihtii teoriija </em><em type="italic">vuođul dahkkojuvvon ovdaáddejupmi ja analyserema dárkkuhussan lea juogo gomihit dahje nannet dán. Fáktor -analysas goit ii leat ollu ávki, juos gávdnojuvvon fáktoriidda ii bastojuvvo gávdnat vuogas dulkojupmi dan sisdoalu ektui. Dán dihte dulkon lea fáktor -analysa guovddáš oassi.” </em>(uta.fi.) (Čálli jorgalus) <em type="italic">. </em></p>
<p>Dán dutkamušas lea geavahuvvon eksploratiivvalaš fáktoranalysa, go ovddalgihtii eai lean jurdagat fáktoriid mearis. Ledjen álggoálggoš sirren jearaldagaid viđa sierra joavkun, muhto Honkanen ávžžuhusa vuođul dahken jearaldagain ođđa juogu dušše guovtti jovkui; čájáhussii laktašuvvi ja dujiid gávppálašvuhtii laktašuvvi jearaldagaide.</p>
<p>Honkanen [2019] lea vuos čohkken čuoččuhusaid oaivekomponeantta -analysa vehkiin ja ohcan dakkár áššeoasážiid, mat gulahallet gaskaneaset ja dasto ovttastahttán daid stuorát áššeollislašvuohtan. Álgoálggus ledje 32 čuoččuhusa (geahča mielddus 1), main hápmašuvve 6 oaivekomponeantta ja mat dávjá gohčoduvvojit fáktoriin, muhto dás duohko mun gohčodan daid <em type="italic">fáddan </em>. </p>
<p>Oaivekomponeanta -analysa geavahuvvo dalle, go duogážin ii leat teoriija das, mat áššeoasážat laktašuvvet nuppiideaset. Dahkkojuvvon oaivekomponeanta -analysa lea gávdnan goappat jearaldatjoavkkus golbma fátta. Guhtege fádda lea čoagganan prográmma luđen dakkár árvvuin, mat leat badjel 0,5 [Honkanen 2019]. Dan dieđu vuođul lean sáhttán suokkardallagoahtit, ahte mii guhtege gávdnojuvvon ođđa fáttas lea oktasaš dahkki ja lean nammadan daid dan mielde. Ovdamearkka dihte vuosttas fáddái lean álgojearaldagaid vuođul addán namman <em type="italic">Dáiddalaš vásáhus </em>(geahča tabealla 2). </p>
<p>Oaivekomponeanta -analysa bohtosiid vuođul lea Honkanen joatkán kluster -analysa (K-means) vehkiin, mii dárkkuha ahte vástideaddjit leat juhkkojuvvon dakkár homogenalaš joavkkuide, mat sierranit nuppiideaset nu ollu go vejolaš [Honkanen 2019]. Dát gohčoduvvojit klusteriin, muhto mun gohčodan dás duohko <em type="italic">áššehasjoavkun </em>. Buot statistihkas bohtosiin lea Honkanen dahkan sierra testemiid daid doallevašvuođas, maid vuođul lea gávnnahuvvon bohtosiid leat dohkálaččat dasa, ahte daid sáhttá váldit dulkoma vuođđun [Honkanen 2019]. </p>
<p>Ovddabealde válddahallojuvvon teknihkalaš juogu maŋŋá mun lean dahkan dulkojumiid mu iežan áššedovdamuša vuođul ja dan lassin lean jearran dulkojumiide kommeanttaid mu bagadalliin.</p>
<p type="listitem">Ovdalgo ledjen ožžon Honkanena statistihkalaš lahkonanvuogi veahkkin, mun ledjen geahčadan  vástádusaid gaskaárvvu mielde. Dat vuohki ii goit lean nu doaibmi, go seammá gaskaárvu sáhttá  boahtit máŋgga láhkai, go juos bealli lea vástidan vihtta ja nubbi bealli fas okta, de gaskaárvu lea  golbma. Seamma golmmeža gaskaárvu boahtá maid juos buohkat leat vástidan nummiriin golbma.  Vástádusaid analyseren gaskaárvvu mielde lei addit heittogut dulkojumi. 1.6 Teorehtalaš duogáš   Suoma Sámedikki ehtalaš rávvagiin sámeturismma leat juohkán guovtti jovkui;</p>
<p type="listitem">sápmelašvuhtii vuođđuduvvi turisma lea jearaldagas dalle, go doaibmit bohtet sámekultuvra siste.</p>
<p type="listitem">sápmelašvuođa ávkkástalli turismmas fas lea jearaldagas dalle, go doaimma jođihit dakkárat, geain ii leat aitosaš oktavuohta sámekultuvrii (Sámediggi 2018: 3).</p>
<p>Ehtalaš rávvagiin ii čilgejuvvo, ahte makkár sisdoallu lea sin geavahan <em type="italic">sápmelašvuohta </em>-tearpmas. Mun goit ádden dan leat seamma áššin go sámekultuvra. Mátkkošteami ovddidanguovddáš, MEK (2014: 3−4) geavaha tearpma <em type="italic">kulturturisma </em>. MEK meroštallá dan dárkkuhit, go guovllu kultuvrralaš iešvuođaid ja árvvuid vehkii hukse turismabuktagiid ja -bálvalusaid, maid vuolggasadjin leat fitnodatlaš ákkat. Juksanmearrin lea buvttadit dakkár vásáhusaid, maidda sáhttá oasálastit ja oahppat dain. Dákkár doaimmain sáhttá nanosmahttit olbmuid identitehta, áddegoahtit buorebut sihke iežas ja earáid kultuvrra ja máhttigoahtit buorebut árvvus atnit daid. Kulturturisma oažžu fámu visot das man olmmoš lea ožžon áigái dahje lihkahallan; historjjás, kulturduovdagiin, huksejuvvon birrasis, arkeologalaš čuozáhagain, museain, visuálalaš ja ovdanbukti dáidagis, dáhpáhusain, duojis, gielas, smáhkain, árbevieruin, dábiin, árvvuin, jurddamáilmmis, eallinvuogis, oskkus, olbmuid iešvuođain ja olahusain diehtagis, dáidagis, teknologiijas ja ealáhusain. (MEK 2014: 3−4.) </p>
<p>Kuqapi &amp; Bernardi (2017: 70) geavaheaba tearpma <em type="italic">álgoálbmotturisma </em>(indigenous tourism). Sutno meroštallama mielde álgoálbmogat leat dalle ieža bárisin ordnemin ja mearrideamen turismafálaldagaid birra sin iežaset guovllus. Dasa gullá maid dakkár turisma, mas sin iežaset kultuvra ii leat turismaseaktin, muhto fálaldahkan sáhttá leat áibbas eará buvtta. Dalle go álgoálbmogiid kultuvra lea maid čielgasit oidnosis, de dalle lea jearaldagas oppalaš álgoálbmotturisma. Kuqapi &amp; Bernardi čilgeba mearridanválddi dárkkuhit dán oktavuođas dan, man ollu álgoálbmogat leat ieža mielde ordnemin aktivitehtaid ja váikkuheamen turisma guoski mearrádusaide sin guovllus. Oinnolašvuohta dárkkuha fas dan, man viidát mátkečuozáhat lea huksejuvvon álgoálbmotkultuvra vehkii ja man ollu dat oidno mátkkoštančuozáhagas dahje -guovllus. (Kuqapi &amp; Bernardi 2017: 71−72.) Vulobealde govvidan ášši heivehuvvon govvosa hámis. </p>
<p><em type="bold">Govus 1. Sámeturismma meroštallan. Govus lea heivehuvvon Kuqapi &amp; Bernardi (2017: 71) govvosa </em><em type="bold">vuođul. </em></p>
<p><em type="bold">SÁMETURISMA </em></p>
<p><em type="bold">II LEAT </em></p>
<p><em type="bold">SÁMETURISMA </em></p>
<p><em type="bold">OPPALAŠ </em></p>
<p><em type="bold">SÁMETURISMA </em></p>
<p>Sámekultuvra lea oidnosis ja mearridanváldi lea sápmelaččain</p>
<p><em type="bold">OINNOLAŠVUOHTA </em></p>
<p><em type="bold">MEARRIDANVÁLDI </em></p>
<p>Sámekultuvra lea oidnosis, muhto doaimmaid fáluhit sámekultuvrra olggobeale doaibmit.</p>
<p>Sápmelaččat ollašuhttet ieža turismafálaldagaid, muhto sámekultuvra ii leat váldoseaktin. <em type="bold">2. Árbemáhttu ja beaggima huksen </em></p>
<p>Dán logus muitalan árbevirolaš sámeduojára eallin- ja jurddašanvuogis, sámekultuvrii laktašuvvi gávppašeamis ja duojára beaggima huksemis. Dát lea maid vuođđun fenomenalaš lahkonanvuohkái ja dasa mo dulkon mu dutkanmateriála. Dán logu áššiid speadjalasttán čájáhusa máhcahusas ovdanboahtti áššiide (geahča logu 3). <em type="bold">2.1 Meahci áigi </em></p>
<p>Mu vánhemiid váldobargun lea leamašan boazobarggut muhto maid eará árbevirolaš doaimmat, masa lea gullan maid duddjon. Dakko bokte lean bajásgessojuvvon árbevirolaš sámeeallima bargovuohkái, áigegeavaheapmái, ávnnasteapmái ja oaidnán makkár áššiid meahcci sáhttá addit olbmuide. Olmmoš galggai sáhttit geavahit meahci, muhto geavaheami maŋŋá meahcci galggai sáhttit joatkit iežas eallima. Dan, gos dienas bođii, sáhtii oaidnit áibbas njuolgga. Buori luomejagi luopmániid sáhtii vuovdit ja fitnet dain dietnasa. Čakčadálvve dienas bođii boazobuktagiid vuovdimis. Bohccos fidnii ávdnasiid, dego náhkiid ja suonaid maid dárbbašii go goarui bivuid. Juos guliid bivddedettiin álggii mearehuddat, de dat jávri sáhtii guolehuvvat. Olbmo bargobeaivvi mearridedje áššiid dáhpáhuvvamat, ii nuge diibmoáigi. Ledje gal hohppos áigodagat muhto maid ráfálut. Vaikke barggut ledje gaskkohagaid hui ollu, de goit beasai leat ieš iežas áigegeavaheami hearrá. Juos lei váiban de dalle sáhtii bisánastit. Guttorm (2013: 38) govvida Lánjáid stellen -artihkkalis, ahte meahcis jođedettiin son ii oainne dušše ávdnasiid, muhto maid guovllu. Juos ávdnasat boađášedje gos nu olggobealde, de dalle diet vejolašvuohta ii livččii obanassiige. <em type="bold">2.2 Ávdnasa guhkes mátki </em></p>
<p>Árbevirolaš sámedujiid duddjon lea <em type="italic">áddjás bargu </em>(geahča Eriksen 2015). Dušše materiálaid háhkan dahjege ávnnasteapmi lea guhkes proseassa ja vuolgá das, ahte áicá luonddus ávdnasiid. Duojára čalmmit leat olles áigge rahpasat go johtala meahcis. Badjálagaid mannet máŋga ášši, murjen, boazobarggut, rudneoaggun, boaldinmuoraid čuohppan, ávdnasiid ohcan ja nu ain. Guttorm (2013: 33, 46) namuha dan leat fenomenalaš lahkonanvuohki, mas dutki ieš lea sajáidahttán iežas vásiheami, áicama ja jurddašeami oassin dutkamuša. Mu dutkamušválljemiidda leat váikkuhan mu rupmašii ja millii ceaggan muittut, maid lean áiggiid čađa vásihan. </p>
<p>Árbevirolaš, vuđolaš ja seammá áigge áddjás bargovuohki lea sakka earálágan, go dálá servodaga fabrihkaid olluvuođabuvttadeamit. Bajásgeassindiehtaga professor Juha T. Hakala dadjá aviisajearahallamis, ahte nu gohčoduvvon modearna servodaga hohppos eallin goit dagaha, ahte</p>
<p><em type="bold">Govva 3. Elle Sámmol Ovllá (Uula Samuel Laiti) lea njoarostan čearpmaha 1960 -logus Ohcejogas. </em></p>
<p><em type="bold">Govven: Elle Sámmol Káre (Kaarina Soppela). </em>42% olbmuin dovdet hoahpu heajudit sin eallindási, go illá gávdno áigi dábálaš guossástallamiidda, mii fas hehtte oktavuođaid bajásdoallama (Kangas 2019: 18 −23). Oslo universitehta professor Hylland Eriksen čállá, ahte maŋimuš 200 jagi sáhttá gohčodit fártaluvvama historján. Bargobeaivvit sisdollet menddo ollu áššiid, guhkit bargoáigodagat leat veadjemeahttumat, astoáigi boatkanaddá ja dat fas čuohcá bearašeallimii ja nu ain. (Hylland Eriksen 2003: 9 –10, 80). </p>
<p>Anárlaš duojár Mihku Biehtár (Petteri Laiti) válddahallá dokumeantafilmmas, makkár áššiin su bargobeaivvit čoagganit, go áiggi berre várret dienasbarggu lassin maid borramuša háhkamii, dego guollebivdui ja lubmemii [Ulkuniemi: 2014]. Mihku Biehtára válddahallan eallinvuohki lea munnje alccen maid oahpis, go lean dakkára oaidnán iežan lagas birrasis. Ovdamearkka dihte skápma áigge sáhttá geavahit buorrin beaivvečuovgga ja bargat olgobargguid čuovgadamos áigge. Dálá áigge duodjebargu dáhpáhuvvá eanáš liegga visttiin gos leat buorit čuovggat, de duddjomii sáhttá máhccat fas go beaivi veiggoda.</p>
<p>Juha T. Hakala (2018: 87−97) čállá girjis <em type="italic">Tylsyyden ylistys </em>, ahte joavdelas dahjege dolkadahtti bottuid áigge leat riegádan máŋggat beakkán ja mearkkašahtti hutkosat. Áviissajearahallamis Hakala fas nanne, ahte meahcis johtaleapmi, murren, ja oanehis beaivenahkáriid váldin leat dakkár doaimmat, mat ložžejit streassa man hoahppu lea dagahan (Kangas 2019: 18−23). Kallionpää (2018) lea jearahallan Helsingin Sanomat -áviisii Suomas dovddus psykologa ja girječálli Tommy Hellstena, gean mielde suopmelaš servodaga olbmot eai veaje nu bures hoahpu dihte. Suopmilaččaid dálá eallinvuogi mielde suoma álbmot geavaha olles jagi luondduresurssaid juo cuoŋománu beallemuttu rádjai, mii goarida meahci (wwf.fi). Hakala mielde lea goit doaivva, ahte servodahkii lea ihtimin maid hoahpu vuostetreanda, go unna mearkkat dakkár servodatovdáneamis leat juo ihtigoahtán. (Kangas 2019: 18−23). Lea jáhkehahtti, ahte dakkár servodatovdáneapmi oalle sihkkarit nannešii áddjás bargguid dahkkiid sajádaga. </p>
<p>Lea hui dábálaš, ahte duojár vurkkoda ávdnasiid jahkeviissaid ovdalgo easkka geavaha dan. Ávdnasiid ii dábálaččat fitne oastit gávppis ja daid háhkan lea máŋgii guhkes proseassa. Deaivvadin Sakari Saijetsiin [2018] duodjeinstituhtas Guovdageainnus, go son lei duddjomin meavrresgári. Vuosttamužžan son muitalii munnje, ahte gos son lei ožžon dán báhki, mas son meavrresgári lei duddjomin. Dan lei su viellja ávnnastan Johkamohkis dalle go son lei leamašan doppe duodjeoahpus máŋgalogi jagi ovdal. Sakari Saijets lei vurkkodan báhkkeávdnasa logiid jagiid, ovdalgo dasa bođii vuogas átnu. Mu siessá, Sámmol Elle [Vuolab 1998], lei ožžon gáhkkora raddenáhki go lei nuorra nieida. Go son lei jo eallilan olmmoš, de easkka goarui das veaskku. Dán veaskku son bijai vuovdimassii Duodji Shop -gávpái Anárii. Árvideamis veasku vuvdojuvvui amas oastái ja veaskku mielde ii čuvvon dat máinnas, mii lottenáhki háhkamii ja dan vurkkodeapmái čatnašuvai. Sámmol Elle lei riegádan 1923 ja vádjolii jagis 2012.</p>
<p>Duojár Karen Ellen Marie Siri Utsi oahpahii beaskka goarruma Sámi allaskuvllas álgojagis 2019. Utsi mielde miesenáhkit leat máŋgga sturrosaččat ja máŋgga ivdnásaččat, nu ahte ferte válljet mat heivejit oktii. Lea maiddái dehálaš riekta meannudit náhkiin ja dalábáliid spiilet, vai náhkki seailu ja goiká čábbát. [Siri Utsi 2019, geahča maid Utsi 2013.] Árračavčča borgemiesi guolga lea njárbat ja dan náhki assi lea muttát asehaš, de dakkár náhkiin gorrojuvvon beaskkas šaddá geahpas ja vuogas geavahit. Dálá áigge dušše muhtin guovlluin leat gárddástallamat beaskanáhke áigodagas. Miessihan ii leat dalle vel ollesšattot, de bierggu dihte dan ii vel ná árrat gánnáhivčče njuovvat.</p>
<p>Mu skuvlaoabbá Sámi allaskuvllas, Migál Elle Inggá Máret Susanna [Eira 2019] lei maid searvan Siri Utsi oahpahussii, gos Eira goarui árvvus ádnojuvvon gabbabeaskka. Gabbamiesenáhkiid lei su eatni čohkkegoahtán juo 30 jagi ovdal. Eira lei jearran náhkiid eatnistis, gii lei miehtan addit daid iežas maŋisboahttái. Eira doalai stuorra gudnin dan, go son beasai goarrugoahtit beaskka dáid divrras ávdnasiin. Seammás Eira lei veháš balus ahte ii ribat billistit dáid vánis náhkiid. Go dán gabbabeaskka oaččui Eira nieida, de leat leamašan máŋgga buolvva diđolaš bargu ja dovddut mielde, ovdalgo duodji lei gárvánan ja joavdan dan geavaheaddjái. Go ovtta beaskka várás dárbbašuvvojit 7−8 miesenáhki ja otná beaivve okta borgegabbamiesenáhki máksá Guovdageainnu guovllus sullii 3000−4000 Norgga kruvnnu, de dušše náhkkeávdnasiid árvu lea 18000−24000 Norgga kruvnnu. Go beaskka coggá badjelii, de dasa lea iežas sajáiduvvan vuohki. Beaskka ii sáhte nahkehit badjelii dego čuvlla, muhto vuos galgá máhcastit helmmiid bajás, gopmirdit ja náhkehit guktuid gieđaid soadjaráiggiide, de njulget iežas ja luoitilit beaskka gahččat badjelii. [Eira 2019.] Ávdnasiid háhkan jievjanuvttohiid várás, mat geavahuvvojit čiŋadeami oktavuođas, sáhttá leat maid guhkes ja diđolaš ávnnasháhkama duohken.</p>
<p>Munnjege ávdnasiid čohkken guhkes áigge badjel lea dábálaš, báhkit ja čoarvvit leatge čoagganan eará bargguid oktavuođas. Oidnen lubmenmátkkis jeaggerođus jagis 2017 buori ja anolaš báhki. Mus goit ii lean dalle ráđđi dan báhki váldit fárrui, go dasa lei dárbbašuvvot sahá ja mus ii lean dakkár mielde. Varas muorra livččii lean maid lossat gurput, de ledjen gártan dainna heaibut ovdalgo dat livččii lean ruovttus. Vejolaččat mun vieččan dan muohtasiivvuid áigge, vaikkeba dalle go lean mu siidaguimmiide boazoveahkkin dien guovllus. Báhki deaddu ii dálvesiivvuid áigge mearkkaš nu ollu, go fievrrideapmái sáhttá geavahit mohtorgielkká. Loahppačavčča čoaskadálkkiid dahje dálvvi áigge lea maid ollu dorvvolut luvvet báhki, go vaikke báhki ii dalán ávnnastivččege, de ii dat beasa álgit árranaddat dahje astagoahtit (Laiti 2018: 7−15).</p>
<p><em type="bold">Govva 4. Soagi báhkki Ohcejoga guovllu meahcis. Govven: Jouni S. Laiti. </em></p>
<p>Juos báhki váldá geasi áigge, de galgá máhttit ja sáhttit dan dalábáliid ávnnastit ja goikadit, man maŋŋá báhkki seailu arvvesuojis agibeaivve. Mus leat gal dieđus ollu earáge báhkit, maid lean oaidnán meahcis, muhto in leat čuohppan daid fárrui. Dát báhkit seilot meahcis, go dat besset leat luonddu muoras ja jagiid mielde dat sturrot maid dađistaga. Sáhttá geavvat nie, ahte in goassige gárta viežžat dieid báhkiid. Soahkemuora válddedettiin ii dárbbaš ballat, ahte meahcci jalggoda. Lastamuorat leat dakkárat, ahte go dan njeaidá, de guottu álgá hoigat ođđa lánjáid vaikke man ollu. Nie njeidojuvvon muora sadjái álget fas šaddat ođđa lánját ja muhtin dain seailu gitta ollesšattot soagi sturrosažžan. Eará ášši livččii dalle, juos gudduid bolttošii eret, go dalle ođđa soahki ii beasa dalán šaddagoahtit.</p>
<p>Go váldá veaddebáhkiid, de dalle gártá boltut guddo maid eret. Leat goit nu unna mearit, maid muorradujiide dárbbaša ávdnasiid, ahte ovttaskas muora boltun ii dovdo meahci ollislašvuođas. (Laiti 2018: 7−19.) Dá ovddabealde máinnašuvvon dáhpáhusat sisttisdollet máŋggalágan árbemáhtu ja árbevieruid. <em type="bold">2.3 Duojára jurddamáilbmi </em></p>
<p>Dán oasis muitalan muhtin ovdamearkkaid gárraduojáriid gávppálaš jurddašeamis. Lars Anders Sikku [2019] lea duojár ja duodjeoahpaheaddji. Son lei ovttas guvttiin eará ruoŧabeale sámeduojáriin vuođđudan Davviduodji -nammasaš duodjefitnodaga 1990 logu beallemuttus. Sin fitnodaga gávpebuktagat ledje eanáš osiin iešguhtetlágán niibbit, guvssit ja čeabečiŋat. Davvi Duodji -fitnodat oaččui buori beaggima, gávppašeapmi manai bures ja diŋgojumit bohte ain lasi ja lasi. Gáibádusat buvttadeami mearrái sturro ja bargu álggii muittuhit fabrihkkabarggu, go bargovuohkin šattai seammalágan dujiid dávisteapmi beaivvis beaivái. Sikku gázzi gávnnahedje, ahte dákkár bargu ii leat sin miela miel vuohki eallit. Sii mearridedje heaittihit sin doaibmi fitnodaga.</p>
<p>Mun dulkon dán dáhpáhusa nie, ahte sin eallimis lahppui juoga dehálaš oassi. Kälviäinen (2005: 29) muittuha, ahte buktaga ovddideamis ferte smiehttat, man dehálaš lea oastái ja duojárii, ahte gieđa luodda seailu ja bálvalus dahje buvtta lea persovnnalaš. Go Sikku gázzi dávistedje seammalágan duoji beaivvis nubbái, de sii eai beassan šat leat hutkái. Mun dulkon, ahte sin vuoiŋŋalaš eallindássi njiejai ja loahpas dát duojárat eai šat gávdnan movtta joatkit fitnodatdoaimma. Mun lean iežan bokte fuopmášan, ahte munnje alccen maid lea dehálaš beassat oaidnit áššehačča dovdduid go son fitne ja oaidná duoji. Dan vásiheapmi addá duojárii movtta ja fámuid bargat viidásabbot. Mihku Biehtár, dahje Petteri Laiti lea beakkáneamos garraduojár, gii lea doaibman suomabeale Sámis. Su birra leat gávdnamis máŋggat jearahallamat sihke áviissain ahte dutkamušain. Mihku Biehtár lei mielde maid Sámi oahpahusguovddáža studeanttaid ráhkadan dokumeantafilmmas, man namma lea Solju [Ulkuniemi: 2014]. Dán filmmaš Laiti dadjá ahte: <em type="italic">“...juos don háliidat dinet, de ii gánnát dáinna (duddjomiin) álgit muhto juos don háliidat jurddašit ja eallit duoji bokte de de don čatnašuvat dasa de dalle don fertet leat gitta das obba áigge. Duojáris ii leat joavdelasáigi de dallege go don velohalat </em><em type="italic">seaŋggas ovdalgo don nohkat dahje lihkat de dalle jo lea dien láhkái vuoigŋašat barggus. Dát ii leat dakkár ahte don gávcci áigge álggat smiehttat maid don duddjot iđđedis ja go boahtá njeallje de don heaittát jurddašeami.” </em>[Ulkuniemi: 2014.] </p>
<p>Filmmas goit ii boađe ovdan dat, leago Mihku Biehtár duđavaš su ožžon dietnasa dássái vai livččiigo son háliidan oažžut buoret dietnasa. Dán vuođul lea miella dulkot, ahte duojár ii vealtameahttumit obanassiige hálit stuorra ja buori dietnasa. Duojár orru leamen hárjánan eallit hui seastevaččat, man mielde galgá dinet dušše dan veardde ahte juoga nu láhkái birge. Ruohomäki (2000: 12) maid geažida, ahte máŋgii duojárii orru leamen dehálut beassat doaibmat su eallinoainnu mielde go organiseret iežas ekonomiija. Dálá servodat goit gáibida dietnasa ja ruhtajorru lea sturron. Dat váikkuha maid nuorra sámeolbmuide, geat leat válljemin iežaset eallinbálgá. Ságat duddjoma vuollegis ekonomiija birra eai vealtameahttumit leat geasuheaddji bealit, go álggahalli duojár ohcá motivašuvnna searvat duodjesuorgái.</p>
<p>Duojár lea árbevirolaččat duddjon dakkár olbmui, gean son jo ovddežis dovdá ja oasti dovdá duojára. Ná áššehaš lea šaddan diđolažžan beliin mat duodjái gulle ja muitalus duoji válmmaštuvvoma birra šattai gárvves duoji lunddolaš oassin. Okta dakkár gávppašeapmi lei, go duddjojin sámebáhppa Erva Niittyvuopioi báhkis riskku skábmamánus 2018. Niittyvuopio beasai leat mielde váikkuheamen loahpalaš bohtosii ja máŋgga háve jerren su oaivila dađi mielde go bargu ovdánii. Mun muitalin sutnje, ahte makkár ávdnasat leat geavahuvvojit, gos ávnnas lea boahtán ja mo hearvvaid ivdni lea ráhkaduvvon. Maŋŋá son válddahallá, ahte mii dán gávppašeamis lei su miela mielde; <em type="italic"><span type="quote">“Munnje lea dehálaš ahte dovddan duojára. Ja ah juogán (suinna) jurdagiid guovllu. Dehalaš lea ah beasan vaikkuhit dasa iige dat leat ruskaduodji muh geavaheaddji mielamiel rahkaduvvon. Dál go dieđan gos báhki ja čoarvi lea, de dat lea ain dehalot.”</span> </em>[Niittyvuopio 2018.] </p>
<p>Kälviäinen (2005: 23) čállá, ahte duodjái šaddá nana oktavuohta, juos dan lea beassan plánet ja duddjot ieš. Niittyvuopio ja mu gávppašeamis áššehas gal ii beassan ieš duddjot, muhto son beasai leat mielde váikkuheamen duoji loahppabohtosii. <em type="bold">2.4 Sámekultuvrra gávppálaš fápmu </em></p>
<p>Dán oasis mun muitalan ovdamearkkaid, ahte makkár turismafálaldagat leat mátkkošteddjiide dál, mat laktašuvvet duodjái ja sámekultuvrii. Magga (2010: 25) mielde duoji dárbu lea rievdagoahtán 1940 logu rájes, go ii lean šat baggu duddjot ieš, go fabrihkain ráhkaduvvon biktasiid, fievrruid ja duodjebiergasiid fidnegođii oastit gávppiin. Dát čielgasit vuhtto ovdamearkka dihte Angeli reindeer farm -fálaldagas, mii lea boazosápmelaš bearraša jođihan fitnodat Anáris. Sin doaibmajurddan lea fállat vásáhusbuktaga turisttaide, mii sisdoallá bohccuiguin ja boazodolliiguin deaivvadeami sin beaivválaš eallima oktavuođas. Internet-máidnumii dát fitnodat lea váldán maid sámedujiid mielde (angelireindeer.fi). Okta sin guossi lea addán tripavisor Internet-siiddu bokte máhcahusa, mas son muitala leat oahppan ollu eanet go maid Sámemusea Siiddas finadettiin: <em type="italic"><span type="quote">“Totally different from touristic reindeer sledge business. The host family let us see a part of their daily life and kindly explain the history of Sámi people in their area and how they live now. I have visited SIIDA museum as well, but in my opinion, this experience told a lot more about Sámi culture to me. I could not stay long, but it was a truly unforgettable experience.”</span> </em>(tripadvisor.fi.) </p>
<p>Sámeservodaga duođalaš árbevierudagut leat Lemet Jon Ivvára (2017: 84) mielde maid beroštahttit, sin giella, kultuvra, boazodoallu, guolásteapmi ja servodaga ovdáneapmi, iige dušše sin dološ eallin. Mattila (2018: 32−33) dahkan čielggadeami mielde álgoálbmogiid árbevirolaš kultuvrralaš ilbmaneamit sisdollet maiddái vuoiŋŋalašárvvuid, main lea otná beaivve sihke sosiálalaš ahte gávppálaš árvu. Justa dakkár áššiin orru leamen sáhka, go dutká Angeli reindeer farm –fitnodaga fálaldaga. Boazodollui laktašuvvi vásáhusfálaldagaid fállet maiddái goit Davvi siida AS (Anti &amp; Guttorm 2018) ja Arctic Šuorbmu (instagram.com) fitnodagat.</p>
<p>Guovdageainnus doaibmá Juhls Silvergallery, mii hui dáiddalaš ollislašvuohta, sihke dálu ja vuovdinčájáhusa lanjaid oasil. Dán fitnodaga duojit vuođđuduvvet sámi kultuvrii (juhls.no). Fitnodaga eaiggát lea álggaheami rájes čohkken historjjálaš sámedujiid ja dat leat dál sin čájáhusas oaidninláhkái viehka stuorra čoakkáldat. Juhls Silvergallery lea šaddan beakkán gállestaddanbáikin, gos ollu guossit joreštit birra jagi. Lemet Jon Ivvár (2017: 93) váillahii makkár nu ovdavázziid dahje láidesteddjiid, geaid bokte oainnášii ovdamearkkaid man láhkai sáhtašii lihkostuvvat. Juhls fitnodat sáhtašii leat okta ovdamearkka dakkáris, go dat lea ceaggán juo 60 jagi ja doaibmá ain (juhls.no), de dan fitnodaga sáhttá dadjat leat ekonomalaččat bures lihkostuvvan. Juhls -fitnodaga eaiggádat leat goit álggo álggos boahtán olggobealde sámeservodaga Guovdageidnui.</p>
<p>Juhls Silvergallery -fitnodaga erenomášvuohtan lea, ahte doppe olbmot besset oaidnit duddjoma, go boađahágas leat duojáriid bargobáikkit. Doaibmanvuohkin orru leamen luohttámuš olbmuide, go divrras silbaduojit leat bođuid miehtá stuorra viesu ja dušše oassi dujiin leat lasaid duohken. Bisánin Levi turistaguovddážis giđđat 2017 ja oidnen báikkálaš áviissas máidnuma, mas lei fálaldat moatti beaivve guhkkosaš riekkesmátkkis, mii vulggii Levis ja jođii mohki Gilbbesjávrri, Álaheaju ja Guovdageainnu bokte. Áidna báiki Guovdageainnus, gosa dán mátkái gulai bisáneapmi, lei Juhls Silvergallery. Lemet Jon Ivvára (2017: 71−73) mielde dálá mátkkošteddjiid jearaldat lea mannan ollislaš buvttafálaldaga guvlui, masa dávjá gullá idjadeapmi, biebmu, fievrredeapmi ja vásáhusat. Juhls fitnodagas guossástallan sáhttá deavdit dakkár mátkki vásáhusa oasi.</p>
<p>Johkamohkis dollojuvvojit jahkásaččat Sámi stuorámus duodjemárkanat guovvamánu álggus. Dohko čoahkkanit juohke jagi ollu duojárat ja eará gávppašeaddjit. Jagis 2019 doppe fitne ovtta vahku áigge sulaid 46000 guossi [Kuhmunen 2019]. <em type="italic">Industriijalaš buktagat </em>leat iežas ossodahkan Johkamohki gili guovddážis gáhtaid alde. Industriijalaš buktagiin dárkkuhan doaimma, mas buvtta ja buvttadeapmi dávistuvvo seammaláganin. Das váilu duodjái mihtilmas áidnalunddotvuohta. Sámeduojit leat fas sierra čájáhus- dahje gávppašanlanjain. Buot duodjevuovdimat vuođđuduvvet gárvves buktagiid vuovdimii, main dávjá guossi beassá deaivvadit duojáriin juos son lea ieš vuovdaleamen dujiidis. Márkaniid čađa manná beaivválaš heargeráidu (nrk.no), mii lea hui dovddus ja geasuheaddji oassi. </p>
<p>Heargeráiddu jođiheapmái dárbbaša máŋggabealat árbevirolaš máhtu, go berre máhttit vuos herggiid dápmat, daid leŋget ja bivttastit ráiddu láidejeddjiid. Lemet Jon Ivvára (2017: 102) mielde dušše beassat oaidnit bohccuid ja gullat muitalusaid sámiid eallima birra lasiha mátkkálaččaid mátkki árvvu. Várjjagis (varjjat.org) leat jahkásaččat stuorra, ovtta beaivve bisti duodjemárkanat, mat dollojuvvojit juohke jagi borge- ja čakčamánu molsašumis. Jagis 2018 doppe fitne sulaid 3500 guossi [Broch 2019]. Doppe maid duojárat leat dábálaččat ieža vuovdaleamen ja ovdanbuktimin dujiideaset. Máŋggain eará báikkiin dollojuvvojit maid jahkásaččat ovtta beaivvi guhkkosaš duodjemárkanat, goit Kárášjogas, Vuohčus ja Anáris.</p>
<p>Anáris doaibmi Sámemusea Siida lea šaddan hui bivnnut mátkečuozáhahkan. Jagi 2018 áigge dán museas gallededje 59 178 čájáhusguossi, mii lea Siidda 20 jagi historjjá nubbin stuorámus gallededdjiid mearri (siida.fi_a). Nugo Sámemusea namma juo čujuha, de museas leat ovdan árbevirolaš sámekultuvrra ja eallivuogi muitaleaddji oasit. Olgomuseas sáhttá oaidnit sápmelaččaid dološ ássan-, bivdo-, ja fievrredankultuvrra osiid. Bissovaš váldočájáhusas, mii lea dálu siste, lea oaidnimis máŋggalágan garra- ja dipmaduojit. Molsašuddi čájáhusain leat oidnosis maid otná eallimii gullevaš elemeanttat (siida.fi_á). Mu dahkan Eatnama fámolaš jienat -čájáhus ollašuhttui maid molsašuddi čájáhusaid ossodagas (siida.fi_b).</p>
<p>Sámemusea Siidda museagávppis leat muhtin sámeduojit maid vuovdimassii, muhto dat eai leat sierra ossodahkan, iige duoji iešvuohta boađe čielgasit ovdan. Ostiid sáhttá imaštahttit fabrihkas ráidun buvttaduvvon buktagiid ja dujiid haddeearru. Ovttaid mielde duddjojuvvon duojithan leat juohkehaš sierraláganat, go fas fabrihkkabuktagat leat visot seammaláganat. Duodjemearkkain gal sáhttá geahččalit earuhit, ahte lea sápmelačča duddjon buvtta (saamicouncil.net). Dán čáledettiin leat álggaheamen Sámemusea Siidda dálu ja dan bissovaš váldočájáhusa ođadeami doaimmaid. Divodanbarggut leat sin dieđáhusa mielde gárvásat miessemánus 2022. (siida.fi_c.)</p>
<p>Sámi duodji ry lea duojáriid ovttastus. Searvi eaiggáduššá Duodji Shop duodjegávppi, mii doaibmá kulturguovddáš Sajosis Anáris. Dát lea dehálaš gávppašankanála suomabeale sámeduojáriidda, go searvi váldá vuovdimassii dušše mielláhtuidis dujiid (duodjishop.fi). Lemet Jon Ivvár (2017: 105) váillaha sámi girjjálašvuođa, dáidaga, dánsuma ja teáhterčájálmasaid čalmmustahttima maid turisttaide. Duodji Shop vuovdala girjjálašvuođa maid, vaikke dát fáladat orru leamen čujuhuvvon eanet sámeservodaga dárbbuide. Sámi duodji -searvi lea doallan guhkesáigásaš duodječájáhusa Sajosa boađáhagas, gos duojit leat passiivvalaččat oaidninláhkái lássaseainni duohken álo, go Sajos lea rabasin. Dát duodječájáhus deavdá maid dáidaga mihttomeriid (Rensujeff 2012: 106), muhto ii leat ráhkaduvvon dakkár buvttan, mainna sáhttá oažžut njuolggo sisaboađuid. Dujiid bálddas lea duojára namma, muhto ii eará muitalus dujiid dahje duojára birra. <em type="bold">2.5 Duojara beaggin </em></p>
<p>Dán oasis veardádalan Harri Ruohomäki (2000) ja Sigga-Marja Magga (2016) oainnuid brándda huksema ja speadjalasttán daid mu dahkan Eatnama fámolaš jienat -čájáhussii. Magga (2016: 9) lea beroštuvvan das, mo duodjefitnodagat vuovdalit sápmelaččaid oktasaš duodjekulturárbbi ja lea dutkan golmma sápmelaš fitnodaga gávppálaš brándda huksema. Ruohomäki (2000) fas lea čállán girjji giehtabargofitnodagaid brándda huksema birra. Ruohomäki válddahallá, ahte bránda sáhttá lea mii beare organisašuvdna, fitnodat, buvtta, buvttajoavku, prošeakta dahje olmmoš, mas lea doarvái ollu beaggin dihto buvttajoavkku siste. Buktaga geavahan- ja dikšunrávvagiid duohkin leahkki muitalus, viiddis dieđut materiálain, skoahppu ja joba rehket gaskkustit áššiid, main bránda riegáda (Ruohomäki: 2000: 30, 42). Magga mielde brándda huksen lea proseassa, mas fitnodahkii huksejuvvo dihtolágan beaggin, identitehta ja muitalus das, makkár árvvuid gálvvut ovddastit. Brándda huksemii gullet earret eará gálvomearkka ráhkadeapmi, gávppiid visuála atmosfeara, áviisačállosat fitnodagaid birra ja márkanastinkampánjat sosiála medias. (Magga 2016: 9–10.) Bránda lea lohpádus oastái, ahte go son oastá gálvvu, de gálvui laktojuvvon muitalus doarju su identitehta, muhto buvtta galgá bastit deavdit brándda addán lohpádusa (Magga 2016: 9; Ruohomäki 2000: 28, 31).</p>
<p>Go fitnen jearramin čájáhussaji čakčat 2016 Sámemusea Siiddas, de dalle dán organisašuvnna ovddasteaddjit fertejedje sáhttit luohttit dasa, ahte basttán ollašuhttit čájáhusa ja dan sisdoallu dávista Sámemusea árvvuid. Sii ledje diđolaččat das, ahte lean leamašan duojár máŋggalogi jagi áigge, lean leamašan mielde máŋggain kultuvrralaš servviin, doaibman duodjeoahpaheaddjin, doaimmahan <em type="italic">Garraduodji </em>-girjji (Laiti 2018) ja bargan boazodoallin maid máŋgalogi jagi. Mus lea ovddit sohkabuolvvain árbejuvvon sápmelaš historjá, man joatkka lea dát áigodat, goas mun váikkuhan dán máilmmálaš máilmmis. </p>
<p>Ruohomäki čállá, ahte duojára dehálamos opmodat lea ávnnahis ja dat čoaggana váimmu ja vuoigŋašiid ovttasbargguin. Vuoiŋŋalaš opmodahkii gullet maiddái fitnodaga máhttin ja bránda. Máŋgii duojáris ii leat eará fitnodatlaš opmodat go iežas bránda. Ruohomäki buktá ovdan máilmmi ávnnahis opmodaga árvvu, mii lea globála márkaniin mannamin juo meattá ávnnaslaš opmodaga árvvu, mas lea ekonomalaš árvu ja man sturrodaga sáhttá rehkenastit. (Ruohomäki 2000: 21, 43−45.) Mu dahkan čájáhusa oktavuođas mielde eai lean eará duojárat. Čájáhusa rahpama oktavuođas lágiduvvojedje sierra rahpandoalut, masa sáddejuvvui sierra bovdehus.</p>
<p>Mediadieđáhusas bohte ovdan čájáhusa árvvut, maid duojár dán čájáhusa bokte háliidii gaskkustit (siida.fi_c). Ruohomäki (2000: 43) oaivvilda, ahte juos olmmoš lea ieš buktagiiddis heagga ja siellu, de dalle lea lunddolamos hukset persovdnabrándda.</p>
<p>Magga čállá, ahte bránda oažžu sisdoalu das, mii kultuvrras dáhpáhuvvá, mat leat olbmuide dehálaččat ja maid olbmot atnet árvvus. Su mielde duodji ieš leage oalle nana bránda, mii ovddasta ja symbolisere sámiid árbevirolaš kollektiiva árvvuid. Gávppálaš bránda ja ealli kultuvrra gulahallet ja ožžot inspirašuvnna nubbi nuppis (Magga 2016: 8−9). Ruohomäki mielde ii leat doaibmi vuohki, ahte buktagiid geahččala ovddidit duojára iežas hutkosa vuođul gávppálaš gálvun, go visot buvttaovddideami guovddáš vuolggasadjin berre leat áššehačča <em type="italic">dárbu </em>. Dat goit lea dušše oassi oppalašvuođas, go čeahpes fitnodatdoalli hutká áššehačča dárbbu báldii, ala ja sisa <em type="italic">lassiárvvu </em>iežas duodječehppodagain, mii dahká buktagis dakkára man ii sáhte vuosttildit. (Ruohomäki 2000: 18, 29, 81.) Magga (2016: 7) maid namuha lassiárvvu, go dadjá brándda addit gálvvuide lassiárvvu ja ákka oastit justa dihto brándda gálvvuid iige gilvaleaddji gálvvuid. </p>
<p>Ruohomäki (2000: 15) čálláge, ahte buvttadeaddji seainnis berrešii leat távval, mas čuožžu okta sátni, ja dat sátni lea dárbu. Visot buvttaovddidanbarggut berrešedje vuolgit dárbbus. Lea goit loahpa loahpas áššehas, gii dahká válljema das, leago fálaldat su miela mielde ja dat lea gávppašeaddjái garra báiki. (Ruohomäki 14−15, 18.) Ruohomäki (2000: 29) muitala ovdamearkan, ahte dieđusge ákšus ja távvalis lea earálágan geavahanárvu, muhto dihto dárbui dat goit háhkkojuvvojit. Árbevirolaš duojithan leat ovddiduvvon sámeeallima dárbbuide ja turista dárbu lea jáhkkimis oalle earálágan go árbevirolaš duoji dárbu lea leamašan. Makkár atnui olgoriikkalaš turista dárbbašivčče nuvttohiid dakkár guovllus, gos muohta ii obanassiige gávdno? Dakkáriid oasti sáhttá deavdit juoga eará dárbbu, dego estehtalašvuođa dárbbu. Juohke fitnodatdoalli ferte goit ieš gávnnahit, ahte makkár dárbui son buktagiiddis fállá. Juos buvtta deaivvada áššehačča dárbbuin, de dalle gávppašeamis sáhttá bures lihkostuvvat. Juos duddjoma vuolggasadjin lea fas duojára miella dahkat juoidá su iežas beroštumiid vuođul, de dalle gávppašeapmi sáhttá leat váddásut.</p>
<p>Ruohomäki goit nannosit muittuha, ahte giehtabargun dáhkkojuvvon buktagiid ii oaččo goassige vuovdit industriijalaččat buvttaduvvon gálvvu hattiin. Juos nie lea baggu dahkat de dalle lea buvttadeamen boastto buktagiid. Ruohomäki mielde fitnodatdoalli dehálaš iešvuohta leage innovašuvdna, máhttit ovttastahttit daid ávdnasiid mat sus leat ođđa ja buoret vugiin. Vásáhusbuktaga (geahča logu 2.6) geahččanguovllus Ruohomäki dadjá, ahte mađe stuorát vásáhusárvu buktagii ja dan máidnasii laktašuvvá, de dan allelabbui gánnáha haddemiellagova stellet. Son joatká, ahte brándda mearkkašupmi hattiide lea stuoris, go alla haddi bidjá buktagiidda alla vuordámušaid. (Ruohomäki 2000: 22, 30−31.)</p>
<p>Magga (2000: 8, 14) lea goit gávnnahan, ahte árbevirolaš duojit sáhttet leat menddo divrasat turisttaide, dat eai jođe eaige buvtte doarvái dietnasa duojárii. Magga dutkamuša mielde Mihku Biehtára (Petteri Laiti) alla kvalitehta duojit leat divrasat, su eallinvuohki ja persovnnalaš sápmelaš historjá addá brándii lasseárvvu, man ii sáhte eará duodjegávppiin fáhtet. Nuppi dáfos dat muitala eahpenjuolggo muitalusa árbevirolaš duoji rašes beliin. (Magga 2016: 8, 14.) Dákkár rašes bealli sáhttá leat árbevirolaš duddjoma gáibidan áigegeavaheapmi, go dan veardida dálá servodaga beaktilvuođagáibádusaide. <em type="bold">2.6 Vásáhusaid ohcaleamen </em></p>
<p>Dás oasis buvttán ovdamearkkaid das, makkár vásáhusbuktagat sáhttet leat. Vásáhus dárkkuha dan, go olmmoš vásiha juoga dakkár miela miel vásáhusa, mii ceaggá su milli guhkes áigái. Vásáhusbuvttadeami giehtagirjjis Tarssanen válddahallá, go mátkkošteaddji vuolgá mátkái de dalle son sirdása eret oahpes ja dorvvolaš birrasis ođđa ja earáláganii. Olgoriikkas son lea vierisin nu gielalaččat go kultuvrralaččatge. Lihkostuvvan mátkkis mátkkálaš gávdná ođđa guovllus ja kultuvrras dákkár áššiid mat su ruovttubirrasis eai leat. (Tarssanen 2009: 6). Ruohomäki maid dadjá, ahte giehtabargu sáhttá addit áššehažžii vásáhusa ja vejolašvuođa oahppat juoga ođđa. Dalle duojára buvttadan bálvalus sáhttá leat duddjoma čájeheapmi dahje dáhpáhus, masa áššehas ieš oassálastá ja son válmmašta alcces su miela miel buktaga. Giehtabargguid boktehan sáhttá beassat guovllastit joba jahkeduháhiid boares eallimii. (Ruohomäki 2000: 74−75.)</p>
<p>Fitnen giđđat 2018 turistta rollas Gaskamearas leahkki unna suoloriikka, Malta duodjegilis. Doppe serven ordnejuvvon mátkái ja guossástalaimet golmma earálágan fitnodagas. Ovttas dahke čikŋalásaid, nuppis fas silbačiŋaid ja goalmmádis njuhte távvaliid. Buot golmma fitnodaga bájiin guossit besse oaidnit bargama. Dán mátkkis lea mu millii ceaggan čielga govvan dat vásáhus, go bessen oaidnin doppe giehtabarggu ja gullat barggu jienaid. Čikŋalássafitnodagas guossit besse čuovvut mo lásaid šolgadit ja hábmejit dain čikŋalásaid. Bessen turistta rollas dovdat iežan goruda vuostá liegga áimmu, mii bođii go lásaid báhkadedje ja šolgadedje. Seamma dálus lei stuorra čikŋalássagávpi, gos guossit besse geahčadit ja oastit lássabuktagiid. Duojáriid ii goit beassan hálahit, go sii ledje lása duohkin dahje áiddi duohken, mii attii duojárii dihtolágan bargoráfi. Ostenge ovtta lássaduoji doppe, dakkára mii lei steaččas ja man sáhtii álkit nahkehit mátkelávkii.</p>
<p>Pitkänen (2005) lea gávnnahan, ahte giehtabargui láktašuvvi bealit leat Suomas ávkkástallojuvvon turismma oktavuođas easkka hui uhcán. Dábálamos vuohki lea fállat gárvves buktagiid oastinvejolašvuođaid. Nubbi dábálaš vuohki lea addit vejolašvuođa oahpásmuvvat gárvves buktagiidda čájáhusain, galleriijain ja gávppiin. Sáhttá maid beassat čuovvut giehtabargobuktagiid válmmaštuvvama dahje fállat turistii oanehis dahje guhkebus buđaldanvejolašvuođa. Pitkänen mielde giehtabargu sáhttá addit turistii earálágan vásáhusa, go maid su árga lea. (Pitkänen 2005: 90.)</p>
<p type="listitem">Kälviäinen (2005) buktá ovdan, ahte suopmilaš giehtabargofitnodagat fállet;</p>
<p type="listitem">vásáhus-, movttiidahttin ja lotkatvuođabálvalusaid</p>
<p type="listitem">oanehis duodjevásáhusaid ja láidestanbottuid main juogo dušše geahččaladdá ávdnasiid dahje duddjo gárvves buktaga</p>
<p type="listitem">servodatlaš dahkama, ovdamearkka dihte bargoguimmiiguin ovttas</p>
<p type="listitem">astoáiggedoaimma láidesteami</p>
<p type="listitem">veajuidahttimii ja dikšumii laktašuvvi doaibmabálvalusaid.</p>
<p>Kälviäinen oaivvilda, ahte giehtabargobuktagiid ovddideapmi <em type="italic">buresveadjima buvttan </em>sáhttá leat namalassii dat vuohki, mo duodjebuktagiidda oažžu lasi árvvošteami ja máksinnávcca, go buori eallima árvodutkamušain justa dearvvasvuohta lea njunnošis. Dalle goit giehtabargguid dahkki fertešii hukset alcces ođđa identitehta. Kälviäinen joatká, ahte giehtabargobuktaga ovddideapmi buresveadjima buktagiin sáhttá leat hástaleaddji sihke buvttaovddideami ja márkanastima dáfos. Dat gáibida viiddis fierpmádaga huksema sierra doibmiid ja áššedovdiid gaskii. Dákkár viiddis fierpmádaga váttisvuohtan fas sáhttá šaddat jearaldat das, gean opmodagat álgagat ja ideat leat, gii ávkkástallá bohtosiin ja mo resurssat juohkašuvvet eará oassebeliid gaskkas. Jearaldahkan šaddá maid, ahte leago giehtabargguid dahkki dasto árbemáhtu gaskkusteaddji, hutkás dáiddár, terapiijalaš divššár vai kánske juoidá eará? Visot láidestanbálvalusat leat hui sosiálalaččat ja psykologalaččat gáibideaddji barggut, mat eai heive buohkaide. Buktaga ovddideapmi lea goit dušši bargu, juos dan ii doalvvo albmaláhkái gitta gávpemárkaniidda. Kälviäinen suokkardallá, ahte márkanastima váttisvuođa sáhttá geahččalit čoavdit nie, ahte bálkáha oktasaš gávpeolbmo gii doaibmá duojáriid ja eará suorggi doibmiid fierpmádagas. (Kälviäinen 2005: 17, 27 −31.) </p>
<p>Tarssanen ja Kylänen (2009) mielde vásáhusbuvtta berre leat áidnalunddot, nu ahte justa seammalágana ii sáhte gávdnat eará sajis. Dat galgá leat maid autenttalaš ja jáhkehahtti, mii dárkkuha dan, ahte lea kultuvrralaččat ehtalaš iige doaibma vaháguhte etnalaš joavkkuid. Buktagis ferte leat máinnas, deaivat gamu dovdduide, leat kontrásta ja vuorrováikkuhus gussiin. Tarssanen ja Kylänen válddahallába vásáhusbuktaga ja bálvalusa erohusa; bálvalusat fállojuvvojit áššehaččaide, muhto go vásáhusbuktagis lea jearaldat, de dalle oasti berre dollojuvvot guossin. (Tarssanen &amp; Kylänen 2009: 9 −16.) Ovdamearka dihte Arctic Šuorbmu -fitnodaga doaimmas lea čielgasit jearaldat vásáhusa fállamis, go sii váldet turisttaid guossin sin beaivválaš boazobargguide (instagram.com).</p>
<p>Tarssanen ja Kylänen juohkiba vásáhusbuktagiid njealji earálágan olámuddui; suohtastallan, oahpahus, duođalaš eallimis báhtareapmái ja estehtalaš dásiide. Sudno mielde ollislamos vásáhus čoaggana, go buot dát njealje eará beali leat váldojuvvon vuhtii. Juos vásáhus lea hui deaivil, de dat sáhttá leat mearkkašahtti ja positiivvalaš vásáhus, mii ceaggá millii agibeaivái ja sáhttá joba ovdánahttit ja nuppástuhttit su persovnnalaččat. (Tarssanen &amp; Kylänen 2009: 9 −16.)</p>
<p>Suoma bealde Lappi eanagottis leat hutkan máŋggalágan vásáhusbuktagiid, main boazo-, beana-, ja skohtervuodjimat leat oalle bivnnuhat. Helsingin Sanomat áviissas lei viiddis artihkal vásáhusaid fáluheamis turisttaide Lappi guovllus, man mielde earet eará oahpistuvvon váccašeamit vuovddi sisa ja láidestuvvon mátkkit guovssahasaid várdát leat maid fállun. (Nykänen 2018.) Lemet Jon Ivvár (2017: 111) čállá guovssahasturismma buktán davvi guovlluide jáhkkemeahttun stuorra loktaneami ja guovssahasat leat beaggimis časkán jo Kiinná muvrra ja Egypta pyramidaid. Lappi eanagottis gávdno vásáhusfálaldahkan maid Giema guovllu mearrajiena ala sahájuvvon gáldu, gosa sáhttá mannat govdunbiktasat badjelis govddodit. Nuppe sajis fas guossi sáhttá velohallat vuovddi siste báddeseaŋggas, mii lea čavgejuvvon guovtti nana muora gaskii ja mátkki ofelaš vel govččasta guossi gokčasa vuollái dan boddii go gáffe rávdá. (Nykänen 2018). Katja Hirvasaho (2019) gal nannosit kritisere Suomen Kuvalehti -áigečállágis dan miellagova, man Lappi eanagotti turismaindustriija lea huksen. Dan mielde olles eanagoddi buktojuvvo ovdan primitiivvalaš ja villa guovlun ja nuppe dáfos juovlastálu suohtastallanmeahccin. Su mielde Lappi eanagotti rikkis suopmilaš kultuvra (suomag. peräpohjolainen kulttuuri) lea vajáldahttojuvvon ja olles Lappi eanagoddi čájehuvvo dál dušše sápmelašvuohtan ja duottarguovlun. (Hirvasaho 2019.) Hirvasaho váillahan ovdáneamis livčče olmmošlaš árvvut guovddážis, maid rehálaš ovdanbuktima turismasuorggis leat sápmelaš doaibmit maid váillahan (geahča Sámediggi 2018).</p>
<p>Kuqapi &amp; Bernardi (2017: 72) oaivvildeaba, ahte álgoálbmogiidda berrešii addit vejolašvuođa doallat oasi iežaset kultuvrras alddiineaset. Dien oaivilis goit vuhtto, ahte dalle mearrideaddjin leat earát go álgoálbmogat ieža. Álgoálbmot ja sámeservodagat berrešedjege nanosmuvvat nu ollu, ahte sii bastet váldit áššiid, dego sámeturismma jođiheami iežaset háldui. Dalle sápmelaččat eai livčče šat oaffara rollas, baicce servodaga aktiivvalaš doaibmit. <em type="bold">3. Sámeduoji mearkkašupmi turisttaide </em></p>
<p>Dán logus čájehan bohtosiid tabeallaid hámis ja dan lassin suokkardalan daid sánálaččat. Vuosttas tabeallas (geahča logu 3.1) leat ovdan fáttat, maid lean gávdnan álgojearaldagaid vuođul. Dán bohtosa vuođul lean joatkán dutkama ja ráhkadan nubbi tabealla (geahča logu 3.2), mas buvttán ovdan áššehašjoavkkuid maid lean gávdnan. Fáttaid lean gávdnan guhtta:1. Dáiddalaš vásáhus 2. Miella oahppat lasi 3. Máinnas 4. Dovddus duojára áigi justa munnje 5. Sihkkarit árbevirolaš 6. Čehpiid duodji</p>
<p>Váikke mu váldoberoštupmi leige dutkat turisttaide mearkkašahtti beliid duoji oktavuođas, de lean goit ožžon máhcahaga turisttaid lassin maid sámi ahte guovllu olbmuiguin ja suokkardalan daid maid dutkamuša bohtosiin. <em type="bold">3.1 Gávdnon fáttat </em></p>
<p><em type="bold">Tabealla 1. Duodječájáhussii ja dujiid gávppálašvuhtii guoski fáttat, maid lean gávdnan máhcahusa </em><em type="bold">vuođul. Árvvut, mat leat badjel 0,5, leat fuomášan veara. </em></p>
<p><em type="bold">Fáttat </em></p>
<p><em type="bold">Álgojearaldaga </em>t </p>
<p><em type="bold">Statistihkka </em></p>
<p><em type="bold">Čájáhus </em></p>
<p>Dáiddalaš vásáhus</p>
<p>Ožžon buori vásáhusa dán čájáhusa oaidnimis <em type="bold">0,82 </em>0,13 0,15 </p>
<p>Čájáhus lea bures huksejuvvon <em type="bold">0,75 </em>0,21 </p>
<p>Lea buorre, ahte mielde leat maid dáiddabarggut <em type="bold">0,73 </em>0,19 0,12 </p>
<p>Dát čájáhus boktá jurdagiid <em type="bold">0,71 </em>0,26 0,46 </p>
<p>Miella oahppat lasi</p>
<p>Lea dehálaš, ahte čájáhusas lea/livččii láidesteaddji 0,16 <em type="bold">0,77 </em>-0,19 </p>
<p>Háliidivččen diehtit eanet duddjoma bargomuttuid birra0,19 <em type="bold">0,72 </em>0,30 </p>
<p>Háliidivččen diehtit eanet geavahuvvon ávdnasiid birra0,46 <em type="bold">0,65 </em></p>
<p>Dáiddabargu ja duodji leat seamma áššit <em type="bold">0,57 </em>0,27 </p>
<p>Máinnas</p>
<p>Dát čájáhus čuohcá mu dovdduide0,34 <em type="bold">0,74 </em></p>
<p>Háliidivččen beassat deaivvadit duojáriin0,51 <em type="bold">0,70 </em></p>
<p>Čájáhusa birra lea buorre oppalaš muitalus0,43 <em type="bold">0,68 </em></p>
<p><em type="bold">Gá </em><em type="bold">vppálaš </em><em type="bold">vuoh </em><em type="bold">ta </em></p>
<p>Dovddus duojára áigi justa munnje</p>
<p>Duojár galggašii leat ieš vuovdaleamen dujiid <em type="bold">0,76 </em>0,17 </p>
<p>Háliidivččen oassálastit bargobádjái, man duojár jođiha <em type="bold">0,63 </em>-0,20 0,36 </p>
<p>Duojár galgá leat dovddus <em type="bold">0,63 </em>0,23 -0,14 </p>
<p>Duodji galgá leat hálbi <em type="bold">0,62 </em>0,32 -0,42 </p>
<p>Duodji galgá hábmejuvvot persovnnalaččat munnje <em type="bold">0,56 </em>0,18 0,28 </p>
<p>Sihkkarit árbevirolaš</p>
<p>Duojit galget leat árbevirolaččat0,17 <em type="bold">0,77 </em>-0,31 </p>
<p>Lea dehálaš, ahte duojit leat duddjojuvvon luonddu materiálain <em type="bold">0,72 </em>0,31 </p>
<p>Lea dehálaš, ahte duojit leat čábbát hervejuvvon <em type="bold">0,70 </em></p>
<p>Dujiin galgá leat Sámi Duodji -gálvomearka <em type="bold">0,60 </em>0,17 </p>
<p>Čehpiid duodji</p>
<p>Duodji oažžu leat divrras0,10 <em type="bold">0,81 </em></p>
<p>Duojár hálddaša bures iežas duddjonsuorggi0,22 <em type="bold">0,75 </em></p>
<p>Háliidivččen oastit girjji dahje koarta dujiid ja duojára birra0,40 0,13 <em type="bold">0,52 </em><em type="bold">3.1.1 Árbevirolaš čeahpi áigi </em></p>
<p><em type="bold">Dáiddalaš vásáhus </em>Vuosttas gávdnojuvvon fáddái lean addán namman <em type="italic">Dáiddalaš vásáhus </em>. Ledjen geahččalan hukset čájáhusa máŋggabealagin ja maiddái cuvket árbevirolaš čáppa duodječájáhusa málle. Háliidin váldit mielde elemeanttaid mat deaivvašedje gussiid dovdduide. Čájáhusa stuorámus fuomášumi ožžon bargu, guksi man čađa manná stuorra ruostaspiikkár, lea imaštahttán eanemusat. Sámemusea Siidda áššehašbálvaleaddji attii munnje máhcahussan, ahte sii leat beassan vástidit lohkameahttun háviid jearaldahkii, ahte manin fiinna guvssi čađa lea biddjojuvvon ruosta spiikkár. Mu ulbmilinhan lei, ahte muitalan iežan duogáža birra sihke govaid, dujiid ja poehtalaš čállosiid bokte. Dáiddabarggut galge leat dat, mat dahket čájáhusas earálágana ja galge boktit jurdagiid. Ledjen čohkken čájáhusa goit eanáš osiin árbevirolaš čáppa atnudujiin. </p>
<p>Tarssanen ja Kylänen (2009: 9−16) mielde vásáhusbuvtta berre leat áidnalunddot, autenttalaš ja jáhkehahtti, nu ahte justa seammalágana ii sáhte gávdnat eará sajis. Mu ollašuhttán čájáhus lei áidnalunddot, iige dan giige sáhte njuolgga diekkárin kopieret, go mielde leat duojára iežas eallima muttut, mat eai sáhte leat geasge earás. Juos dán seamma čájáhusa maŋŋá ceggen muhtin eará báikegoddái, de dan birrasa olbmuide dat lea fas ođđa ášši. Vásáhusbuktagis ferte leat máinnas, deaivat gamu dovdduide ja leat vuorrováikkuhus gussiiguin (Tarssanen &amp; Kylänen 2009: 9−16). Mun ledjen geahččalan oččodit vuorrováikkuhusa mielde máhcahusjearahallama bokte. Máidnasiid lean čállán poehtalaš hápmái. Okta Belgium riikkas orru olmmoš čáliige kommeantan: <em type="italic"><span type="quote">“Really nice, the text is inspiring. We had 30 min left to see the other rooms from the museum but we choose to see your exhibition. Good luck with it!”</span> </em></p>
<p>Mun dulkon, ahte dát dáiddalaš čájáhus lea leamašan ovttalágan vásáhusbuvtta, mii lea báhcán gehččiid millii guhkit áigái.</p>
<p><em type="bold">Miella oahppat lasi </em></p>
<p>Nuppi fátta lean nammadan <em type="italic">Miella oahppat lasi. </em>Dás lea jearaldat oahpisteamis čájáhusas, ávnnasteamis ja duddjoma bargomuttuin sihke duoji ja dáidaga oktavuođas. Čájáhusa duojit sisdollet hui ollu dieđuid luondduávdnasiid árbevirolaš geavahusas, maid birra sáhtašii muitalit vaikke man ollu. Ovdamearka dihte bohccuid čorvviid šaddan, láhpačorvviid ja báhkiid ohcan, ávnnasteapmi ja nu ain, visot diein livččii ollu maid muitalit. Lemet Jon Ivvár (2017: 120−142) čállá, ahte sáhtašii muitalit maid earet eará eatnamiid namaid, sápmelaččaid riekteoainnu, áigerehkenastima, diiddaid, guollebivddu, boazodoalu ja eará sápmelaš joavkkuid birra. Kälviäinen (2005: 25) mielde dehálaš buresveadjima vásáhus lea, juos urbána olbmot besset hahkat ieža ávdnasiid meahcis. Dákkár duoji buvttaovddideapmi buresveadjima buktagiin goit sáhttá leat hástaleaddji (geahča logu 2.6). </p>
<p>Dán fáddái válljašuvvan ovtta jearaldaga čuoččuhus, ahte duodji ja dáidda leat seamma áššit, vehá spiehkkasa eará jearaldagain. Sámekultuvrrashan lea dáidda leamašan mielde árgabeaivve dávviriin ja doaimmain, go dološ eallima áigge eai leat leamašan seainnit gosa heaŋgut dáidagiid. Guttorm (2007: 78) čállá, ahte dološ áigge gietkama rituálalaš ja geavatlaš árvvut leat leamašan guovddážis, go fas easkka dálá áigge dan estehtalaš bealli lea šaddan dehálabbon. Sámeduojit leat árbevirolaččat duddjojuvvon gierdat guhká. Dákkár bistevaš ovdáneapmái (suomag. kestävä kehitys) laktašuvvi áššiid árbevirolaš sámekultuvra sáhtašii oahpahit sidjiide, geain dát máhttin lea láhppon. Juos čájáhusas livččii lean láidesteaddji, de dalle gussiide sáhtašii muitalit árbemáhtus lasi.</p>
<p><em type="bold">Máinnas </em></p>
<p>Goalmmát fátta namma lea <em type="italic">Máinnas </em>. Dás lea sáhka dovdduin, duojáriin deaivvadeamis ja čájáhusa muitalusas. Lean geahččalan olahit olbmuid dovdduide poehtalaš čállosiid ja dáiddalaš dujiid bokte. Dáinna vugiin lean háliidan fuopmášahttit dálá servodaga vuogi eallit ja geavahit áiggi, mii lea sakka earálágan go maid árbevirolaš sámiid eallin lea leamašan. WWF mielde Suoma álbmot leat golahan olles jagi 2019 ođasmuvvi luondduváriid juo cuoŋománu 5. beaivve rádjai. Juos olles máilmmi álbmot golahivčče nie ollu, de dárbbašuvvošedje sulaid golbma ja bealle eatnanspáppa (wwf.fi). Dákkár áššiid birra hállan sáhttá boktit negatiivvalaš dovdduid. Čájáhus goit nogai ráhkisvuođa čállosiidda, man bokte lei dárkkuhus addit luohttámuša ja doaivaga boahttevuhtii. </p>
<p>Lemet Jon Ivvár čállá, ahte juos gussiid háliida oahpásmahttit eanet sámekultuvrii, de lea buorre čákŋalit muitalusaid máilbmái. Muitalusat sáhttet leat dološ eallima, muhto maiddái otná eallima birra. Son váldá ovdamearkan maid myhtalaš máidnasiid. (Lemet Jon Ivvár 2017: 133−134.) Dán čájáhusas goit in leat háliidan giehtadallat sápmelaččaid oskkolaš áššiid. Čájáhusa oktavuođas livččen sáhttit doallat logaldallama, man bokte livččen beassat deaivvadit čájáhusa gussiiguin, gulahallat singuin njuolgga ja guossit ledje beassat deaivvadit duojáriin. Dan lei jáhkkimis sáhttit ordnet álkitge, juos livččen šiehtadallan muhtin mátkeordnejeddjiin.</p>
<p><em type="bold">Dovddus duojára áigi justa munnje </em></p>
<p>Gávppálašvuođa jearaldagaid vuosttas fáddái lean addán namman <em type="italic">Dovddus duojára áigi justa munnje </em>. Dán fáddái ledje čuoldásan vihtta sierralágan jearaldaga ja gárten guhká jorahallat mii diein sáhttá leat oktasaš dahkki. Dán fáttas lea jearaldat deaivvadeamis duojáriin, oassálastimis duojára doallan bargobádjái, duojára beaggimis, duoji hálbivuođas ja dan duddjomis justa sutnje. Dáid earálágan áššiid čoagganeapmi seamma fáddái dagahii hástalusa, go dat spiehkastit árbevirolaš duddjoma gávppašanvuogis. Ovtta jearaldaga fáttas, mas čuoččuhuvvui duoji galgat leat hálbi, lea ruossalassii árbevirolaš duddjomii geavahuvvon áiggi ja luonddus háhkkojuvvon ávdnasiid ektui. Árbevirolaš duodji ii sáhte leat hálbi, go dan duddjon lea áddjás bargu (geahča logu 2.2). Duojár galgá hahkat vuos ávdnasiid, de ávnnastat daid ja dan maŋŋá easkká beassá duddjogoahtit dain ieš duoji. </p>
<p>Muhtin sámefitnodagat leat reageren hálbivuođa gáibádussii ja leat álgán fáluhit maiddái mašiinnaid vehkiin ráidun buvttaduvvon gálvvuid, maid vuođđun leat sámekultuvra. Stoorstålka -fitnodaga doaibmajurddan lea buvttadit buktagiid stuorra joavkkuide ja fitnodat diđolaččat ii čuovo árbevirolaš sámeduodjenorpmaid (Magga 2018: 66−68). Stoorstålka goit ii basttášii dán fátta buot doaivagiidda dávistit earágo hatti dáfos, go buktagiid ii sáhte čujuhit leat duddjon soames čeahpes duojár. Kárášjohkalaš fitnodaga InKa duoji doaibmajurddan fas lea buvttadit indiviidalaš buktagiid unna ráidduid mielde, maid vuođđun goit lea sámekultuvra (Magga 2018: 66−68). Goappáge fitnodaga jurddan lea dahkat buvttadeami beaktilabbon árbevirolaš bargovuogi ektui.</p>
<p>Go duojár lea ieš vuovdaleamen dujiid, de dalle áššehaš oažžu eanet dieđuid dujiid birra. Juos duojár doallá bargobáji, de dalle áššehaš beassá oahppat juoidá ođđa duddjoma ja ávdnasiid birra. Juos duodji galgá leat seamma áigge maiddái hálbi ja duddjojuvvon justa sutnje, de dat ii šat sáhte leat áddjás duodji, baicce juoga hui álkes duodji. Rensujeff (2011: 39) geavaha namahusa <em type="italic">turistadáidda </em>dalle, go lea jearaldat mátkemuittuid birra. Kälviäinen čállá, ahte go áššehaš ieš duddjo unna duoji, de dat mielddisbuktá sutnje buresveadjima, go dalle sáhttá oaidnit bohtosa ja dovdat lihkostuvvama vásáhusa. Son joatká, ahte stuorra jearaldat leage, ahte dohkkehitgo ámmátduojárat jurdaga, ahte sáhttágo virkkosmahttima, positiivvalaš vásáhusaid dahje hutkás doaibmavuogi vuovdit duodjedáiddu sajis? Dakkár oktavuođas duddjoma ii dárbbaš oahpahallat čiekŋalis dásis, baicce dahkat dan hui johtilis vugiin. (Kälviäinen 22−23.) Deaivvadeapmi dovddus duojáriin ja beassat leat su searvvis orru leamen dán fátta guovddáš ášši. </p>
<p><em type="bold">Sihkkarit árbevirolaš </em></p>
<p type="listitem">Nuppi gávppálašvuođa fátta lean nammadan Sihkkarit árbevirolaš. Dás lea sáhka Sámi Duodji  -gálvomearkka geavaheamis, dujiid hervemis čábbát ja luondduávdnasiid geavaheamis. Dát fáttas  orru leamen sáhka konservatiivvalašvuođas, man sisdoallu sulastahttá Sámeráđi hálddašan Sámi  Duodji -gálvomearka njuolggadusaid, maid mielde gálvomearka galgá;</p>
<p type="listitem">čujuhit oastiide, ahte gálvvu lea ráhkadan sápmelaš</p>
<p type="listitem">suodjalit sámi duoji áddestallama ja soahpameahttun gilvaleami vuostá</p>
<p type="listitem">váikkuhit dasa, ahte sámi dujiid kvaliteahtta álelassii ovdánivččii</p>
<p type="listitem">leat mearkan das, ahte sámi duodji lea ealli árbevierru. (www.saamicouncil.net.)</p>
<p>Lea fuomášan veara, ahte gálvvut mat leat ráhkaduvvon mátkemuitun ja main ii leat árbevirolaš geavaheapmi, eai merkejuvvo duodjemearkkain. Báikkálaš olbmot goit dovdet duoji ollu buorebut go mátkkálaččat ja duoji eaktivuođa duođašteapmi lea mátkkálaččaide eanet dehálaš (Magga 2016: 8). Dás boahtáge ovdan gálvomearkka njuolggadusaid ruossalasvuohta, go duojit berrejit leat hutkojuvvon árbevirolaš geavahussii, muhto leago turisttain dárbu sápmelaččaid árbevirolaš dujiide (geahča maid Magga 2010: 28−31). Mu dahkan čájáhusa visot duojit eai deavdde árbevirolaš geavaheami gáibádusa, go oasi dain lean dárkkuhan čikŋaduodjin. Juos dujiin ii leat árbevirolaš geavahandárkkuhus, de dakkár buktagiid ii sáhte merket Sámi Duodji -gálvomearkkain. Mu dahkan duodjebuktagat kvalitehta beales devdet gálvomearkka njuolggadusaid, go geardde lean ožžon vuoigatvuođa geavahit dan. Juos árbevirolašvuođa jurddaša dárkkuhit dušše luondduávdnasiid geavaheami, dego Jorma Lehtola (2006: 22) čállá, de dan jurdaga mielde buktagiid sáhttá ovddidit luvvosabbot olggobeallái sápmelaččaid árbevirolaš dujiid geavahusa.</p>
<p><em type="bold">Čehpiid duodji </em></p>
<p>Dán fáttas lea sáhka divrras dujiin, duojára čeahppivuođas ja duojára eallima muttuin. Lean nammadan dan fátta <em type="italic">Čehpiid duodji </em>. Mun dárkkuhan tearpmain dakkár ovdánan duojára dahje dáiddára bargguid, geat leat juksan sihkkarvuođa iežaset hábmemis ja ovdanbuktimis. Dán nama vuođđun lea Sámi dáiddačehpiid searvvi geavahan Čehpiid duodji -tearbma, man sii govvidit dárkkuhit dakkár duojára, gii duddjo maid čikŋadujiid (Magga 2010: 31). Mu dujiid juohke unna hámi ja hearvva lean jurddašan sierra ja buktán ovdan daid duodječájáhusa hámis. Ruohomäki (2000: 43) válddahallá, ahte juos fitnodatdoalli lea ieš iežas bálvalusaidis sivdnideaddji, de dalle son lea ieš persovdnabránda. Magga (2016: 11−14) fas gohčoda luxusbrándan Anáris doaibmi Samekki -fitnodaga bránddahuksema, mii vuođđuduvvá nannosit duojára máhttimii ja árbevirolaš duddjonvuohkái. </p>
<p><em type="bold">Govva 5. Čálli eadni, Ville Risten (Kristiina Laiti), Elle Sámmol Elle (Elli Vuolab) ja Ville Biret (Birit Aikio) </em><em type="bold">doallamin duddjončájáhusa Ohcejoga kirkostobuid luhtte 1990 logu beallemuttus. Govven: Jyrki </em></p>
<p><em type="bold">Rasmussen. </em></p>
<p><em type="bold">Govva 6. Okta duodji Eatnama fámolaš jienat -čájáhusas, man namman lei Mun nu liikon dutnje. </em></p>
<p><em type="bold">Govven: Jouni S. Laiti. </em></p>
<p>Rensujeff mielde sápmelaš dáiddaduojáriid sáhttá roahkka doallat ámmátdáiddárin, go sii duddjojit ja vuvdet omd dakkár niibbiid, main čohkkejeaddjit leat beroštuvvan iežaset čájáhusaideaset várás. Dákkár duojárat leatge máilmmis viidát beaggi dáiddárat. Leat goit eahpevuoiggalaš vearuhusvuogádagat mat dagahit ahte sin duojit leat divrasat. Dáiddaduojár, gii buvttada dujiidis giehtabargun, lea vearuhusas bálddastahttojuvvon industriijalaš fitnodatdoallái. Son galgá máksit dakkár vearuid, mat eai berrojuvvo eará dáiddasuorggi doibmiin. (Rensujeff 2011: 43.) Suoma bealde dáidaga árvolassevearu lea vuoliduvvon 10%:ii, go eará buktagiin dat lea 24%. Dán birra maid duojár Sámi Laiti muitala Yle Radio Sápmi jearahallamis ja gáibida, ahte duoji árvolassevearru berrešii leat vuoliduvvon seamma láhkai go maid dáidagis lea (Paadar 2019). Juos fitnodaga olles jagi dienas lea vuollel 10 000 €, de árvolassevearu ii dárbbaš máksit obanassiige (vero.fi).</p>
<p>Mu duddjoma vuolggasadjin lea ávnnastan- ja hábmenmáhttu, man ovddit sohkabuolvvat leat vuolggahan ja man lean heivehan dálá dárbbuide. Duojit leat stuorra bargomeari čađa duddjojuvvon ja daid sáhttá gohčodit áddjás duodjin, dego Eriksena (2015: 47) gávtti holberavdda čuoldin lei.</p>
<p>Holberavdda čuoldin lea nohkan juo nuppi máilmmisoađi maŋŋá, go dalle boahtigohte gárvves hearvabáttit vuovdimassii (Eriksen 2015: 20). Dalle jo olbmuin ii lean šat ástu bidjat nu ollu áiggi ovtta duodjái. <em type="bold">3.2 Gávdnon áššehašjoavkkut </em></p>
<p>Dán oasis mun buvttán ovdan áššehašjoavkkuid, maid lean gávdnan ja nammadan ovdal gávdnojuvvon fáttaid vuođul. Áššehašjoavkkut leat gávdnon njeallje:1. Dáiddalaš sielut 2. Livččen millosabbot káfestallamin 3. Diehtoáŋgiris kulturberošteaddjit 4. Duojáriin deaivvadeaddjit</p>
<p>Čuovvovaš tabeallas čájehan áššehašjoavkkuid hápmašuvvama. Árvvut, mat leat lahka nolla leat neutrálat, negatiivvalaš árvvut eai leat leamašan vástideddjiide mearkkašahttit. Lean dahkan dulkoma čielgasit positiivvalaš árvvuid vuođul.</p>
<p><em type="bold">Tabealla 2. Gávdnojuvvon ja nammaduvvon áššehasjoavkkut ja vástideddjiid lohku guhtege joavkkus. </em></p>
<p><em type="bold">Árvvut, mat leat čielgasit positiivvalaččat, leat leamašan fuomášan veara. Loga bajil vulos. </em></p>
<p><em type="bold">Áššehasjoavkkut </em></p>
<p><em type="bold">Dáiddalaš sielut </em></p>
<p><em type="bold">Livččen </em><em type="bold">millosabbot </em><em type="bold">káfestallamin </em></p>
<p><em type="bold">Diehtoáŋgiris </em><em type="bold">kultur- </em><em type="bold">berošteaddjit </em></p>
<p><em type="bold">Duojáriin </em><em type="bold">deaivvadeaddjit </em><em type="bold">58 vástideaddj </em>i <em type="bold">3 vástideaddji </em><em type="bold">44 vástideaddji 13 vástideaddji </em></p>
<p><em type="bold">Fá </em><em type="bold">tt </em><em type="bold">at </em></p>
<p><em type="bold">Dáiddalaš </em><em type="bold">vásáhus </em><em type="bold">0,52 </em>-3,06-0,11-1,26 </p>
<p><em type="bold">Miella oahppat </em><em type="bold">lasi </em>-0,56-1,94 <em type="bold">0,97 </em>-0,34 </p>
<p><em type="bold">Máinnas </em>-0,07-1,740,04 <em type="bold">0,56 </em></p>
<p><em type="bold">Dovddus duojára </em><em type="bold">áigi justa munnje </em>-0,53-1,38 <em type="bold">0,73 </em><em type="bold">0,21 </em></p>
<p><em type="bold">Sihkkarit </em><em type="bold">árbevirolaš </em>0,06-0,77 <em type="bold">0,32 </em>-1,18 </p>
<p><em type="bold">Čehpiid duodj </em>i <em type="bold">0,22 </em>-2,650,08-0,65 </p>
<p>Honkanen [2019] lea dahkan lassianalysa, mas lea rehkenastojuvvon iešguhtege áššehašjovkui gulli vástideddjiid mearit sin guovllu, agi ja sohkabeali mielde. Vástádusathan leat oktiibuot leamašan 118. Eanemusat vástideaddjit leat čuoldásan <em type="italic">Dáiddalaš sielut </em>-jovkui, gos leat 58 vástideaddji. Nubbin stuorámus joavku lea fas <em type="italic">Diehtoáŋgiris kulturberošteaddjit </em>, masa gullet 44 vástideaddji. <em type="italic">Duojáriin deaivvadeaddjit </em>-áššehašjoavku bázii imaš uhccin, go dasa gulle dušše 13 vástideaddji. <em type="italic">Livččen millosabbot káfestallamin </em>-joavkkus leat dušše golbma vástideaddji. Lean dulkon ahte sii livččii lean ollu millosabbot káfestallamin go oahpásmuvvamin čájáhussii, go eai lean beroštuvvan mastige. Dán fuomášumi bokte goit sáhttá oaidnit, ahte dán čájáhusa guossin leat leamašan maid dakkár olbmot, geat eai livčče háliidan leat doppe. Go dán joavkku mearri lea nu uhcci, de dat joavku ii leat mielde analyseremis šat dán eanet. Nu mo lean juo ovdal muitalan, ledje jearaldatskovit guovtti gillii, davvesáme ja eaŋgalasgielaide. Dán oktavuođas buohkat, geat leat vástidan sámegielat skovvái leat čuldojuvvon <em type="italic">Sápmái </em>gullevažžan. Dáinnahan ii sihkkarit sáhte dadjat, ahte vástideaddji livččii lean sápmelaš, baicce ahte lea sámegielat olmmoš. Go vástideaddji lea sámegielat, de dalle lea jáhkehahtti ahte duodji lea maid sutnje oahpes ášši. Buohkat geat leat almmuhan leat Suoma olbmot, leat fas <em type="italic">Suopma </em>-kategoriijas. Dáthan maid ii vel duođaš dan, ahte buot dán joavkku vástideaddjit leat suopmilaččat, iige dan leago olmmoš eret Davvi- vai Mátta-Suomas. Guokte eará kategoriija leat <em type="italic">EU olbmot </em>ja <em type="italic">EU riikkaid olggobealde </em>boahtán olbmot. Buot vástideaddjit eai leat almmuhan iežaset ruovttuguovlluset ja danin dáid vástádusain leat dušše 90 vástádusa. Sohkabeali bokte sáhttá dadjat, ahte lei nu gohčoduvvon nollaboađus, ii lean earru sierra joavkkuid gaskkas. Dat juohkašuvve sullii nie, mo vástideaddjitge ledje, 2/3 oasi nissonolbmot ja 1/3 oassi fas almmáiolbmot. [Honkanen 2019]. Dan birra in leat danin ráhkadan tabealla. <em type="bold">3.2.1 Dáiddalaš ja oahppavaš áššehaččat </em></p>
<p><em type="bold">Dáiddalaš sielut </em></p>
<p><em type="italic">Dáiddalaš sielut </em>lea stuorámus joavku, go bealli buot vástideddjiin gullet dasa. Dás lea sáhka beakkán čeahpis ja su dáiddalaš dujiin. Munnje lei árvitmeahttun ášši, ahte masá buot sámegielagat ja suomagielagiinge stuorámus oassi gullet dán jovkui. EU riikkain boahtti turisttain bealli ja olggobealde EU fas hui unna oassi gullet dán jovkui. Turisttaid agi beales sáhttá dadjat, ahte mađi boarrásut olmmoš lei, de dan sihkkarabbot son gulai dán jovkui. Dát joavku berošta duojára persovnnalaš čehppodagas ja su beaggimis ja háliidit vásáhusa. Sidjiide lea leamašan mearkkašahtti dat vásáhus, man leat ožžon čájáhusa oktavuođas. Sii dollet árvvus duojára čehppodaga ja su válmmaštan dáiddalaš árvodujiid. Dujiid árbevirolašvuohta lea dušše mannu veardde mearkkašahtti. </p>
<p>Go mun lean beroštuvvan erenomážit olgoriikkalaš gussiid dárbbuid dutkamis, de válddán dasa mielde bihtáid Lemet Jon Ivvára (2017) čállosis. Son válddahallá duiskalaš, hollándalaš ja italialaš mátkkošteddjiid vuordámušaid, go sii jovdet Sápmái. Hollánddas olbmot ásset gáržžimusat ja</p>
<p><em type="bold">Tabealla 3. Vástideddjiid juohkašuvvon guovlluid ja agi mielde. </em></p>
<p><em type="bold">Vástideddjiid juohkašuvvan guovlluid mielde </em></p>
<p><em type="bold">Vástideaddji </em><em type="bold">ruovttuguovlu </em></p>
<p><em type="bold">Dáiddalaš sielut </em></p>
<p><em type="bold">Diehtoáŋgiris </em><em type="bold">kulturberošteaddjit </em></p>
<p><em type="bold">Duojáriin </em><em type="bold">deaivvadeaddjit </em></p>
<p><em type="bold">Oktiibuot </em></p>
<p>Sápmi92112</p>
<p>Suopma187227</p>
<p>EU1714536</p>
<p>Olggobealde EU311115</p>
<p>Oktiibuot4734990</p>
<p><em type="bold">Vástideddjiid juohkášuvvan agi mielde </em></p>
<p><em type="bold">Dáiddalaš sielut </em></p>
<p><em type="bold">Diehtoáŋgiris </em><em type="bold">kulturberošteaddjit </em></p>
<p><em type="bold">Duojáriin </em><em type="bold">deaivvadeaddjit </em></p>
<p><em type="bold">Oktiibuot </em></p>
<p>Vuollel 18 jagi3731318−35 jagi111673436−65 jagi3721361</p>
<p>Badjel 65 jagi6006574413114danin sis lea doppe unnán sadji gos čáhket suibbodit. Norggas lea sin mielas vuordimis ollu ráfi ja doppe sii besset vásihit lihkatkeahtes eatnamiid. Amas meahcceguovlluin sii goit ballet láhppomis ja danin biila galggašii leat álo oidnosis. Duiskalaččat maid vulget olmmoššura báhtui ja sii háliidit oažžut oktavuođa dakkár olbmuiguin, geat ásset lahka luonddu. Sii válljejitge millosabbot muora go plastihka. Sihke Duiska ja Hollánda leaba ovdánan Eurohpá njunnošii birasgáhttemis. Italialaččas fas eai leat dábálaččat ovddalgihtii nu čielga ja čavga plánat go maid duiskalaččas leat. (Lemet Jon Ivvár 2017: 52−60.) Mu dujiin ii leat plastihkka, baicce leat luondduávdnasat, mat leat vuolggahuvvon viiddis meahcis. Birrasa fuolaheapmi lea leamašan sápmelaččaid árbevirolaš ja fuolalaš eallima guovddáš árvu. Dakkár beliid lean geahččalan buktit čájáhusa bokte ovdan.</p>
<p><em type="bold">Diehtoáŋgiris kulturberošteaddjit </em></p>
<p><em type="italic">Diehtoáŋgiris kulturberošteaddjit </em>-áššehašjoavku lea nubbin stuorámus. Dás lea jearaldat oahppamis, duojára áiggis guossi buorrin ja čiekŋalis dieđus duodjeáššiid birra. Olggobealde EU riikkaid gussiin stuorámus oassi gulai dán jovkui, sámegielagiin dušše moattis, suomagielagiin sullii ¼ oassi ja EU riikkaid gussiin vádjit bealli. Vuollel 35 jahkásaš vástideaddjin sulaid bealli gulle dán jovkui. Oktiigeassun dán joavkku birra sáhttá dadjat, ahte juos turista lea nuorra dahje nuorra ollesolmmoš ja mađe guhkálabbos son boahtá, de dađe sihkkarabbot son gullá dán jovkui. Dát boađus lea vuostá mu ovdaáddejumi, go mun ledjen jurddašan sámegielagiid gullat dán jovkui, muhto ášši leage áibbas nuppe gežiid. </p>
<p>Dát áššehašjoavku livčče jáhkkimis beroštuvvan oasálastán logaldallamii dahje bargobádjái, mas livččii lean duodjefáddá. Dasa heive maid Lemet Jon Ivvára (2017: 60−61) válddahallan japánalaš gussiid birra, go dadjá sin leat kulturberosteaddjit. Solbakk fas čállá kultuvrralaš niestelávkka birra, man sámeservodat lea odne hilgugoahtán, go servodat oaivvilda dien buot gullat doložii. Solbakk doaivu, ahte dákkár oađđi dahje vajálduvvon árbevierut fas ihtigoađášedje ja namuhastá ahte turisttat leat diehtoáŋgirat. (Solbakk 2018: 6.) Árbemáhttu ja árbevierut sisdollet ollu dieđu ja dán áššehašjoavkkus lea eakti hállu diehtit ja oahppat dakkár áššiid birra.</p>
<p><em type="bold">Duojáriin deaivvadeaddjit </em></p>
<p>Dás lea sáhka duojára ovdanbuktán máidnasis ja dovddus duojára áiggis guossi buorrin. <em type="italic">Duojáriin deaivvadeaddjit </em>-jovkui gulle dušše 13 vástideaddji. EU riikkain boahtti olbmot ledje eanetlohkun dán áššehašjoavkkus. Duodjemárkaniin dábálaččat duojár lea ieš vuovdaleamen dujiid. Márkaniid okta oassi lea beassat deaivvadit eará olbmuiguin, oaidnit dujiid ja juos lahkona duojára ságaide, de sáhttá beassat gullat mo duojár lea dujiid duddjon. Duodjemárkanat vuođđuduvvet dasa, ahte áššehaš oastá juoga konkrehtalaš buktaga ja duojár oažžu dakko bokte dietnasa das. Ledjen jurddašan, ahte áššehažžii livččii lean eanet dehálaš beassat deaivvadit duojáriin ja gullat su muitaleamen. Vaikke áššehaš ii oasttašiige maidige, de dallehan son liikká livččii beassan gullat duojára muitalusa dujiid birra. Mun ledjen jáhkkit, ahte dákkár bealit livččii beroštahttán stuorát áššehašjoavkku. Dán dutkamušas dakkár bealit eai goit beroštahttán moge mearkkašahtti stuorra áššehašjoavkku. Sáhttá leat, juos duojár buktá ovdán áššiid iežas vuolggasaji vuođul ja áššehačča rolla lea muhtin láhkai leat geahččin, de dakkár doaibmavuohki ii duhtadahte mo uhca joavkku. Máŋgga oktavuođas lea buktojuvvon ovdan, ahte buktagis galgá leat máinnas. Orruge leamen eará ášši, ahte buktaga birra lea máinnas dan sadjái, ahte duojára birra lea máinnas. Dát boađus sáhttá leat hui jeđđejeaddji dakkár duojárii, gii guhkit áigge ala váibá ollu olbmuid searvái. Son sáhttáge beassat buriin oamedovdduin bidjat eanet áiggi duddjomii dan sadjái go áššehaččaiguin šluppardeapmái. <em type="bold">4. Sáhkkiivuođain boahttevuođa guvlui </em></p>
<p>Dán masterbarggu lean čađahan ovdagáttuid haga. Lean leamašan sáhkkii ođđa áššiide ja mannan mielde dakkár doaimmaide, dego TAIKE lágidan kulturturismaprošektii, mas loahpaloahpas lea leamašan dán dutkamuššii ávki. Lean oahppan ollu, main dehálamos dán dutkamuša dáfos lea leamašan dieđalaš teavstta čállin. Duodječájáhusa, mii lei dán dutkamuša guovddáš oassi, livččen ollašuhttán liikká vaikke in livččege searvan duodjemastera oahpuide. Oahpuid áigge goit lean beassan fuomášit earálágan vejolašvuođaid ovdanbuktit duoji ja čájáhusas šattai danin ollu gievrrat.</p>
<p><em type="bold">Metoda lihkostuvvan </em></p>
<p>Lean geavahan metoda, mii ii ovdal leat geavahuvvon. Mu vuolggasadjin lei doallat duodječájáhusa ja jearrat dan birra máhcahaga. Kvantitatiivvalaš vuohki attii dutkamuššii nummirdieđu, man addán statistihkalaš dieđu lean dulkon kvalitatiivvalaš vuogi mielde. Fenomenalaš lahkonanvugiin lean beassan váldit mielde iežan vásáhusaid ja veardidit daid nummirdihtui. Dan vuođul lean beassan dulkot gehččiid oainnuid ja speadjalastit daid duoji árbedihtui, man lean jagiid mielde oahppan ja heivehan otná beaivve dárbbuide. Mun lean gávdnan dakkár duodjefáttáid, main sihke turisttat ahte báikkálaččat lean beroštuvvan. Lean gávdnan maid áššehasjoavkkuid ja dulkon sin dárbbuid. Dutkamuša dahkama čuolmmaid lean čoavdán dan mielde go leat boahtán ovdan.</p>
<p><em type="bold">Beaggima huksen </em></p>
<p>Duodječájáhusa bokte lean lihkostuvvan ovddidit iežan beaggima ollu buorebut maid ledjen duostan doaivut. Eatnama fámolaš jienat -čájáhusa birra leat máŋggat mediat čállán. Dán čájáhusa vuođul munnje leat rahpasan vejolašvuođat oasálastit stuorat čájáhusaide. Visot dát lea gáibidan roahkkatvuođa buktit iežas bargguid ovdan duostilis vugiin. Mu luohttámuš iežan máhttimii duojárin lea dađi mielde nanosmuvvan. Iežan mielas lean bures lihkostuvvan geavahit ođasvuođa árvvu ávkin, man birra Ruohomäki (2000: 35) čállá. Mun dulkon, ahte dán duodječájáhusa bokte mu iežan beroštumit ja máhttin, man vuođđun árbemáhttu lea, lea deaivvadan sihke turisttaid ja báikkálaš servodaga dárbbuiguin. Čájáhusa doallan goit ii njuolgga dihtto duojára ekonomiijas, gos geahčči fitná geahčadeamen dujiid. Dat gal lasiha duojára beaggima ja dakko bokte das sáhttá leat váikkuhus su ekonomiijai.</p>
<p><em type="bold">Duoji dárbu </em></p>
<p>Buot gávppálaš fálaldagaid vuolggasadjin berre leat dárbu. Duoji dárbu lea rievdan, go otná beaivve dujiid ii leat bággu máhttit šat ieš duddjot dušše danin, ahte sáhttá ceavzit beaivválaš eallimis. Dološ, beaivválaš atnuduojit leat máŋggain osiin rievdan alladási dáiddalaš buktagiin. Go beaivválaš atnudujiid duddjo gávppálaš geahččanguovllus, de dálá servodat gáibida buvttadeamis beaktilvuođa. Beaktilvuođa gáibádus goit lea sakka ruossalasas árbevirolaš buvttadeami bargovuogis, man mielde duojit riegádit dađi mielde go duojár gávdná dahje oažžu duddjomii heivvolaš ávdnasiid.</p>
<p><em type="bold">Turisttaid dárbbut </em></p>
<p>Turisttain leat dán dutkamuša mielde guokte čielga dárbbu, oažžut luohtehahtti dieđu sápmelaččaid eallimis ja beassat muosáhit dáiddalašvuođa. Dát guktot bealit gávdnojit sámeduojis. Deaivvadeapmi duojáriin njunnálagaid lea dehálaš dušše uhca áššehašjovkui. Sámeduoji dábálamos ovdanbuktinvuohki, gos gárvves duojit leat vuovdimassii dahje čájáhusas, deavdá gal Dáiddalaš sielut -áššehasjoavkku dárbbuid, muhto unnán addá Diehtoáŋgiris kulturberošteaddjit -áššehašjovkui sin gáibidan eakti dieđu. Dát joavkuhan čoagganii eanáš guhkesmátkki turisttain, geaidda sámekultuvra dáiddii lean unnimusat oahpis. Dulkon, ahte sihke dološ ahte dálá sámekultuvrra ilbmaneamit leat turisma geahččanguovllus bivnnuhat, danin go dat lea nu sakka earálágan go maid stuorra gávpogiid eallin lea. Sápmelaččaid eallin lea duohta, visot árbevirolaš čovdosiin lea leamašan ceavzimis jearaldat. Duodjedáidu lei birgema guovddáš oassi. Sámeduodji sisdoallá ollu dieđu ja dáiddalašvuohta, mii lea sihke báikkálaččat ahte turisma ektui beroštahtti. Dás lea duođaštussan máŋggat duodjái vuođđuduvvi márkaniid stuorra guossemearit. Sámekultuvrra doibmiin lea vejolašvuohta addit dahje vuovdit máhttima dakkár eallimis, mas lea dáidu eallit dássedeattus luondduin.</p>
<p><em type="bold">Duoji eará geavahanvejolašvuođat </em></p>
<p>Duoji sáhttá ovddidit maid buresveadjima- ja vásáhusbuktagiin. Dakkár goit gáibida fierpmádagaid huksema eará doibmiid gaskka, mii sáhttá leat hástaleaddji bargu. Muhtin sámefitnodagat leat fállagoahtán vásáhusaid turisttaide, mas vuovdalangálvun ii leat makkárge konkrehtalaš buvtta, baicce ávnnahis vásáhus, man sáhttá fievrridit dušše muittuin mielde. Juos duojár álgá vásáhusbuktaga ovddidit, de dalle son ferte ođđasit jurddašit iežas rolla (geahča logu 2.6). Sámeservodat berrešii maid ieš meroštallat dan vuogi, makkár vugiin mii háliidit sámekultuvrra buktit turisttaide ovdan. Háliidatgo mii čájehit dušše dološ sámekultuvrra vai maid otná sámekultuvrra?</p>
<p><em type="bold">Industriijalaš buvttadeapmi </em></p>
<p>Dálá servodaga huksehus orru doarjumin industriijalaš buvttadeami, mas seammalágan buktaga galgá sáhttit dávistit johtilit. Dat vuohki goit ii heive árbevirolaš sámeduojárii, gii galgá beassat leat hutkái ja leat ieš iežas eallima hearrá. Dulkon goit, ahte duojár maid háliida oažžut goit govttolaš buori dietnasa iežas barggu ovddas, muhto seammá áigge son galgá beassat doaibmat iežas árvvuid mielde. Vaikke duojáris lea hui alladási máhttin árbevirolaš ávdnasiid geavaheamis ja hábmemis, de lea oarjemáilmmi eavttuid mielde doaibmi servodat, mii dagaha hástalusaid ekonomiija ektui.</p>
<p><em type="bold">Servodaga streassa </em></p>
<p>Dálá, oarjemáilmmi eavttuid mielde doaibmi servodagas lea hoahppu ja dat sáhttá dagahit fas servodaga lahtuide streassa ja luonddu billašuvvama. Mun oainnán árbevirolaš sámeeallima áigegeavaheami ja eallinvuogi leat alladási eallimin. Mu niehkojurdaga mielde buorre eallin dárkkuha sihke dološ eallima ahte dálá servodaga buoremus beliid ovttastahttima, mas issoras hoahppu ii leat mielde.</p>
<p><em type="bold">Vearuhus </em></p>
<p>Vearuhus lea eahpevuoiggalaš árbevirolaš duojára ektui ja buktá liigehástalusaid. Árbevirolaš duoji ja dáidaga bargovuohki lea seammalágan, mas galgá hábmet ja jurddašit ovttaid mielde juohke áidna unna detállja ja vihkkehallat ávnnasválljema. Livččii eanet go govttolaš, ahte ovttaid mielde buvttaduvvon árbevirolaš sámeduojit veardiduvvošedje vearuhusas dáidaga vearuhussii.</p>
<p><em type="bold">Boahttevuođa dutkan </em></p>
<p>Oainnán, ahte duodji dárbbaša lasi boahttevuhtii geahčči duodjedutkamušaid. Hui mielas oainnašin dakkár buvttaovddidemiid lasi, man mielde árbevirolaš eallima árvvut buvttašedje duojárii maid nana ekonomiija. Lemet Jon Ivvár (2017: 108−109) oaivvildage, ahte mihttomearrin fertešii leat ceavzilis ja ovddasvástideaddji turisma, man dárkkuhussan lea seailluhit ja ovddidit guovllu kultuvrra, birrasa, ekonomiija ja buoridit guovlluolbmuid eallinvejolašvuođaid. Livččii beroštahtti dutkat, ahte makkár lea duoji dárbu ja duojára rolla vaikkeba 30 jagi geahčen? Livččii maid buorre diehtit, ahte makkár duodjeskuvlejumiid berrešii lágidit, vai dat vástidivčče boahttevuođa dárbbuide.</p>
<p>Joatkkadutkamuša fáddan livččii maid beroštahtti dutkat sámekultuvrii laktašuvvi ávnnahis árvvuid ekonomalaš sturrodaga. Ávnnahis opmodathan čoaggana visot das mii sámekultuvra lea, historjjáš, eallinvuogis, máidnasiin, máhttimis, duojis ja nu ain. Dulkon, ahte leat justa ávnnahis árvvut, maid sámekultuvrra olggobeale doaibmit háliidit ávkkástallet iežaset turismadoaimmas. Mu hypotesa lea, ahte sámekultuvrra sisdoallan ávnnahis opmodaga árvu lea globála márkaniin áibbas jáhkkemeahttun stuoris.</p>
<p><em type="bold">Mearkkašumit duodjedutkamuššii ja duojáriidda </em></p>
<p>Dát dutkamuš buktá ođđa bargoreaidduid duodjedutkamuššii, go lean ovttastahttán dasa čájáhusa, mii lea dutkamuša materiála. Dutkamuš čájeha, mo konkrehtalaš duddjon ja dieđalaš dutkan sáhttet dievasmahttit nubbi nuppi. Ná dutkanmateriála sáhttá álkibut dulkot, go ovttastahttá dán guokte bargovuogi. Dábálaš kvalitatiivvalaš dutkamuššii sáhttá laktit dakkár bargovugiid, mat spiehkkasit dábálaš vuogis ja das lea dán dutkamuša statistihkalaš vuohki ovdamearkan. Dutkamuš veahkeha áddet duddjoma ja duoji oassin dieđalaš barggu ja movttiidahttá eará duojáriid geahččat iežas dujiid eará čalmmiiguin. Guhkesmielat, beaivválaš duddjon šaddá duojárii mearkkašahttin, go dán dutkamuša oktan vuolggasadjin lea bajidit duoji ja duojára alla árvui. Čájáhusa mearkkašupmi stuorru, go duojár buktá su dujiid doppe ovdan. Dat fas buktá beaggima, dovddusvuođa ja veahkeha dáinna vugiin ovddos guvlui.</p>
</body></document>
