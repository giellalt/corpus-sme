<document xml:lang="sme" id="no_id"><header><title>“Luodda šaddá gálidettiin” Motivašuvdna sámegiela čállinoahpahusas joatkkaskuvllas fidnofágasuorggis. Mastergrádadutkamuš sámegiela didaktihkas.</title><genre code="science"/><author><person firstname="Marit Anna Hætta" lastname="Klemetsen" sex="f" born="" nationality="NO"/></author><year>2019</year><wordcount>22173</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2650333/Marit%20Anna%20Hætta%20Klemetsen%20-%20Luodda%20šadda%20gálidettiin.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="bold">OVDASÁTNI </em></p>
<p>Akšuvdnadutkamis daddjo ahte <span type="quote">“Luodda šaddá váccidettiin”</span>, muhto mun dajan sámegiela oahpahusa bealis ahte <span type="quote">“Luodda šaddá gálidettiin”</span>. Vázzimiin šaddá luodda, muhto mu mielas sámegielaoahpaheaddji ferte gállit vai šaddá luodda. Dál lean hui giitevaš go lean gállán luotta ja lean geargan dáinna gállimiin. Dán dutkamis lean ovttas iežan bargoustibiiguin ovdánahttán máhtu das movt čállinoahpahusas galgá motiveret ohppiid. Lea leamaš olu álkit gállit, go mii leat máŋggas ovttas gállán. Dán proseassas lean oahppan earenamaš olu sihke čállima, muhto maiddái fága birra. Masterčállosa bokte lean háhkan olu máhtu ja maiddái ožžon duođaštusa ahte mii bargat rievttes luotta alde.</p>
<p>Vuosttažiin giittán sámi allaskuvlla go beasan ovdánahttit iežan sámi birrasis, ruovttubáikkis ja iežan eatnigillii. Háliidan giitit buot masterfága oahpaheddjiid ja logaldalliid nanu ja dárkilis oahpahusa ovddas. Háliidan maid giitit mielstudeanttaid buori doarjaga ja ságastallamiid ovddas. Giittán iežan árjjálaš ja čeahpes bagadalliid Inker Anni Linkola ja Hanna Guttorma.</p>
<p>Giittán maid Maren Palismaa buriid rávvagiid ja ráđiid ovddas.</p>
<p>Giittán earenoamážit iežan bargoustibiid Risten Sokki ja Inga Maybritt Bongo geat leaba oassálastán dán dutkanprošektii. Lean giitevaš go soai leaba áŋgirit ja buriiguin bargonávccaiguin oassálastán mu dutkamuššii. Giittán ohppiid, váhnemiid ja bargoaddi go lean beassan čađahit dutkama iežan barggu oktavuođas. Din buorredáhtolašvuođa haga ii livčče šaddan juste dát dutkanprošeakta.</p>
<p>Giittán isidan ja mánáidan go leat gierdevašvuođain dorjon mu dán proseassas. Dat lea addán munnje buriid bargonávccaid ja movtta. Mun lean lihkolaš ja giitevaš!</p>
<p>Giittos eatnat! 4 5</p>
<p><em type="bold">ČOAHKKÁIGEASSU </em></p>
<p>Dán dutkanprošeavtta fáddá lea ohppiid motivašuvdna davvisámegiela čállinoahpahusas fidnofágasuorggis joatkkaskuvllas. Dán prošeavtta áigumuš lea háhkat eambbo ipmárdusa ja máhtu das movt oahpaheaddjit sáhttet lágidit oahpahusa nu ahte ohppiin lea motivašuvdna oahppanproseassas, dutkamis boahtá ovdan oahpaheddjiid geahččanguovlu. Mu beroštupmi fáddái lea ahte movt mun oahpaheaddjin sáhtán veahkehit ohppiid oažžut motivašuvnna ja máhttima sámegiela čállinoahpahusas. Mii leat vásihan ahte fidnofága oahppoprográmma ohppiin lea unnán motivašuvdna sámegiela čállinoahpahusas, ja mis leat leamaš hástalusat oažžut ohppiid čállit teavsttaid.</p>
<p>Masterbarggus leat čuovvovaš dutkančuolmmat: 1. Movt oahpaheaddjit ovttasbarggu bokte sáhttet buoridit ohppiid motivašuvnna sámegiela čállinoahpahusas? 1.2 Makkár hástalusat oahpaheddjiin leat čállinoahpahusas? 1.3. Movt oahpaheaddjit vásihit iežaset ovttasbargu <em type="italic">Lesson Study- </em>bargovugiin váikkuhit ohppiid motivašuvdnii? </p>
<p>Metodan dutkanprošeavttas lean atnán akšuvdnadutkama ja <em type="italic">Lesson Study </em>. <em type="italic">Lesson Study </em>lea oahppomodealla movt oahpaheaddjit sáhttet ovttasbarggu bokte oahppat iežaset bargohárjehallamis. Mii leat golbma oahpaheaddji geat leat ovttasbargan ja čađahan dutkanprošeavtta. Dáhtačohkken lea dáhpáhuvvan gávcci oahpahusdilálašvuođain ja oahpaheaddji reflekšuvnnain. Guoktenuppelohkái oahppi leat oassálastán dán prošeavttas. Dán dutkanprošeavtta teoriija čatnasa sosiokultuvrralaš oainnu ala, motivašuvdna teoriijai ja sámegielatdidaktihkkii. </p>
<p>Váilevaš árvu sámegielas fidnosurggiin dagaha oahpaheddjiide hástalusa motiveret ohppiid sámegielačállinoahpahusas. Gávdnosat maid čujuhit dehálažžan oahpahusas fuomášuhttit dan mas oahppit oidnet ávkki iežaset ovdáneapmái. Váilevaš relevánsa oktasašfágain lea stuora hástalus olles Norggas, sámi fidnofágaohppiide váikkuha vel lassin váilevaš oahpahus sámegillii prográmmafágain ja váilevaš oahpponeavvut sámegillii. Oahpaheaddji lea dehálaš doarjja ohppiide čállinproseassas. Dat mielddisbuktá ahte oahpahus lea strukturerejuvvon čavgadit ja oahpaheaddji doaibmá luovvin ohppiide, oahppi iežas duogáža ja ođđa máhtu oahppama gaskkal. Čájehuvvo maid ahte čállinproseassa mii lágiduvvo osiid mielde vásihuvvo álkibun ja motivere ohppiid atnit návccaid oahppanproseassas. Motivašuvdnafáktorat leat maid 6 go oahppit besset leat mielde mearrideamen bargovugiid ja bargosisdoalu, maiddái ovttasbargu ohppiid gaskkas oahpahusdilálašvuođas. 11 <em type="bold">1. Láidehus ja duogáš fáttá válljemii </em></p>
<p>Dán masterčállosis čilgen akšuvdnadutkama maid lean čađahan joatkkaskuvllas. Dutkamušas lea oahpaheaddji ovttasbargu guovddážis ja álggahuvvui dan dihte go sámegiela čállinoahpahus joatkkaskuvladásis lea unnán dutkojuvvon. Dutkamušat čájehit ahte lea dárbu diehtit eambbo sámegiela didaktihkas. Outakoski (2015) ja Linkola (2017) dutkamušat čájehit ahte sámegiela oinnolašvuohta lea váilevaš skuvllain ja dat váikkuha ohppiid čálamáhttui. Linkola (2015) lea dutkan sámegiela oinnolašvuođa sajádaga joatkkaskuvllas. Das boahtá earret eará ovdan ahte sámegiela oinnolažžan dahkan skuvllas doarju sámegiela geavaheami ja nanne giella árvvu.</p>
<p>Outakoski dutkamuš čájeha ahte viidásit dutkamis lea dehálaš bidjat fuomášumi dasa movt sámegielat čálamáhtu lea vejolaš nannet buot gielalaš arenain.</p>
<p>Helander (2012) lea guorahallan doaibmi guovttegielatvuođa ja suokkardalan movt dan sáhttá dárkileappot meroštallat. Das boahtá ovdan earret eará ahte giellafágain lea erenoamáš oassi ja maiddái ovddasvástádus skuvlaoahpahusas, daningo eanaš oassi oahpahusas vuođđuduvvo jurddašanproseassaide ja máhttoduddjomii. Boahtá maid ovdan ahte fágaid oahpaheamis ja oahppamis lea dehálaš rolla doaibmi guovttegielatvuođa duddjomis.</p>
<p>Sámegiela čállinoahpahus lea áigeguovdilis ja dehálaš fáddá dannego dutkamat čájehit ahte oarjemáilmmi skuvlakultuvra stivre sámeskuvllaid oahpahusa ja ahte lea dárbu sámáidahttit skuvllaid (A. M. Balto 2008: 20; Keskitalo 2011). Lea maid dehálaš oažžut dieđu álgoálbmotdidaktihkas, ja unnitlogugielaid didaktihkas, masa dát dutkamuš sáhttá leat ávkin.</p>
<p>Unnitlogugiela geavaheapmi skuvllain lokte uhkiduvvon giela stáhtusa ja addá dasa geavahanarenaid ja oinnolašvuođa (Linkola 2014: 37). Dát dutkamuš addá maid gova das makkár hástalusat leat sámegiela čállinoahpahusas. Dárbbašuvvo diehtu sámegiela sajádaga birra sámiid skuvlejumis ealáskahttima ja seailluheame dihte. Dán áigge lohkandáiddu ja čállindáiddu oahpaheapmi unnitlogugillii lea guovddážis giela seailluheamis. Gielas galgá leat sajádat čálalaš giellan ja maiddái gielladuovdagiin vai ceavzá (Linkola 2014: 38). Linkola dutkamušas deattuhuvvo ahte lea unnán dutkamuš sámegiela čállimis ja ohppiid čálagielas.</p>
<p>Iežas dutkansuorgi livččii kodamolsun čállingielas ja earenoamážiid nuoraid čálalaš sámegiela geavaheapmi. Dakkár diehtu livččii ávkin sámegiela oahpahusa ovddideapmái ja rabašii ođđa geahččanguovllu sámegiela didaktihka ovdáneapmái (Linkola 2014: 212).</p>
<p>Rasmussen (2013) ja Hirvonen (2013) dutkamušain boahtá ovdan ahte sámegieloahpahallamii ferte atnit eambbo návccaid. Dát dutkamuš lea čađahuvvo sámi skuvllas ja lea áigeguovdil go sámi pedagogihka ovddideames lea dehálaš ahte lágida oahpahusa ja skuvlenparadigma, mii 12 heive sámi servodaga dárbbuide (Keskitalo 2011: 40). Maiddái go máŋggagielat skuvlla giellageavahus boahtá oidnosii go guorahallá giellageavahanšilju (Linkola 2014).</p>
<p>Akšuvdnadutkan lea dárbbašlaš ja heivvolaš reaidu ovddidit sámi perspektiivvaid skuvlla ovddideames, dan čájeha Balto (2008) dutkan. <em type="bold">1.1 Duogáš </em></p>
<p>Sámegieloahpahus joatkkaskuvllas lea mu beaivválaš bargu, masa mun liikon hui bures. Lean bargan oahpaheaddjin oktanuppelohkái jagi, gávcci dáin jagiin joatkkaskuvllas. Go gergen oahpaheaddjeoahpuin bargagohten joatkkaskuvllas.</p>
<p>Oahpaheaddjeoahpus oažžu vuođđodieđuid maid vuođul oahpaheaddji galgá oahpahallagoahtit duohta dilis (Lyngsnes 2014: 12; Lillejord 2013: 16; Keskitalo 2011: 39) Jagit leat gollan ja munnje leat čoagganan ollu vásáhusat, ja dovddan ahte mun čađat ovdánan oahpaheaddjin dađistaga go barggan. Sámi pedagogihka ovddideames lea dehálaš ahte leat áŋgiris ja čeahpes oahpaheaddjit, geat dutket, ovddidit ja nannejit oahpahusa duohtavuođa (Keskitalo 2011: 39). Ovttasbargu bargoustibiiguin lea dehálaš ovttaskas oahpaheaddji ovdáneapmái (Lillejord 2013: 197.)</p>
<p>Gávdnojit unnán dieđut sámegiela čállinmotivašuvnna birra go dat lea unnán dutkojuvvon. Lea alo leamaš hástalus bargat čállinoahpahusain joatkkaskuvllas, ja eandalii motiveret ohppiid čállit guhkes čállosiid sámegillii. Lei hui lunddolaš go válljejin fáttá iežan masterčállosii ahte háliidin dutkat movt sáhttá movttiidahttit ohppiid čállit sámegielfágas.</p>
<p>Áiggun iežan masterbarggus guorahallat movt oahpaheddjiid ovttasbargu ja gelbbolašvuođa ovdánahttin ovddida ohppiid motivašuvnna sámegiela čállinoahpahusas. Dán prošeavttas leat mii golbma oahpaheaddji joatkkaskuvllas geat čađahit <em type="italic">Lesson Study </em>birrajođu fidnofága sámegiela oahpahusas <em type="italic">. Lesson Study </em>boahtá Japana oahpahusas ja lea skuvlavuđot ámmátlaš ovdánahttinproseassa gos oahpaheaddjit ovttasbarggu bokte ovdánahttet iežaset oahpahusa. </p>
<p>Mii, golbma fidnofága joatkkakurssa nuppi ceahki sámegielaoahpaheaddji mearrideimmet ahte áigut heivehit oahpahusa ohppiide nu ahte čállinmáhttu ovdána buoremusat. Dasa dárbbašit iežá ovdánit ja ovddidit iežamet oahpaheami. Mii geahččaladdat makkár strategiijaid čállimii doibmet buoremusat dáidda joavkkuide, mat motiverejit ja buktet eanemus oahppanjuvssu ohppiide. Dutkanprošeavttas leat guokte fidnofága sámegielatjoavkko joatkkaskuvllas mielde, eanas oahppit leat bártnit. Dán dutkamušas čilgen, mii dáhpáhuvai ja mii lea loahppaboađus.</p>
<p>Dákkár akšuvdnadutkamuš lea dehálaš dasgo dan vuolggasadjin leat oahpaheddjiid ja ohppiid vásáhusat ja oainnut čállinmotivašuvnnas oahpahusdilálašvuođas, mat lágidit vuođu sámegiela 13 čállinmotivašuvnna oahpahussii joatkkaskuvladásis. Dát sáhttá addit gova das makkár hástalusat leat sámegiela čállinoahpahusas, ja movt dáid sáhttá čoavdit. Dát dutkamuš lea maiddái dehálaš dannego joatkkaskuvladási sámegiela čállinmotivašuvdna lea unnán dutkojuvvon.</p>
<p>Stuorimus ágga ja jođihanfápmu čađahit dán dutkanprošeavtta lea go leat váilevaš dieđut ja dutkamušat mat nannejit sámegielačállinoahpahusa, ja maiddái go mii oahpaheaddjit leat vásihan muhtun ohppiin vuostehágu sámegiela oahpahussii, ja eandalii čállimii. Mii leat muhtun joavkkuide šaddan čilget measta juohke oahpahusdiimmu, manne sidjiide lea dehálaš oahppat sámegiela, ja manne sii fertejit váldit sámegiela sámi joatkkaskuvllas. Sámi joatkkaskuvllain lea sámegielfága geatnegahttonfága (Utdanningsdirektoratet 2018).</p>
<p>Vuosteháhku boahtá doaivumis sámegiela minoritehtasajádaga dihte mii dagaha árvvu sámegillii heittohin (Linkola 2014). Vuosteháhku boahtá maid das makkár motivašuvdna ohppiin lea, eai buohkat leat seamma áŋgirat (Lillejord 2013: 133). Muhtun oahppit geat váldet fidnofágasuorggi joatkkaskuvllas eai oainne ávkki sámegiel oahpahusas, ja dan bokte maid sin motivašuvdna fágii hedjona. Dutkamuš “ <em type="italic">Endringsbehov i norsk yrkesopplæring </em>?” mii lea dahkkon <em type="italic">Høyskolen i Oslo og Akerhus ja Norges teknisk-naturvitenskapelige universitet </em>(NTNU) čájeha ahte bealli Norgga joatkkaskuvlla fidnofága suorggiohppiin váillahit suorgái ávkkálaš oahpahusa (Bødtker - Lund ja earát 2017). </p>
<p>Ágga mii maid dávjá gullo ohppiin sámegiela oahpahusa birra lea ahte sámegiella lea váttis giella ja dan lea váttis oahppat. Hanna Outakoski (2015) dutkan davvisámegiela čálamáhtus čájeha ahte negatiiva doaladumit čálamáhtus sihke ruovttus ja skuvllas váikkuhit dása ahte sámegiella dávjá ipmirduvvo giellan maid lea deháleamos máhttit njálmmálaččat iige čálalaččat. Helander (2016) oaivvilda ahte sámegielagiidda lea álkit čállit dárogillii go sámegillii, ja danne lea skuvllas stuora hástalus; nu ahte duddjot ohppiide nu nanu čálamáhtu ahte šaddá lunddolaš čállit sámegillii. Čállingiella ovdána go lea oidnosis (Outakoski 2015;</p>
<p>Helander 2017; Linkola &amp; Kesikitalo 2015) ja go adnojuvvo, mađi eambbo mii čállit dađi álkit šaddá čállit sámegilli. Helander maid oaivvilda ahte sámegiela ii leat váddásit oahppat go eará gielaid (Helander 2017: 157-158).</p>
<p>Motivašuvdna lea dehálaš skuvlabargui. Motivašuvdna lea jođihanfápmu go mii galgat válljet doaimmaid maid mii galgat dahkat. Go lea sáhka skuvlabargguid birra, de lea motivašuvnnas stuora mearkkašupmi dása movt bargu dahkkojuvvo. Movt oahppi ieš ipmirda? Man guhká son 14 čađaha skuvlabarggu, ja makkár vugiin son ipmirda iežas dán dilálašvuođas? Mii lea motivašuvdna? Movt sáhttá motivašuvdna ipmirduvvot?</p>
<p>Oahpaheaddjis lea mearrideaddji mearkkašupmi ohppiid oahppamii skuvllas. Buorit oahpaheaddjit čađahit oahpahusa struktuvrralaš áŋgirvuođain (Regjeringen.no 2009). Dutkamat čájehit ahte buorre gaskavuohta oahppi ja oahpaheaddji gaskkas lea mearkkašahtti oahppi loaktimii, motivašuvdnii ja oahppamii (Federici &amp; Skaalvik 2013). Lea gávnnahuvvon ahte ohppiid motivašuvdna oahppamii vuođđoskuvllas njiedjá dađi bajit dássái sii ollejit, logát luohkás lea buot vuolemusas (Regjeringen.no 2011). Mihtideamit maid oahppodirektoráhtta dahká čájehit ahte olles Norggas joatkkaskuvllain lea luohpan njiedjan, muhto goitge lea</p>
<p>Finnmárkku gos leat eanemus oahppit geat eai gárve joatkkaskuvlaoahpu. Lea maid ain stuora erohus ohppiin geat válljejit studerenráhkkanahttinsuorggi ja ohppiin geat válljejit fidnofágasuorggi. 86 proseantta ohppiin geat válljejedje studerenráhkkanahttinsuorggi gárvejedje joatkkaskuvlaoahpu viđa jagi sisa, ja dan seamma dahke 59 proseantta ohppiin geat válljejedje fidnofágasuorggi (Utdanningsdirektoratet 2016). <em type="bold">1.2 Dutkančuolbma </em></p>
<p>Dán barggus leat golbma dutkančuolmma, vuosttaš lea váldočuolbma maid geahččalan čoavdit guovtti vuolit čuolmma vehkiin. 1. Movt oahpaheaddjit ovttasbarggu bokte sáhttet buoridit ohppiid motivašuvnna sámegiela čállinoahpahusas? 1.2 Makkár hástalusat oahpaheddjiin leat čállinoahpahusas? 1.3. Movt oahpaheaddjit vásihit iežaset ovttasbargu <em type="italic">Lesson Study- </em>bargovugiin váikkuhit ohppiid čállinmotivašuvdnii? <em type="bold">1.3 Ovddit dutkamušat </em></p>
<p>Dáinna bargguin háliidan ovddidit ipmárdusa movt oahpaheddjiid ovdánahttinbargu sáhttá leat veahkkin buoridit ohppiid motivašuvnna sámegiela čállinoahpahusas. <em type="italic">Teachers as students </em>(TasS, 2012-2015) lea njealjejahkásaš dutkanprošeakta maid Stavangera universitehta lea čađahan. Vuođđoskuvlaoahpaheaddjestudeantta čađahedje hárjehallama gos <em type="italic">Lesson Study </em>lei metodan, sii ledje guovtti joavkkus gos njelljii fága ledje mielde. Dán dutkama bohtosat čájehit 15 ahte leat čielga erohusat bagadallanságastallamiid, dábálašságastallamiin ja rievdadusságastallamiid gaskkal. Dat mearkkaša ahte dábálašságastallamiin lea eambbo fokus praktihkalaš doaimmaide, rievdadusságastallamis <em type="italic">Lesson Study </em>vehkiin lea eambbo fuomášupmi ohppiid oahppamii. In leat gávdnan dutkamuša fidnofágaoahpahusas sámegielfága joatkkaskuvlla dásis go dát fáddá lea unnán dutkojuvvon. <em type="italic"><span type="quote">“Endringsbehov i norsk yrkesopplæring?”</span> </em>lea dutkamuš mii galgá leat vuođđun rievdadusdárbbuide dárogiel fidnofágaoahpahusas. Dás čuvgejuvvo movt oahpahus sisdoallu Jo1 vásihuvvo ohppiin, oahpahalliin ja oahpaheddjiin. Jo1 lea vuosttaš jagi oahpahus joatkkaskuvllas ja Jo 2 lea fas nuppi jagi oahpahus, dát kurssat sisttisdoallet oktasašfágaid ja prográmmafágaid mat gullet oahppoprográmmii maid oahppi lea válljen. Čuolbman dutkamušas lei movt doaibma Jo1 fidnofága oahppoprográmma ohppiide geain leat iešguđet fidnoválljejumit? </p>
<p>Fidnofágaoahpaheaddji ja oahppit eai leat váikkuhan ovdabargui maid oahpahusdepartemeanta lea čađahan dán dutkamuša olis. Dán dutkamušas háliidit ohppiid ja oahpaheddjiid jienaide bidjat deattu. Teoriijačanastupmi lea čadnon dasa mii guoská ohppiid motivašuvdnii, máhttimii ja oahppamii, nationála láidestussii maiddái mihtuide ja áigumušaide mat leat fidnofágaoahpahusas. Metodan lea adnojuvvon elektrovnnalaš jearahallan ohppiin Jo1, Jo2 ja hárjehálliin fidnofágalaš oahppoprográmmain.</p>
<p>Fágaoahpaheddjiide lea adnojuvvon semistruktuvrralaš jearahallan, mas eai leat gažaldagat ovdagihtii hábmejuvvon. Okta váldogávdnosiin lea ahte oahpahus Jo1 ii oktiivástit ohppiid oahpahusdárbbu, ii nationála láidestusainge fidnooahpahussii. Jo1 berre čađahit rievdadusaid ohppiid ja oahpaheddjiid vásáhusaid vuođul, nu ahte sihkkarastte fidnorelevánssa oahpahusa ohppiide geain leat iešguđetlágan plánat oahpu ja oahppoberoštumi hárrái (Bødtker - Lund ja earát 2017).</p>
<p>Sámeskuvlakonteavsttas lea Balto (2008) čađahan akšuvdnadutkama man ulbmil lea ovddidit ja nannet sámi perspektiivva guovtti sámeskuvllas Ruoŧas. Guorahallamis boahtá earret eará ovdan man gáibidahkes bargu lei oahpaheddjiide gávdnat alcceseaset sámi doaibmalanja, sii dárbbašit dasa oahpu, bagadallama ja áiggi. Dutkanprošeakta čájeha ahte skuvllat eai nagot iehčaneaset dákkár ovddideami čađahit ja skuvlaeiseválddit fertejit aktiivvalaččat doarjut ovddidanbargguid (A. M. Balto 2008).</p>
<p>Hanna Outakoski (2015) lea dutkan sámegielat čálamáhtu dili, eavttuid ja hástalusaid 9- ja 12-jahkásaš sámegielaohppiid gaskkas davvisámegielat guovlluin Suoma, Norgga ja Ruoŧa Sámis.</p>
<p>Son lea jearahanskovi bokte 65 oahppi ja 63 vánhema ja lea atnán vuođđun guorahallamis movt sii leat vástidan iežaset dili. Dutkamuš lea dili govvideaddji ja áiggi dáfus ráddjejuvvon 16 dáhpáhusdutkamuš, ja gullá giellasosiologalaš árbevieru vuollái. Son guorahalai 128 jearranskovi vástádusaid mat leat oassin stuorit guovttegielat čálamáhtu guorahalli prošeavttas</p>
<p>Čálamáhttu Sámis – mii jođihuvvui Ubmi universitehtas, gielladutkanossodagas.</p>
<p>Jearranskoviid lassin lea son maiddái atnán golmma giellaoahpaheaddji jearahallamiid sekundára materiálan. Dutkanmateriálat leat čohkkejuvvon davimus Sámis prošeavtta álgoáigodagas čakčat 2012 ja dálvit 2013. Outakoski atná Nancy Hornbergera (1989; 2008) teorehtalaš málle <em type="italic">Continua of Biliteracy </em>go lea dulkon jearranskoviid vástádusaid. Son lea gohčodan dán teoriija sámegillii namain guovttegielat čálamáhtu jotkkolašvuođa skálat. </p>
<p>Hornbergera skálat guorahallet gielladili guovttegielat čálamáhtu konteavstta, ovdáneami, sisdoalu ja gaskaoami dáfus. Gávdnosat čájehit ahte sihke skuvllas ja indiviiddaid gaskkas leat oainnut ahte sámegiella lea váttis giella ja danne sámegiela lea maiddái váttis oahppat čállit.</p>
<p>Negatiiva oainnut čálamáhtu dáfus sihke skuvllas ja ruovttus váikkuhit dasa ahte sámegiella dávjá ipmirduvvo giellan man lea deháleamos máhttit njálmmálaččat iige čálalaččat. Čájehuvvo maid ahte sámegielat čálamáhtu juksamii váikkuhit maid skuvlla ja ruovttuid gaskasaš gulahallan dahje váilun, astoáiggi čálamáhtolaš konteavsttat dahje daid váilun ja ovttaskas olbmo iešgovva (Outakoski 2015).</p>
<p>Linkola (2014) skuvlaetnografiija dutkamis guorahallá sámegiela dihttoma, sámegielat teavstta buvttadeddjiid ja hámiid, mat sámegielas leat skuvlla gielladuovdagiin. Dutkamušas son maid guorahallá oahppolágádusa studeanttaid oaiviliid sámegielas. Materiálan leat gielladuovdagiin váldojuvvon čuovgagovat, skuvlla čuovvumat, bargoveaga jearahallamat, ohppiid skovvejearahallama vástádusat ja studeanttaid jearahallamat. Joatkkaskuvla gos dutkan čađahuvvon lea davvisámegiela guovllus Norggas. Gávdnosiin čájehuvvo ahte gielladuovdagiid dominerejit dárogiel teavsttat. Sámegiel teavsttat leat unnit oasis ja dáid rolla gielladuovdagiin lea nannet oahpahusa, mat leat goase dásseárvosaš sajádagas dárogiel teavsttaiguin.</p>
<p>Sámegiela sadji oahppolágádusa gielladuovdagiin lea symbolalaš.</p>
<p>Oahpahusdoaimma lassin sámegiella adnojuvvo skuvlla sámegiela profiilla deattuheamis.</p>
<p>Sámegiella oažžu gielladuovdagiin hámiid, mat spiehkkasit virggálaš riektačállimis. Sámegiela sadji skuvlla gielladuovdagiin čájeha sáme- ja dárogiela gaskasaš hierarkiija, sámegiela historjjálaš sajádaga Norggas ja guovllu dálá giellapolitihka. Skuvlla oahppit vásihit iežaset guovttegielagin, ja vásihit sámegiela dábálepmosiid ruovttu giellan. Sámegiela sajádat skuvlaoahpahusas ja skuvlla gielladuovdagiin ii čájet, dán maid oahppit vásihit (Linkola 2014: 9-10). 17</p>
<p>Helander (2012) lea guorahallan dálá Norgga beale oahppoplánas namuhuvvon doaibmi guovttegielatvuođa ja suokkardalan mo dan sáhttá dárkileappot meroštallat. Son suokkardallá giela monolinguála ja bilinguála aspeavttas sihke ráhkadusa ja doaimma ektui, ja geahččá movt dan vuođul sáhttá meroštallat doaibmi guovttegielatvuođa. Son lea váldán ovdan guovttegielatvuođa goalmmát dimenšuvnna, ng. guovttegielasteami, ja čájeha movt dan sáhttá ja berre váldit mielde giellaoahpahussii. Son lea guorahallan doaibmi guovttegielatvuođa oahppoplánas <em type="italic">Sámegiella vuosttašgiellan </em>ja <em type="italic">Dárogiella ohppiide geain lea sámegiella vuosttašgiellan </em>ja maiddái guovttegielatvuođa matematihka oahpahusa ektui. Guorahallamis boahtá ovdan ahte giellafágain lea erenoamáš ja dehálaš oassi ja maiddái ovddasvástádus skuvlaoahpahusas, go eanas oassi oahpahusas vuođđuduvvo jurddašanproseassaide ja máhttoduddjomii, mii gaskkustuvvo giela vehkiin sámegillii ja dárogillii. Boahtá maid ovdan ahte eará fágaid oahpaheamis ja oahppamis lea dehálaš rolla doaibmi guovttegielatvuođa duddjomis, muhto oahppoplánaid mielde dušše giellafágain lea ulbmilin duddjot máhtu ja diđolašvuođa giela ráhkadusa, doaimma, giellaovdáneami ja guovttegielatvuođa birra. </p>
<p>Matematihkkaoahpahusa digaštallamat čájehit ahte lea dárbu duddjot ipmárdusa sániid ja doahpagiid oktavuođas, vai lea álkit oaidnit giellamáhtu ja fágamáhtu oktasašbeliid ja erohusaid. Doaibmi guovttegielatvuohta lea eambbo go dušše dat ahte máhttá atnit guokte giela.</p>
<p>Gielladikšuma bealis lea dehálaš skuvllas nannet giellamáhtu, vai lea vejolaš bisuhit sámegiela oktasaš giellan. Skuvlla giellaoahpahus ja giellageavaheapmi duddjo dan máhtu ja gielladiđolašvuođa, mainna sámegiella galgá sáhttit birget ja ovdánit doaibmi guovtte- ja máŋggagielat servodagas (Helander 2012). 18 19 <em type="bold">2. Teorehtalaš duogáš ja guovddáš doahpagat </em></p>
<p>Dán oasis ovdanbuvttán teoriija mii lea áššáigullevaš dán dutkanprošektii. Čiekŋudan sosiokultuvrralaš oahppanoainnu go dán barggus lea eanas materiála reflekšuvnnat ja ságastallamat gaskkal oahpaheddjiid. Dasto čilgen motivašuvdnateoriija, sámegielatdidaktihka ja čállinmotivašuvnna, sámegiela oahppoplána ja joatkkaskuvlla birra. <em type="bold">2.1. Sosiokultuvrralaš oahppanoaidnu </em></p>
<p>Gávdnojit iešguđetlágan oainnut oahppamii ja máhttoovdáneapmái. Dán oktavuođas čiekŋudan sosiokultuvrralaš perspektiiva oahppamii, dannego <em type="italic">Lesson Study </em>hukse ovdáneami ja buorideami oahppamis ovttasbarggu bokte. Sosiokultuvrralaš oahppanoainnu dovdomearka lea ahte oahppan lea sosiála proseassa, oahppan ii dáhpáhuva jus indiviiddas ii leat ovttasdoaibma sosiála birrasis, skuvllas dahje olbmáiguin (Imsen 2014: 183). Sosiokultuvrralaš perspektiiva oahppamii lea movt olmmoš háhka máhtu ja hápmašuvvá, go oassálastá kultuvrralaš doaimmain. Ruoššalaš Lev Vygotsky lea okta dehálaš vuoiŋŋadahkki sosiokultuvrralaš perspektiivvaide oahppamis. (Wittek 2004: 60). Vygotsky teoriijat ožžo beroštumi oarjemáilmmi psykologiijas 1990 logus ja 2000 logus álggus, ja adnojuvvojit olu pedagogihka oktavuođas (Imsen 2014: 184). Vygotsky oaivvildii ahte mii oahppat ovttas earáiguin, ja ahte oahppan ja ovdáneapmi leat vuođđun sosiála proseassaide (Wittek 2004: 53). Dán oktavuođas lea giella dehálaš čoavddasátni Vygotsky (2001). Olmmoš jurddaša giela vehkkiin, ja atná giela go galgá ovdanbuktit jurdagiiddis. Olmmošlaš diehtomielalašvuohta ovdána oktavuođas earáiguin. Olmmoš oassálastá iešguđetge sosiála oktavuođain, iige sáhte garvit oahppama (Vygotskij 2001: 29). </p>
<p>Vygotsky (1978) ovdanbuktá doahpaga lagamus ovdánanavádat. Oahppit sáhttet oahppat muhtun oasi iehčaneaset, muhto sáhttet oahppat eambbo earáid vehkiin geain lea gelbbolašvuohta ja bagadallet oahppi su oahppanproseassas. Oahpaheaddji doaibmá doarjjan ja luovvin ohppiide sin oahppamis, dassážii go oahppi ieš hálddaša máhtu. Lea dehálaš ohppiid oahppamii ahte besset bidjat sániid jurdagiidda nu ahte sáhttá oahppat earáin ja earáiguin ovttas (Vygotskij 1978: 86-87). 20</p>
<p><em type="italic">Govva 1: Lagamus ovdánanavádat </em>(Imsen 2014: 192). </p>
<p>Lagamus ovdánanavádat lea dehálaš oassi Vygotsky (1978) oainnuin. Son oaivvildii ahte lea rádji das maid oahppi sáhttá okto nákcet ja eará rádji das maid sáhttá nákcet vehkiin. Dat mielddisbuktá ahte buohkain lea vejolašvuohta ovdánit iežas máhtuiguin ja návccaiguin. Muhto dat maid mielddisbuktá ahte Vygotsky oaivvilda ahte máhtu ja gelbbolašvuođa ovdáneapmi dáhpáhuvvá ovttasdoaibmamis (Vygotskij 1978: 86).</p>
<p>Vygotsky (1978) ani teoriija kultuvrralaš reaidun, čilget movt oamastit kultuvrra ja oktasaš máhtu, gos giella lea deháleamos. Giella lea deháleamos huksengeađgi individuála jurddašeapmái. Giella lea dárbbašlaš eaktu intellektuála ovdáneapmái. Giella šaddá mearrideaddjin dasa movt jurddaša ja movt ipmirda máilmmi (Imsen 2014: 189).</p>
<p>Indiviida ovdáneapmi dáhpáhuvvá guovtti dásis; biologalaš dásis sosiohistorjjálaš dássái. Dat mearkkaša ahte indiviida riegáda dihto biologalaš fáktoriin mii ovdána sosiokultuvrralaš rámmaid siskkobealde (Wittek 2004: 94). <em type="italic">Mediering </em>lea guovddáš doaba sosiokultuvrralaš perspektiivvas. Go gielalaš mearka boahtá gaskal stimulánssa ja doaimma de gohččoduvvo <em type="italic">mediering </em>(Vygotskij 1978: 40). <em type="bold">2.1.1 Ovttasoahppan </em></p>
<p>Kamil Øzerk čilge <em type="italic">oahpahus </em>ja <em type="italic">oahppan </em>doahpagiid ná; oahpahus dáhpáhuvvá dahje doaimmahuvvo, ja oahppan olahuvvo dahje ovddiduvvo (Øzerk 2010). Ovttasoahppan lea dehálaš momeanta sosiokultuvrralaš perspektiivvas go kommunikašuvnna bokte indiviida oassálastá máhtus ja oahpas. Buori ovttasoahppama huksemii leat njeallje vuođđudeaddji fuomášumi mat leat dahkkon <em type="italic">Fostering Communities of Learners </em>prošeavtta oktavuođas. 1) </p>
<p>Lea <em type="italic">agency </em>(doaibma) oahppit galget iežá váldit jođiheamen iežaset mentála aktivitehtas dainna 21 lágiin ahte oahppan lea mearrediđolaš ja gos adnojuvvojit buorit strategiijat. 2) Deattuhuvvo <em type="italic">reflekšuvdna </em>. Oahppit galget beassat ipmirdit ášši ja dahkat dan iežas bargun. 3) Lea <em type="italic">ovttasbargu </em>, váldit ovddasvástádusa iežas oasis barggus ja ipmirdit ahte lea dehálaš oassi ollisvuođas. 4) Lea <em type="italic">kultuvra </em>, mii lea vuođđu ovttasoahppamis. Kultuvrras galgá leat guovlu oahppamii, šiehtadallamii, oktasašvuhtii ja bargat oktasaš mihtu guvlui (Imsen 2014: 208). </p>
<p>Oahppanbirrasis lea váikkuhus ohppiid oahppamii. Oahppit dárbbašit oahpaheaddji gii máhttá struktureret ja láidestit oahpahusa, ja láhčit oadjebas, movttiidahtti ja hástaleaddji oahppanbirrasa (Jenssen ja earát 2012: 144-145). Munthe ja Postholm meroštallaba oahpaheaddjiovttasbarggu go guovttes dahje eambbosat ovttasbarget, buohkain lea iežaset ovddasvástádus ja autonomiija, ja leat ovttaoaivilis ovddidit iežaset bargohárjehallama. Dát meroštallan oahpaheaddjeovttasbarggus boahtá ovdan <em type="italic">Lesson Study- </em>bargovuogis. <em type="italic">Lesson </em></p>
<p><em type="italic">Study </em>-bargovuohki lea go oahpaheddjiid ovttasbargu biddjojuvvo vuogádahkii buorideame dihte (Jenssen ja earát 2012: 149). <em type="bold">2.2 Ohppiid motivašuvdna </em></p>
<p>Go mii galgat ipmirdit oahppama skuvllas, dalle fertet máhttit ohppiid motivašuvnna birra dannego motivašuvdna lea jođihanfápmu oahppanproseassaide. Lea hárve go gávdno oahppi geas leat alla olahusat oahppamis ja unnán motivašuvdna. Lea dehálaš oktavuohta motivašuvnnas ja oahppanjuvssus maid oahpaheaddjit berrejit máhttit (Lillejord 2013: 133).</p>
<p>Motivašuvdna dávjá čilgejuvvo jođihanfápmun mas lea váikkuhus láhttemii. Motivašuvdna čájehuvvo ohppiid válljejumiin, ipmárdusas, ja man sávrrit sii leat dan ektui go deaividit hástalusaid ja bargguid mat gáibidit olu rahčamuša. Lea goitge mearri maid lahttema áican sáhttá muitalit motivašuvnna birra. Láhttema áican sáhttá čájehit ahte oahppis lea motivašuvdna dihto doibmii, ja man nanus motivašuvdna lea. Dat goitge ii leat álo doallevaš (Skaalvik 2018: 138).</p>
<p>Motivašuvdna lea teorehtalaš doaba mii adnojuvvo čilget dan mii dagaha aktivitehta indiviidii, mii doalaha aktivitehta, man olu návccat biddjojuvvojit, ja mii addá vuolggasaji, mihtu ja oaivila (Imsen 2014: 295). Motivašuvdna doaba adnojuvvo dábálaččat mearrediđolaš doaimmaid oktavuođas ja lea guovddáš fenomena min kulturárbevierus. Motivašuvnnas leat oktavuođat vuođđoárvvuide. Go vuođđoárvvut gullet kultuvrralaš árbevirrui, de ii šatta 22 motivašuvdna dušše individuála fenomena muhto maid sosiála oktavuođaide gullevaš. Mii motiverejuvvot dasa mii lea áigeguovdil, ja dat mii árvvusadnojuvvo dan kultuvrralaš oktavuođas masa mii gullat (Imsen 2014: 296). <em type="bold">2.2.1 Siskkáldas ja olgguldas motivašuvdna </em></p>
<p>Motivašuvnnain sáhttá dárkkuhit dilálašvuohtan mii dagaha aktivitehta indiviidii, stivre aktivitehta dihto guvlui ja doalaha dan (Lillejord 2013: 134). Olbmot geain lea motivašuvdna leat barggánat, mearrediđolaččat ja sávrrit. Skuvlaoahppit geain lea motivašuvdna jotket bargat vaikko eai dárbbašivčče, friddjaáiggis maid lohket ja hárjehallet dan masa sis lea beroštupmi.</p>
<p>Oahppi geas lea motivašuvdna loaktá aktivitehtain dahje fágain, ja dat loaktin buktá eavttu oahppamii (Lillejord 2013: 134).</p>
<p>Lea dábálaš earuhit siskkáldas ja olgguldas motivašuvnna. Olgguldas motivašuvdna lea olggobealde dan doaimma mii váikkuha motivašuvdnii. Dat sáhttet leat buorit árvosánit, rápmi dahje eará bálkkašupmi. Siskkáldas motivašuvdna lea dat hállu mii dus lea čađahit barggu dahje čoavdit hástalusa. Dat lea kognitiiva proseassa (Imsen 2014: 295). Sáhttá leat váttis earuhit siskkáldas ja olgguldas motivašuvnna go guoská omd. rápmái, kritihkkii, ja dihtui barggu birra.</p>
<p>Siskkáldas motivašuvnnas lea ieš doaibma dahje lunddolaš boađus doaimmas mii motivere. Son gii liiko bargui ja illuda doaimmain dahje buktagiin, lea siskkáldasat movttiiduvvon (Rørvik 1994: 134).</p>
<p>Siskkáldas ja olgguldas motivašuvnna ii sáhte navdit ahte leat vuostalágaid. Sáhttá lohkat ahte muhtun fága motivašuvnnas sáhttet leat oktanaga sihke siskkáldas ja olgguldas motivašuvnnas elemeanttat. Oahpaheaddji sáhttá iežas ealás muitalanvugiin ja áŋgiris digaštallamiin ohppiiguin vuođđudit siskkáldas motivašuvnna. Motivašuvdna lea čadnojuvvon gaskavuhtii, sihke iežas siste ja maid earáid gaskkas. Rádji gaskkal siskkáldas ja olgguldas motivašuvnna ii leat loahpalaš. Ovdamearkka dihte sáhttá movttiidahttin ja buorrestat váhnemiin nanosmahttit beroštumiid lohkamii, gehččiid giehtaspeažžun sáhttá dagahit ahte musihkka oahppi konsearttas joatká čuojahemiin (Lillejord 2013: 134).</p>
<p>Deci ja Ryan (2000) iešmearrideami teoriijas earuheaba amotivašuvnna, olgguldas motivašuvnnas ja siskkáldas motivašuvnnas. Amotivašuvdna lea go váilu motivašuvdna doaimmahit dihto doaimma. Lea danne go olmmoš ii oainne árvvu doaimmas, iige leat jáhkku máhttit ollašuhttit doaimma bohtosiin mii vurdojuvvo. Sáhttá lohkat go ii jáhke vásihit 23 máhttima iige oainne árvvu doaimmas, de dat dagaha amotivašuvnna. Motivašuvdnadutkit eai beroš šat nu olu siskkáldas ja olgguldas motivašuvdna doahpagiin. Dál lea dehálaš beroštupmi mihttodiehtojuohkimii sutnje gii oahppá. Olahusmihttu ja máhttinmihttu leat guokte mihttodiehtojuohkima. Olahusmihtus oahppi háliida bargat nu bures go sáhttá ja oažžut positiivvalaš árvvoštallama iežas oahppamis buohtastahttojuvvon earáiguin. Máhttinmihtus geahččala ovddidit dahje buoridit iežas oahppama. Oahppit geain lea máhttindiehtojuohkin jurddašit eará ládje bargobihtáid ektui go oahppit geain lea olahusdiehtojuohkin. Ovdamearkka dihte máhttindiehtojuohkinoahppit bidjet alcceseaset gažaldaga <span type="quote">“Maid mun áiggun oahppat?”</span> ja olahusdiehtojuohkin oahppit ges <span type="quote">“Nagodan go dán seamma bures go earát?”</span>.</p>
<p>Máhttindiehtojuohkinoahppit eai bala meattáhusain maid meddet barggadettiin, sii oidnet dán dehálaš diehtun ovdáneami ektui. Olahusdiehtojuohkinoahppit sáhttet fuolastuvvat jus bohtosat eai govčča vuordámušaid (Lillejord 2013: 133-137). <em type="bold">2.2.2 Sosiokultuvrralaš oaidnu motivašuvdnii </em></p>
<p>Sosiokultuvrralaš lahkoneamis olbmuid motivašuvdnii deattuhuvvo sosiála ovttasdoaibman mas indiviida oassálastá (Lillejord 2013: 152). Sosiokultuvrralaš teoriija deattuha ahte ii sáhte ipmirdit ohppiid motivašuvnna iešguđet fágii jus ii ipmir giela ja kultuvrra rolla sosiála oktavuođain. Ohppiin skuvllas ja oahpahusas leat iežaset erenoamáš vásáhusduogážat. Muhtun oahpaheaddjit sáhttet vajálduhttit ohppiid vásáhusduogáža, earát fas váldet vuolggasaji ohppiid vásáhusduogážis (Lillejord 2013: 153).</p>
<p>Manger (2015, s.153) čállá: <span type="quote">“Sosiokultuvrralaš lahkoneapmi vuođđuda konstruktiivvalaš ipmárdusa oahppamis. Dat mielddisbuktá ahte min doahpagat ráhkaduvvojit sosiála ja kultuvrralaš birrasis mii dahká ahte iešguđetlágán olbmot sáhttet ipmirdit ovtta ja seamma fenomena iešguđet ládje.”</span></p>
<p>Motivašuvdnii leat dialoga ja oktasaš doaimmat mearrideaddjit, ii dušše ohppiid ja oahpaheaddji, muhto maid ohppiid gaskkas. Nannoseamos vuođđu motivašuvdnii ja oahppamii lea ahte eará olbmot leat olahanmuttus, deaivvadit oktii njuniid ja ságastallet ovttas (Lillejord 2013: 152-153). 24</p>
<p>Identitehta lea dehálaš doaba sosiokultuvrralaš lahkoneamis motivašuvdnii. Buot ohppiin lea identitehta maid sii váldet mielde klássalatnjii ja jovkui. Oahppi gii háliida identitehta joavkomiellahttun ovtta joavkkus, dalle ferte oahppi oahppat joavkku árvvuid ja máhtu. Oahppi ferte de leat ollislaš ja doaibmi miellahttu joavkkus <span type="quote">“motivašuvdna boahtá identitehtas, ja identitehta boahtá ollislaš oassálastimis”</span> (Lillejord 2013: 153-154). Jus oahppit galget motiverejuvvot oahppamii, de fertejit sii dovdat ahte árvvusadnojuvvojit ja sin oidnet indiviidan. Danne leat sosiála birrasat ja doaimmat dehálaččat (Lillejord 2013: 134). <em type="bold">2.3. Sámegiella skuvllas ja giellaoahppanmotivašuvdna </em></p>
<p>Sámegiela oahppanmotivašuvdna lea dutkojuvvon sámegiela ealáskahttima geahččanguovllus (Todal 2002) ja sámegiela čállinmotivašuvnna geahččanguovllus (Outakoski 2015). Maiddái sámegiela oinnolašvuohta joatkkaskuvllas lea dutkojuvvon (Linkola &amp; Kesikitalo 2015). Todal dutkamis giellaoahppama ákkain boahtá ovdan earret eará ahte ruovttugiella lea guovddáš ágga dasa ahte giella ovdána, maiddái Norgga ođđa politihkka dalle lei okta ágga das ahte giella ealáska (Todal 2002). Outakoski dutkamis boahtá ovdan ahte sámegiella ipmirduvvo giellan mii lea váttis, ja dan dihte lea maid váttis oahppat čállit, ja áddejuvvo ahte lea deháleappos máhttit sámegiela njálmmálaččat (Outakoski 2015). Linkola deattuha ahte sámegiela oinnolašvuohta lea dehálaš skuvllas go oahppit dárbbašit giellaoahppama doarjjan oaidnit giela.</p>
<p>Luohkkálatnja fysalaš báikin lea mearkkašahtti giela oahpahusa dáfus. Sámegiela oinnolažžan dahkan skuvllas doarju sámegiela geavaheami ja nanne giela árvvu. Dan bokte maid nanne gielalaš dásseárvvu (Linkola &amp; Kesikitalo 2015). Jon Todal lea dutkamis čujuha Gardner ja</p>
<p>Lambert (1959) go govvida olbmuid giellaoahppama motivašuvnna. Instrumentála motivašuvdnan ja integrašuvdna motivašuvdnan gohčodeaba Garder ja Lambert go leaba juohkán guovtti oassái olbmuid motiivvaid válljet giela oahppat. Instrumentála motivašuvdnan lea go olmmoš háliida oahppat giela ekonomalaš ákkaid dihte ja oaidná das ávkki alcces. Dán giellaoahppamii ággan sáhttá leat ahte giellamáhttu addá juogo ruđalaš, virggálaš dahje oahppohuksema ovdamuniid. Integrašuvnnalaš ágga ges lea go dovddaha gullevašvuođa ja identifisere iežas muhtin gielalaš jovkui, ja danne háliida čiekŋalit ipmárdusa dan joavkku kultuvrra birra. Son maid namuha jotkkolaš motivašuvdnan dán mearkkašumi go olmmoš háliida oahppat giela iežas historjjá ja identitehta nannemis (Todal 2002).</p>
<p>Čállingiela oahpahallamis leat sihke individuála ja kollektiivva bealit, individuála dásis juohkehažžii lea ávki máhttit lohkat ja čállit ja kollektiiva dásis čállingiela geavaheapmi 25 servodagas lea mielde seailluheamen ja ovddideamen sámegiela. Gielladiđolašvuođa hárjehallan lea ávkkálaš čállingiela oahpahallamis, dan čájehit geahččaladdamat ja dutkamat mat leat dahkkojuvvon Davviriikkain maŋemus guoktelot jagi. Erenomážit čállin muhto maid lohkan duddjo oahppái čiekŋalat gielladiđolašvuođa. Čállingiela oahpahaladettiin šaddá atnit eará áiccuid giellaávdnasiid hábmemis go hupmamis mii nanne gielladiđolašvuođa (Helander 2017). <em type="bold">2.3.1 Sámegiela oahppoplána </em></p>
<p>Dán čállosis guorahalan ohppiid motivašuvnna čállimii sámegielfágas, danne leage dehálaš deattuhit movt oahppoplána meroštallá čállima sámegielfágas. Máhttolokten 2006 lea vuođđooahpahusa oahppoplána ođastus. Vuođđooahpahus lea mánáid,- nuoraid ja joatkkaskuvla. Sámi máhttoloktemii leat ráhkaduvvon sierra oahppoplánat. Dat leat ovttadássásaš ja bálddalas oahppoplánat sámi guovlluid várás ja sámi ohppiid várás geat ožžot sámi oahpahusa sámeguovlluid olggobealde. Joatkkaskuvlaoahpahusas leat sierra sámi oahppoplánat servodatfága, luonddufága, geografiija, historjjá, religiovnna ja etihka oktasašfágain, maiddái sámegiela ja dárogiela oahppoplána ohppiid várás, geain lea sámegiella vuosttaš-, nubbin- ja vierisgiellan. Prográmmafágain lea oktasaš oahppoplána olles Norggas ja báikkálaččat heivehuvvon sámi sisdoallu.</p>
<p>Oahppit dán dutkamušas čuvvot Sámegiella vuosttašgiellan Máhttolokten Sámi oahppoplána (ML06S). Máhttolokten sámi oahppoplána lea ráhkaduvvon sámi premissaide. Sámegiella ja kultuvra galget leat vuođđun oahpahusas sámegielfágas ja fágaide sámegillii. Oahppoplánain ii boađe ovdan movt oahpahus galgá čađahuvvot ja makkár bargovuogit galget adnot. Skuvllat galget doaimmahit báikkálaš plánaid main bohtet ovdan bargovuogit. Máhttolokten sámi oahppoplánas váilot ain oahppaneavvut, mii čájehuvvo raporttas “ <em type="italic">Implementering av kunnskapsløftet samisk </em>” (2011) maid Finnmárkku allaskuvlla lea dahkan. Doppe čujuhuvvo ahte sullii 30 % oahpahusas gokčojuvvo sámi oahpponeavvuiguin go rehkenastte buot fágaid oktii joatkkaskuvllas (Bongo 2013). 26 <em type="bold">2.3.2 Joatkkaskuvlla sámegiela vuosttašgiella oahppoplána </em></p>
<p>Oahppoplánas lea oppalašoassi, prinsihpat oahpahussii, oahppoplána fágaide ja fága ja diibmojuohkin. Dát lea láhkaásahus oahpahusláhkii ja galgá stivret sisdoalu oahpahusas.</p>
<p>Sámegieloahpahusa ulbmil lea earret eará leat mielde lahttudit mánáid ja nuoraid sámi kultuvrii ja servodateallimii. Kulturipmárdus, gulahallan, oahppahábmen ja identitehtaovdánahttin leat guovddážis oahpaheamis. Sámegielfága galgá maid leat mielde movttiidahttit ohppiid sámegiela ovdánahttima ja geavaheami iešguđetlágán oktavuođain ja iešguđetlágan arenain. Go lea buorre gelbbolašvuohta sámegielas, de dat addá válljenvejolašvuođaid go guoská ohppui, bargui ja eallinagi oahppamii. Fága galgá maiddái movttiidahttit lohkan- ja čállinmiela, ja leat mielde ovddideamen buriid lohkanstrategiijaid. Sámegielfága lea juhkkojuvvon váldoosiide maidda leat hábmejuvvon gelbbolašvuođamihttomearit. Gelbbolašvuođamihttomearit deattuhit dan maid oahppit galget máhttit maŋŋel oahpahusa iešguđet dásis. Váldooasit fertejit geahčestuvvot oktavuohtan go oasit dievasmahttet nuppi nuppiid. Fága lea oktasašfága, mii gullá buot joatkkaoahpahusa oahppoprográmmaide. Sámegiela vuosttašgielfágas leat gelbbolašvuođamihttomearit maŋŋel Jo1, Jo2 ja Jo3 joatkkaoahpahusa studerenráhkkanahtti oahppoprográmmain, Jo1 mearkkaša vuosttaš jagi, Jo2 nuppi jagi ja Jo3 goalmmát jagi oahpahus joatkkaskuvllas. Fidnofágalaš oahppoprográmmas leat gelbbolašvuođamihttomearit maŋŋel lasáhusa oppalaš studerengelbbolašvuhtii. Fidnofágalaš oahppoprográmmas Jo1 ja Jo2 leat oktiibuot 90 diimmu, mii lea unnit go Jo1 studerenráhkkanahtti oahppoprográmmas. Dat mearkkaš ahte fidnofágalaš oahppoprográmma</p>
<p>Jo1 ja</p>
<p>Jo2 leat seamma gelbbolašvuođamihttomearit go studerenráhkkanahttin oahppoprográmmas Jo1. Maŋŋel lasáhusa oppalaš studerengelbbolašvuhtii galget fidnofága oahppoprográmmas leat 209 diimmu (Utdanningsdirektoratet 2013). <em type="bold">2.3.3 Joatkkaskuvla </em></p>
<p>Sullii bealli Norgga nuorain álget fidnofágasuorgái joatkkaskuvllas. Skoleporten lea oahpahusdirektoráhta neahttabálvalus mas skuvllat gávdnet luohtehatte dieđuid ja árvvoštallamiid vuođđoskuvlla kvalitehta birra. Skoleportalena dieđuid mielde leat mu dutkanskuvllas registrerejuvvon 94 oahppi skuvlajagi 2017/18, 53 dáin ohppiin ledje fidnofágasuorggis, ja ohppiin ledje 50 bártni ja 44 nieidda. Jagi ovdal ledje skuvllas 103 oahppi, 49 dáin ohppiin ledje fidnofágasuorggis, 55 bártni ja 49 nieidda (Utdanningsdirektoratet 2018). </p>
<p>Buot nuorain Norggas lea riekti golmma jagi joatkkaskuvlaohppui. Norgga joatkkaskuvlla oahpahusa hálddaša fylkkasuohkan, earret dán guovtti sámi joatkkaskuvlla ja muhtun priváhta 27 skuvllaid. Norggas leat guokte stáhtalaš sámi joatkkaskuvlla. Sámi joatkkaskuvllain lea sierra stivra mas lea alimus ovddasvástádus jođihit skuvladoaimma. Stivrras leat čieža lahtu mat nammaduvvojit, oahpahusdirektoráhtta nammada vihtta lahtu ja sámediggi nammada guokte lahtu. Sámi joatkkaskuvllaid juolludusreivves boahtá ovdan ahte skuvllain lea mihttun addit sámegieloahpahusa ja sámegillii oahpahusa. Ohppiin lea riekti oažžut oahpahusa sámegillii maid eará fágain go sámegiela. Dat mielddisbuktá ahte oahppit galget hálddašit ja dovdat sámegiela ja dárogiela, ja kultuvrra nu bures ahte sáhttet eallit ja bargat guovtti kultuvrras (Utdanningsdirektoratet 2018).</p>
<p>Oahppit geat álget joatkkaskuvlii sáhttet válljet studeremii ráhkkanahtti oahppoprográmma dahje fidnofágalaš oahpahusain olahit fidnogelbbolašvuođa. Studerenráhkkanahttimin lea golbma jagi oahppu joatkkaskuvllas, mii addá studerengelbbolašvuođa ja vejolašvuođa studeret allaskuvllain ja universitehtas. Fidnofágalaš oahpahusa váldomodealla mielde lea guokte jagi oahpahus joatkkaskuvllas ja guokte jagi oahppanáigi fitnodagas, dahje fidnofága mas lea golbma jagi oahpahus skuvllas.</p>
<p><em type="italic">Govva 2: Illustrašuvdna struktuvra joatkkaskuvlla oahpahusas </em>(Fylkeskommunene 2005-2018). 28 </p>
<p>Gávdnojit olu válljenvejolašvuođat joatkkaskuvllas, juohke skuvllas leat dihto oahppoprográmmat maid fállet. Joatkkaskuvla oahpahusa struktuvra addá vejolašvuođa fidnofágaohppiide maŋŋel joatkkagurssa 2, válljet guovtti modealla gaskal. Sáhttá váldit juogo oppalaš studerengelbbolašvuođa lasáhusa dahje oahpahusa fitnodagas. "Joatkkaoahpahusas leat sullii 185 oahppoprográmma, maiguin olahat fidnogelbbolašvuođa fága- dahje sváinnasreivviin. Dat gohčoduvvojit oahppafágan.</p>
<p>Oahppafágaid lohkagoađát joatkkaskuvllas, ja oahppaáiggi loahpas lea dábálaččat oahpahallanáigi fitnodagas fidnooahppin dahje oahppokandidáhttan. Dan gohčodit maiddái fágaoahpahussan” (Fylkeskommunene 2005-2018).</p>
<p>Prográmmafágat fidnofágaoahppoprográmmain leat mihtilmasat dan oahppoprográmmii ja prográmmasuorgái mii lea válljejuvvon. Joatkkaskuvlla fidnofágalaš oahppoprográmmain leat prográmmafágat oktasaččat buot seammá prográmmasuorggi ohppiide (Fylkeskommunene 2005-2018).</p>
<p type="listitem">Dutkanprošeavttas leat mielde oahppit geat vázzet nuppi jagi joatkkaskuvllas design ja duodji, huksenteknihkka ja industriijateknologiija. Dás vuollelis oainnát makkár oahppoprográmmaid dutkanskuvla fállá:</p>
<p type="listitem">Oahppospesialiseren</p>
<p type="listitem">Luonddudoallu Jo1</p>
<p type="listitem">Boazodoallu Jo2</p>
<p type="listitem">Design ja giehtaduodji Jo1</p>
<p type="listitem">Design ja duodji Jo2</p>
<p type="listitem">Huksen- ja ráhkadusteknihkka Jo1</p>
<p type="listitem">Huksenteknihkas Jo2</p>
<p type="listitem">Teknihkka- ja industriijabuvttadeapmi Jo1</p>
<p type="listitem">Industriijateknologiija Jo2</p>
<p type="listitem">Restauránta ja biebmofága Jo1</p>
<p type="listitem">Studerengelbbolašvuođa lasáhan kursa Jo3</p>
<p>Skuvlla dilleraporttas jagi 2016/17 boahtá ovdan ahte 80,4% ohppiin lea sámegiella eatnigiellan, ja jagi ovdal lei 80,9 % ohppiin sámegiella eatnigiellan. Čájehuvvo maid ahte skuvllas dan jagi lea 83 % čađaheapmi ja 4,8% luohpan. Skuvlla jahkeraporttas 2017 boahtá ovdan ahte skuvlajagi 2016/17 ledje skuvllas 45 oahpaheaddji, 35 oahpaheddjiin hupmet 29 sámegiela. Dáin oahpaheddjiin leat njealljenuppelogis geain lea formálaoahppu sámegielas.</p>
<p>Skuvla lea čađahan oahpahusa julevsámegiela nubbingiellan, lullisámegiela amasgiellan, ja davvisámegiela sihke vuosttašgiellan, nubbingiellan ja maiddái gáiddusoahpahussan.</p>
<p>Guoktelogiviđa oahpaheaddjis dutkanskuvllas lea badjel 60 čuoggá oahppu sámegielas ja dat mielddisbuktá ahte sii sáhttet oahpahit sámegielfága (Samisk Videregående Skole og</p>
<p>Reindriftsskole 2018). Jahkeraporttas deattuhuvvo ahte skuvlla deháleamos doaibma lea oahpahus. Earenomážit lea sámegiela oahpahus ressursagáibideaddji, go buot oahppit galget oaččut oahpahusa iežaset dásis. Skuvllas oahpahuvvo sámegiella njealji dásis ja maid amasgiellan sihke davvisámegielas, lullisámegielas ja julevsámegielas. Dat mielddisbuktá go sámegiela oahpahus oahpahuvvo ovtta klássas máŋgga dásis, de dat dagaha lassi resursadárbbu.</p>
<p>Oahpahusgiella prográmmafágain lea sihke sámegiella ja dárogiella. Sámegiella adnojuvvo njálmmálaččat buot oahpahusain lassin dárogillii ja eŋgelasgillii, nu ahte oahppit ohppet fágagiela mii adnojuvvo fitnodagain (Hernes 2017).</p>
<p>Dilleraporttas deattuhuvvo skuvlla báikkálaš mihttu mii guoská sámegielatoahpahussii ja sámi earenomášfálaldagaide: <em type="italic">“Buot oahppiin skuvllas galgá leat sámegiella fágan. Skuvlla geatnegáhtta addit ohppiide sámgieloahpahusa oahppi dássái. Dat sisttisdoallá ahte sámegiella vuosttašgiellan (sámgiella 1) ja sámegiella nubbingiellan (sámegiella 2, 3 dahje 4). </em></p>
<p><em type="italic">Eatnasiin skuvllas lea sámegiella vuosttašgiellan. </em></p>
<p><em type="italic">Go skuvllas leat guokte riikkaviidosašlinjjá, ja mat eai gávdno eará báikkiin, galgá fálaldat addot váikko leat unnán ohccit. Dat guoská fálaldagaide duodji ja boazodoallu.(JF. Juolludusreive) </em></p>
<p><em type="italic">Skuvla galgá maid fállat gáiddusoahpahusa sámegielas ohppiide geat váldet joatkkaskuvla eará báikkiin Norggas. (JF. Juolludusreive </em>)” (Samisk Videregående </p>
<p>Skole og Reindriftsskole 2018) <em type="italic">. </em></p>
<p>Dilleraporttas deattuhuvvo ahte ohppiidiskosiin mat leat čađahuvvon skuvllas boahtá ovdan ahte oahppit lokte bures skuvllas ja leat duđavaččat oahpaheddjiiguin. Mii guoská oahppokultuvrii ja ohppiidváikkuheapmái leat dat bohtosat buorebut go riikkagaskamearri.</p>
<p>Skuvla árvvoštallá ahte váilevaš oahpponeavvut heivehuvvon sámegillii, kultuvrii ja 30 servodatdilálašvuhtii, ja ahte ain váilot oahpponeavvut sámegillii eanas fágain, lea okta sivva go leat heajut bohtosat (Samisk Videregående Skole og Reindriftsskole 2018). 31 <em type="bold">3. Metodaoassi </em></p>
<p>Metodologiija lea guorahallan das makkár metodaid olmmoš atná dutkat. Metodat leat dihto vuogit ja doaimmat mat adnojuvvojit bohtosiid oažžumii. Háhpohallama dahje viggama lea sáni mearkkašupmi greikkagielas (Kuokkanen 2009: 184). Epistemologiija suokkarda gii sáhttá diehtit, maid sáhttá diehtit, mii lea diehtu, mii lea duohtavuohta ja movt duođaštit dan, movt duođaštusas šaddá duohtavuohta ja eará sullasaš gažaldagaid (Kuokkanen 2009: 98).</p>
<p>Dán oasis čilgen vuosttažettiin oanehaččat kvalitatiivametoda birra, čilgen guokte bargovuogi maid lean atnán dutkanprošeavttas. Álggos čilgen <em type="italic">Lesson Study </em>-bargovuogi mii boahtá Japana oahpahusvuogis. <em type="italic">Lesson Study </em>lea reaidu mii adnojuvvon oahpahusa plánemis ja čađaheamis, das lea guovddážis oahppat ovttasbarggu ja dutkama bokte, mii maid lea vuođđu sosiokultuvrralaš oahppanoainnus (Säljö 2001; Imsen 2014). Sosiokultuvrralaš oaidnu oahppamii deattuha oassálastima oktasašoahppanbirrasis mii lea vuođđun ođđa ipmárdussii ja oahppamii. Gergen oainnu mielde lea min ipmárdus olles máilbmái gielalaš ja sosiála huksehus. </p>
<p>Dábálaš oaidnu kvalitatiivvalaš dutkamis, lea ahte oassálastin prošeavttas lea dat máhttu mii dutkojuvvo (Creswell 2014). Dasto čilgen akšuvdnadutkama ja akšuvdnaoahppama, mii eaktuda lagasvuođa bargohárjehallamis. Akšuvdnadutkanmálle prinsihpat addet rámma skuvlla ovddidanbarggu hábmemii,ovttas ráđđádallamiid bokte heivehit ja muddet dárbbuid ja návccaid mielde (A. M. Balto 2008: 19).</p>
<p>Servvodatdiehtagis lea ulbmil dagahit máhtu movt duohtavuohta lea oaidnit sihke unna ja stuora máilmmis, dalle dárbbašuvvo metoda veahkkin. Atnit metoda mearkkaša ahte čuovvu vissis geainnu mihtu guvlui (Johannessen 2016). Metoda dieđalaš oktavuođas mielddisbuktá teknihkaid guorahallat fenomena, gávdnat ođđa máhtu dahje bidjat oktii ja analyseret ovddeš máhtu ođđa vugiin. Dat mearkkaša earret eará čohkket dáhta systemáhtalaččat (Kvale 2015).</p>
<p>Mun válljejin kvalitatiiva metoda dannego mun háliidan oaidnit movt informántat ieža vásihit oahpahusa, ja movt sii vásihit barggu motivašuvnna ektui skuvllas. Kvalitatiiva dutkanhápmi adnojuvvo nu ahte ipmirduvvojit iešguđet oasit informántta máilmmis (Kvale 2015). <em type="bold">3.1 Lesson Study </em></p>
<p>Oahppodirektoráhta oahpahus prinsihpain sámi oahpahussii čuoččo ná máhttoloktemis: <em type="italic">” Skuvla ja oahppofitnodat galget leat oahppavaš organisašuvnnat ja láhčit dili nu ahte oahpaheaddjit sáhttet oahppat guhtet gummiineaset go ovttasbarget oahpahusa </em>32 <em type="italic">plánemiin, čađahemiin ja árvvoštallamiin. Oahpaheaddjit ja bagadeaddjit galget maid sáhttit njulget ja ođasmahttit sin fágalaš ja pedagogalaš gelbbolašvuođa earret eará gelbbolašvuođaovdánahttima bokte, das maiddái ovdánahttinbargguin oassálastit” </em>(Utdanningsdirektoratet 2015). </p>
<p>Mu mielas dán sitáhta ektui <em type="italic">Lesson Study </em>olaha bures mihtu maid skuvla galgá doaimmahit. </p>
<p><em type="italic">Lesson Study </em>sáhttá leat metoda mii veahkeha oahpaheddjiid oahppat earáin ovttasbarggu bokte ja ođastit fágalaš ja pedagogalaš gelbbolašvuođa. Dat lea buorre ágga manne čađahit <em type="italic">Lesson </em></p>
<p><em type="italic">Study </em>skuvllas. Lea maid dahkkojuvvon olu duktan mii dutká manne dát metoda ovddida oahppama. </p>
<p><em type="italic">Lesson Study </em>lea bargovuohki mii lea leamaš doaimmas Japanis badjel 140 jagi. </p>
<p>Oarjemáilmmis šattai beroštupmi <em type="italic">Lesson Study </em>-bargovuohkái maŋŋel go girji <em type="italic">The Teaching </em></p>
<p><em type="italic">Gap </em>almmuhuvvui 1999 (Munthe 2015: 14). <em type="italic">Lesson Study </em>gohčoduvvo “Kenkyuu jugyuo» mii mearkkaša dutkandiibmu. Oallugat Norggas leat álgán gohčodit <em type="italic">Lesson Study </em>dárogillii “ <em type="italic">forskingstime </em>”. Yoshida (1999) referánssaid vuođul mearkkaša “ <em type="italic">dutkandiibmu </em>” dušše oasáža </p>
<p><em type="italic">Lesson Study- </em>bargovuogis. Diibmu maid oahpaheaddjit dutket vuđolaččat (duktandiibmu), lea vuođđu olles doibmii, muhto doaba <em type="italic">Lesson Study </em>galgá fátmmastit olles proseassa sihke ovdal ja maŋŋel dutkandiimmu. <em type="italic">Lesson Study </em>-bargovuohki mielddisbuktá ahte oahpaheaddji ovttasbarggu bokte plánejit (plánenmuddu), čađahit ja áice oahpahusa (dutkandiimmu), ja suokkarda áicamiid ohppiid bargguin ja oahppama dainna oaiviliin ahte ovddidit oahpahusa nu ahte ohppiid vejolašvuođat ovdánit (suokkardeapmi- ja oahppanmuddu). Plánenmuttus deattuhuvvojit oahpahusa oahpahusmateriálat, ovddit plánat ja heivvolaš dutkan. Mun válljen atnit iežan čállosis doahpaga <em type="italic">Lesson Study </em>go čálán dán proseassa birra ja <span type="quote">“dutkandiibmu”</span> go čálán oahpahusdiimmu birra. </p>
<p><em type="italic">Lesson Study </em>joavkooahppanvuohki váldá vuolggasaji oahpaheddjiid iežaset gažaldagain, dan maid oahpaheaddjit ieža háliidit oahppat iežaset ohppiid ja oahpahusa ektui. Mihttu <em type="italic">Lesson </em></p>
<p><em type="italic">Study- </em>bargovuogis lea ovdánahttit máhtu ja dieđu mii guoská oahpaheddjiid beaivválaš bargui ohppiiguin. Máhttu mii ovddiduvvo oktasaččat, juogaduvvo oktasašvuođas ja maiddái stuorit ámmátlašoktasašvuođas. Dáinna lágiin ovddida oahpaheaddjiteama ja skuvla mii čađaha </p>
<p><em type="italic">Lesson Study </em>skuvlavuođut máhtoovddideami (Munthe 2015: 13). <em type="italic">Lesson Study </em>jurdda lea go áigu buoridit oahpahusa, de lea ávkkáleamos dan dahkat klássalatnjakonteavsttas (Stigler &amp; </p>
<p>Hiebert 1999). <em type="italic">Lesson Study </em>lea bargovuohki gos oahpaheddjiid ovttasbargooahppan 33 biddjojuvvo vuogádahkan (Munthe 2015: 13). Dát mielddisbuktá ahte oahpaheaddjit mannet ovttas joavkun ja mearridit buoridit iežaset oahpahusa. Oahpaheaddjit lágidit oahpahusa, man gohčodit dutkandiibmun, maid sii plánejit, čađahit, áicet ja reflekterejit maŋŋel. Mihttun lea ahte oahpaheaddjit galget oahppat movt oahppit ohppet. <em type="bold">3.1.1 Lesson Study vuođđojurdda </em></p>
<p>Munthe, Helgevold &amp; Bjuland (2015) čilgejit vuođđojurdaga <em type="italic">Lesson Study </em>girjjis mii lea čállon veahkkegirjin <span type="quote">“Teachers as Students”</span> dutkanprošektii ( dahje TasS- prosjektet, 2012-2015), man Stavangera Universitehta čađahii. Giehtagirji <em type="italic">Lesson Study i utdanning og praksis </em>lei veahkkegirjin TasSprošeavttas ja lea almmuhuvvon sierra giehtagirjin. Girjjis čilgejuvvo movt oahpaheaddjit geat barget <em type="italic">Lesson Study </em>-bargovugiin, čoagganit joavkun gos sii mearridit maid sii háliidit buoridit iežaset geavahusas (dutkantemá). Mii sáhttit danne gohčodit barggu maid oahpaheaddji barget <em type="italic">Lesson Study </em>oktavuođas, muhtunlágan akšuvdnaoahppamiin. Lea oahpahusgeavahus dahje oahpahushárjehallan maid oahpaheaddjit dutket. Vuohki movt dat dahkkojuvvo lea ahte válljejuvvo oahpahusdiibmu dahje doaibma maid sii atnet <span type="quote">“dutkandiibmun”</span>. Dutkandiimmu vuolggasadji lea čuolbma dahje fáddá mainna oahpaheaddjit háliidit bargat ja guorahallat. Oahpaheaddjit ráhkadit <span type="quote">“dutkangažaldagaid ”</span> čuolmma ektui, maid sii geahččalit vástidit oktasaš plánema, áicama ja digaštallama bokte. Dutkandiibmu plánejuvvo vuđolaččat. Oahpaheaddjit plánejit dárkilit dutkandiimmu, sii ohcet áššáigullevaš girjjálašvuođa ja oahpahusplánaid mat gullet fáddái maid galget oahpahit. Oahpaheaddjit digaštallet movt oahppit čovdet bargguid, ja mii sáhttá leat váttis oahppanproseassas. </p>
<p>Dehálašoassi muttus lea go oahpaheaddjit ieža čovdet bargguid, ja árvvoštallet váikkuhusa iežaset válljejumis. Addá go bargu oahppanjuvssu buohkaide? Oahpaheaddjit plánejit movt áigot áicat oktavuođa gaskal oahpahusa (válljejumiid maid leat válljen, iežaset navdimiid ektui) ja váikkuhusa válljejumiin. Okta oahpaheaddji čađaha oahpahusa. Sii geat eai jođit oahpahusa, sii áicet. Maŋŋel go oahpahus lea čađahuvvon de čoahkkana joavku digaštallat áicamiid ja ohppiidbarggu, mas vuolggasadji lea oahpahusa mihttu, dutkangažaldagat, maid leat oahppan bargguin ja mainna lea lunddolaš mannat viidásit (Munthe 2015: 15-16).</p>
<p><em type="italic">Lesson Study </em>ii loahpahuvvo ovtta oahpahusčađahemiin. Oahpaheaddjijoavkkus leat guokte válljejumi maid gaskkas sáhttet válljet. (1) Sii sáhttet čoahkkáigeassit maid leat oahppan, ja dieđihit daid bargoustibiidda, dahje (2) sii sáhttet buoridit plánaid ja ođđasit čađahit oahpahusa eará jovkui, áicat váikkuhusaid rievdademiin ja dasto čoahkkáigeassit ja ovdanbuktit dáid. 34 </p>
<p>Ovdalgo oahpaheaddjit válljejit dán guovtti gaskkas de leat sii digaštallan gaskavuođa gaskkal plánema, válljejumi ja iežaset navdosiid ohppiid birra áicama ektui (Munthe 2015: 16).</p>
<p>Munthe, Helgevold &amp; Bjuland (2015) girjjis gieđahallet eambbo vuođđojurdagiid <em type="italic">Lesson </em></p>
<p><em type="italic">Study- </em>bargovuogis <em type="italic">, </em>mat váikkuhit oahpaheddjiid oahppamii: 1. Oahpaheaddjejoavku hábme dutkangažaldagaid, dán bokte váldá <em type="italic">Lesson Study </em>vuolggasaji oahpaheddjiid dárbbuin ja ipmárdusain. Addá maid vejolašvuođa eará go joavkku perspektiivvaide ja vejolašvuođa čuohcat ja hástalit navdosiid, nu ahte earát sáhttet maid searvat áicamiidda ja digaštallamii. 2. Oahpaheaddjit ovttas plánejit oahpahusa maid áicet, áicamat maid mielddisbuktet oktasaš válljejumi. Dát sáhttá maid dagahit ahte lea álkit leat kritihkalaš válljejumiid ektui. Seammás lea álkit oaidnit ohppiid ja čuozahusaid maid válljejumit buktet. 3. Oahpaheaddjit plánejit dutkandiimmu dárkilit. Digaštallet navdosiid, árvvoštallet iešguđet lahkonanvugiid mat leat vejolaččat go galget čađahit dutkandiimmu gos iežaset hástalit atnit ođđa vugiid. Sii atnet ovdalaš vásáhusaid, plánaid ja girjjálašvuođa gos čujuhit ipmárdusa maid máhttet ovdalaččas, ja vižžet ođđa dárbbašlaš máhtu. Digaštallet dan maid sii jáhkket leat váikkuhussan iežaset válljejumiin, ja movt sii ráhkkanit dakkár váikkuhusaid ektui. Sii geahččaladdet bargguid ohppiide, ja árvvoštallet dáid kritihkalaččat. Maiddái digaštallet makkár gažaldagat ja máhcahusat ovddidit ohppiid oahppama ja ipmárdusa. 4. Dutkandiibmu addá oahpaheddjiide vejolašvuođa ovdánit, geahččaladdat ođđa oahpahusvugiid ja dutkat fágadidaktihkas ođđa fuomášumiid. 5. Plánenmuttus sáhttá heivehit nu ahte oahppit leat mielde váikkuheamen, jus dat veahkeha ja lea dehálaš oahppanmihttui. Plánenmuddu lea dehálaš go lea áigi goas oahpaheaddji sáhttá oažžut ovdan iežas navdima ja sáhttá maid hirpmástuvvat go oaidná mii boahtá boađusin. 6. Oahpaheaddjit plánejit maid áigot áicat nu ahte ožžot vástádusa iežaset gažaldagaide ja makkár dáhtaid sii dárbbašit. Dáinna lágiin barget diđolaččat duođaštit ohppiid oahppama. 7. <em type="italic">Lesson Study </em>rahpá vejolašvuođa dasa ahte olggobeale fágaolbmot ja fágačeahpit allaskuvllain ja universitehtain sáhttet doarjut oahpaheaddjijoavkkuid čađaheamis ja plánemis. Dát addá vejolašvuođa ahte olggobeale olbmot sáhttet áicat dahje eará bargoustibat skuvllas dahje eará skuvllain. Mii maiddái viiddida oahpposuorggi ja ovddida oahpaheaddjijoavkku oahppama. 8. <em type="italic">Lesson Study </em>gáibida ahte oahpaheaddjit juogadit earáide dan maid leat oahppan. Dát ovddida oahppankultuvrra olles skuvllas ja oahpaheaddji čehppodaga. 35 </p>
<p><em type="italic">Govva 3: Lesson Study </em>(Munthe ja earát 2013: 12). </p>
<p><em type="italic">Lesson Study </em>sáhttá okto adnojuvvot teoriijan, muhto maid veahkkeneavvun movt reflekteret ja buoridit iežas oahpahusa. Dát modealla čujuha sihke oahpaheaddji ja oahppi oahppama ektui. </p>
<p>Dutkangažaldagat dutkojuvvojit áicamiid bokte oahpahusas ja maiddái maŋŋel oahpahusa.</p>
<p>Oahpahus rievdaduvvo fuomášumiid ektui, ja geahččaluvvo ođđasit eará klássas (Munthe 2015). Dát modealla gáibida ahte oahpaheaddjis lea máhttu dutkamis ja dáidu jurddašit kritihkalaččat iežas oahpahusa ektui. <em type="italic">Lesson Study </em>čađaheapmi rievddada, boađusin lea ahte kvalitehta maid rievddada (Munthe 2015). <em type="bold">3.2 Akšuvdnadutkan </em><em type="italic"><span type="quote">“Min oktasaš ipmárdus lea ahte mii jáhkkit ahte gávdnojit máŋga luotta mat dolvot máhttui ja ipmárdussii. Dakkár luodda, olu luottain, lea akšuvdnadutkan. Mii eat jáhke ahte lea deaivil juohke oktavuođas, ja ahte heive juohke sadjái ja buohkaide. Muhto dat lea luodda man čuovvut máŋgga oktavuođas. Mii diehtit ahte dat doalvu bohtosiidda mat leat ođđa praktihkalaš čovdosat bargguide gos galgat olahit doaivvaáigumušaid, nieguid ja mihtuid”</span> </em>(Tiller 2004: 15). </p>
<p>Balto deattuha ahte akšuvdnadutkanprošeakta lea sihke dárbbašlaš ja heivvolaš reaidu ovddidit sámi perspektiivvaid vuođđoskuvllas ja ovdaskuvllas (A. M. Balto 2008). Akšuvdnaduktan ii rehkenastojuvvo metodan muhto ollislaš dutkanlágideapmin (Tiller 2004). Akšuvdnadutkan lea oktasaš namuhus máŋgga suorgái main leat iešguđet árbevierut dahje motiivvat.</p>
<p>Akšuvdnadutkamis lea fokus doibmii ja dutkamii dáid doaimmaid ektui. Jurdagat ja 36 fuomášumit šaddet dáinna lágiin ovttastuvvot bargohárjehallansurggiin sihke reflekšuvnnain bargohárjehallama ektui ja geahččaladdamiin bargohárjehallamis (Postholm 2007).</p>
<p>Akšuvdnaduktan, seamma go eará dutkamat, gáibida systemáhtalaš ja dohkálaš duođaštusa nu ahte bohtosat ja gávnnus sáhttá leat olahanmuttus kritihkalaš árvvoštallamii ja almmolaš digaštallamii (McNiff 2002). Steen-Olsen ja Postholm (2009) čujuheaba Kurt Lewinii gii gohčoduvvo akšuvdnadutkama <span type="quote">«áhčči»</span>, son anii dajahusa <span type="quote">“action research”</span> juo jagi 1940.</p>
<p>Steen-Olsen ja Postholm čujuheaba maid Carr ja Kemmis (1986) geat dadjaba ahte <span type="quote">“albma”</span> akšuvdnadutkamis leat doaibmit (dán oktavuođas oahpaheaddjit) geain lea dadjamuš, ja</p>
<p>Stenhouse (1975) ges oaivvilda ahte olahusmearri lea ovdánahttit bagohárjehallama gos lea ovttadássásaš ovttasbargu dutki ja dutki doaibmi gaskkas. Leat doaibmit (oahpaheaddjit) geat mearridit movt ja maid sii áigot ovddidit iežaset bargohárjehallamis, muhto dutkit leat mieldeovddasvástideaddjit ja doaibmaoassálastit jođihit ovdáneami bargohárjehallamis (Postholm &amp; Steen-Olsen 2009).</p>
<p>Akšuvdnaoahppan ja akšuvdnadutkan leat oalle ođđa doahpagat skuvla- ja oahppooktavuođas.</p>
<p>Čujuhuvvo ahte dát šaddet dehálaš doahpagat ođđa čuohtejagis, ja fátmmastit sániid dego pedagogalaš ovddidanbargu, skuvlavuđot árvvoštallan, iešárvvoštallan ja siskkáldas árvvoštallan. Akšuvdnaoahppan lea <span type="quote">“unnavieljaš”</span> akšuvdnadutkamii. Lea olu seamma go vásáhusoahppan, muhto sáhttá dadjat ahte lea eambbo reaidu ja njuolggut vuohki oahppat vásáhusain. Akšuvdna čujuha doaimma guvlui, mii skurbat vuogádaga, eardudit dahje bidjat dan garra lihkastahkii. Akšuvdnadutkan <span type="quote">“Teacher as researcher”</span> doaba lea dovddus</p>
<p>Stenhousesa dutkamis 70 – jagiin, ja lea ožžon nanu sajádaga. Goitge lea amas skuvlaoktavuođas (Tiller 2006: 43). Sáhttá dadjat akšuvdnaoahppama systemáhtalaš ovdánahttinbargun maid oahpaheaddjit dahket skuvllas. Akšuvdnadutkan ges dat maid dutkit ovddidit ovttas oahpaheddjiiguin ja skuvlajođiheddjiiguin skuvllas (Brekke &amp; Tiller 2013: 49-51). Akšuvdnadutkamis lea akšuvdnaoahppan guovddáš doaba. Akšuvdnaoahppan lea oahppanproseassa mii dáhpáhuvvá akšuvdnadutkamis. Interaktiiva akšuvdnadutkan lea čoahkkedoaba, mii fátmmasta sihke dutkama akšuvnna birra ja oahppama dáin akšuvnnain (Postholm 2007).</p>
<p>Akšuvdnaoahppama sáhttá dadjat oktilis oahppan- ja reflekšuvdnaproseassa mainna bargoustibat dorjot go áigumuš lea olahit juoidá. Akšuvdnadutkan veahkeha olbmuid doaimmahisvuođas ja lea veahkkeneavvu ovddidit ja rievdadit bargohárjehallama nu ahte šaddá buoret. Dáinna čilgehusain leat akšuvdnaoahppamis olu seammaláganvuođat go Carr ja 37</p>
<p>Kemmisa (1986) čilgehusas friddjaluoitindutkamis (Tiller 2006: 52; Carr 1986).</p>
<p>Akšuvdnaoahppan lea čiekŋudanlahkoneapmi oahppanproblematihkas ovdalii bajilduslahkoneamis, ja dát sáhttá earuhit akšuvdnaoahppama dábálaš skuvlaoahpahusas (Tiller 2006: 53).</p>
<p>Tiller (2006) čujuha Carr ja Kemmisa (1986) golmma juogu pedagogalaš akšuvdnadutkamis.</p>
<p>Soai earuheaba gaskkal teknihkalaš, praktihkalaš ja friddjaluoitindutkamis, gos dat maŋemus namuhuvvon dutkan sáhttá dohkkehuvvot albma akšuvdnadutkamin. Teknihkalaš akšuvdnadutkamis lea dat mii boahtá olggobealde, mii meroštallá váttisvuođa ja guovllu prosessii. Skuvlla doaibmit šaddet mielčuovvut dutkiide, leat dutkit geat stivrejit proseassa.</p>
<p>Praktihkalaš akšuvdnadutkamis lea ovttasbargu dutkiid ja oahpaheddjiid gaskkas viidát.</p>
<p>Dutkiin lea joavkodigaštallan rolla ja sii movttiidahttet refleksiiva doibmii. Friddjaluoitin akšuvdnadutkamis váldet oahpaheaddjit ja skuvlajođiheaddjit oktasaš ovddasvástádusa iežaset oahppamis ja skuvllaovddideames. Sii bidjet áicama ja dáhpáhusaid oktavuhtii mikrodásis servvodatdássái ja servvodagas árvvoštallet ja gehččet skuvlla máilmmi servvodathábmejuvvoma ektui. Proseassa dárbbaša bagadallama, muhto ii leat daddjon ahte bagadallan dárbbaša boahtit olggobealde. Hástalusat berrejit boahtit siskkáldasat ja bargiin. Dat mearkkaša ahte soames oahpaheddjiin dahje skuvlajođiheddjiin berre váldit bagadallandoaimma.</p>
<p>Galgá mearriduvvot mearri oassálastistivrejupmái, kritihkalaš reflekšuvdnii ja iskkademiid systematihkkii. Gos leat dutkit, geat váldet hástalusa ja hábmejit proseassa olgguldas perspektiivvas (Tiller 2006: 49; Carr 1986).</p>
<p>Akšuvdnadutkan čađahuvvo ovttasbarggu ja kritihkalaš árvvoštallama bokte, maid oassálastit ieža leat čađahan nu ahte dáhpáhuvvá ámmátlaš ovdáneapmi joavkoreflekšuvnna, dáhpáhusa, árvvoštallama ja ovdáneami bokte bargohárjehallamis. Akšuvdnadutkama mihttu lea ovdánahttit bargohárjehallama, buvttadit máhtu ja dokumenteret rievdadusproseassaid ja buoriduvvon práksisa (Tiller 2004: 150). Akšuvdnadutkit dutket ovttas doibmiiguin bargohárjehallamis, ja dutkamis lea vuođđopremissa ahte boađus mii oppastuvvo, galgá boahtit ávkin doibmiide muhtun ládje. Akšuvdnadutkamii ii leat dihto dáhtačohkkenvuohki, muhto iešguđet vuogit mat adnojuvvojit lunddolaččat dilálašvuođa ektui. Oassálastti áican lea vuohki mii dávjá adnojuvvo akšuvdnadutkamis. Akšuvdnadutkama metoda digaštallamis ii berre ovttage metoda lihccut. Dađis eanet máhttu oahpaheddjiin lea metodaid birra, dađi buorebut máhttet ollašuhttet dutkan- ja oahppanproseassa (Tiller 2006: 48). 38 <em type="bold">3.2.1 Oahpaheaddjidutki klássalanjas </em></p>
<p>Stenhouse (1975) dadjá ahte ii leat doarvái ahte oahpaheaddji bargu dutkojuvvo, muhto oahpaheaddji maid dárbbaša dutkat iežas barggu. Stenhouse oaivvilda ahte oahpaheaddji lea buoremus dutki iežas klássalanjas, go dovdá buoremusat iežas ohppiid historjjá ja duogáža (Stenhouse 1975). Dan doarju maid McNiff (2002) go oaivvilda ahte lea dárbu práksisvuđot dutkamii mas lea vuolggasadjin oahpaheaddjibargu, maid oahpaheaddji ieš dutká (McNiff 2002).</p>
<p>Árbevirolaš kvalitatiiva klássalatnjadutkamis dahje skuvladutkamis lea váldojuvvon vuolggasadji čulbmii oahppan- ja oahpahusproseassain mat doibmet klássa oktavuođas.</p>
<p>Viidásit galget adnojuvvot heivvolaš teoriijat mat čuvgejit oassálasti perspektiiva. Áigumuš árbevirolaš kvalitatiivva klássalanjadutkamis lea inspireret ja initieret digaštallat, nu ahte bargohárjehallan ovdána ja šaddá buoret (Postholm 2007). Postholm (2007) earuha interaktiivva akšuvdnadutkama árbevirolaš kvalitatiiva dutkamis, áigumuš lea rievdadit ja buoridit práksisa dutkkadettiin (Marit ja earát 2016). Pedagogalaš akšuvdnadutkama meroštallan huksejuvvo didaktihka meroštallama nala, mii mielddisbuktá ahte dulkot didaktihka praktihkalaš-teorehtalaš bargoproseassan, nugo teorehtalaš disipliidnan. Dat mearkkaša ahte didaktihkka ferte ohppojuvvot oassálastima, čađaheami, systemáhtalaš reflekterema ja guovddáš doaimmaid bokte oahpaheaddjeámmáhis. Seamma sullasaš váldomeroštallan lea akšuvdnadutkamis, dutkan meroštallojuvvo systemáhtalaš, ámmátlaš, praktihkalaš- teorehtalaš bargo- ja ovdánanproseassan. Dutkama ulbmi lea ovdánahttit oahppodoaimma, ja olahit ođđa máhtu systemáhtalaš guorahallamiid ja áššáiguoskevaš proseassaid duođaštusa bokte (Hiim 2010: 48).</p>
<p>Go oahpaheaddjit barget ovttas dutkiiguin ovdánahttit iežaset bargohárjehallama, dalle dahket sii dutkan searvevuođa. Tiller namuha ahte dutkansearvevuohta mielddisbuktá ahte dutkit ja dutki doaibmit ovttasbarget mihttomielalaččat ovddidan- ja oahppagažaldagaid ektui.</p>
<p>Dutkansearvevuođas barget buohkat ovttas ovddidit máhtu ja máhttoođasteami. Sávaldat ođastahttimii lea oahpaheaddjis, vuolggasadji bargohárjehallama sávaldagain ja dárbbuin lea ovdánahttit oahpaheddjiid ja dutkiid oktasaš čuolmmaid. Bargu álggahuvvo guorahallat otná dili, čilget sávahahtti dili, plánet akšuvnnaid/doaimmaid nu ahte olaha mihtuid. Maŋŋel akšuvnnaid gehččojuvvo olles proseassa dan ektui ahte leago joksan mihtuid ja leago dolvon sávahahtti geidnui, vai šaddá go ođđa doaibmabijuid bidjat johtui. Johtit gaskkal teoriija ja práksisa lea oassi proseassas (Postholm &amp; Steen-Olsen 2009). 39</p>
<p>Tiller deattuha McGill ja Beaty oaivila ahte ovttasbargojoavku lea dehálaš eaktu akšuvdnaoahppamis (Tiller 2006: 55).</p>
<p>Guovddáš momeanttat akšuvdnaoahppamis lea ahte doaibmi (dán oktavuođas oahpaheaddji) divvu gažaldagaid bargohárjehallamii, bidjat johtui doaimma (akšuvnna), čuovvu proseassa ja reflektere doaimma dáhpáhusaid (Brekke &amp; Tiller 2013: 51). Brekke ja Tiller (2013) čujuheaba</p>
<p>Jack Whiteheada gažaldagaid maid lea ovddidan oahpaheddjiide geat galget dutkagoahtit iežaset bargohárjehallama: - Mii lea du čuolbma? - Manne lea dá du čuolbma? - Maid jáhkát ahte sáhtát dáinna dahkat? - Makkár dieđuid fertet čoaggit nu ahte dat sáhttet veahkehit du ipmirdit dan mii dáhpáhuvvá? - Movt sáhtát čoaggit dáid dieđuid? - Movt sáhtát iskat ahte du árvvoštallan das mii dáhpáhuvvá, lea doallevaš?</p>
<p>Dáid gažaldagaid vuođul lea álkit oahpaheddjiide oaidnit ovdáneami, ja juste manne dat lea dehálaš.</p>
<p>Carr ja Kemmis leaba ovddidan Lewina modealla mii čájeha akšuvdnadutkanproseassa iešguđet dásiid ja čilgejuvvo spirála hámis. Dásit leat plánen, doaibma, áican ja reflekteren rievdadusaid ektui sosiála dilálašvuođas. Bargu ii bisán reflekšuvnnain muhto lea vuođđu ođđa doaimma plánemii. Modeallas deattuhuvvo kollektiivvalaš reflekšuvdna mii šaddá čanastahkan dasa mii lea dahkkon, ja dat mii galgá plánejuvvot. Reflekterema bokte háhká ođđa máhtu das mii dáhpáhuvvá báruhárjehallamis.</p>
<p>Vaikko gávdnojit máŋggat suorggit akšuvdnaoahppamis/akšuvdnadutkamis, lea goittotge nu ahte dain leat oktasaš dovdomearkkat.</p>
<p>Dovdomearka lea ahte doaibma ja ipmárdus mannet juogalágán birrajohtui. Birrajohtu mii ii noga, dannego olu gažaldagat bohciidit mat čujuhit ođđa doibmii (Brekke &amp; Tiller 2013: 51-52).</p>
<p>Go oahpaheaddjit áigot ovddidit iežaset bargohárjehallama, dalle sii eai leat dušše áici hárjeheaddjit, sis leat olu vásáhusat skuvllas maid ala huksejit ođđa máhtu. Sii fertejit leat aktiivvalaččat iežaset bargohárjehallamis, nu ahte sii sáhtte johtit lagamus ovdánanavádahkii (Vygotskij 1978: 86). Dat gáibida ahte oahpaheddjiin lea dáhttu oahppat bargohárjehusas, ja ahte sii háliidit dahkat buori oahpaheaddjibarggu. Vygotsky oaivvilda ahte duogábealde jurdaga lea alo dovdu dahje dáhttu, ja ollislaš ipmárdus nuppi jurdagis lea vejolaš, dušše ahte don 40 ipmirdat nuppi dovduičuohcci dahje dáhttovuođu. Oahpaheaddji berre leat lahka nu ahte fuomáša ohppiid sániid, jurdagiid ja motivašuvnna (Vygotskij 2001: 190). Go oahpaheaddji lea lahka, áicil ja dutki, dalle fáhte buot áicamiin, čálistemiin ja reflekteremiin. Tiller čilge golbma dutkanparadigma. Vuosttas lea ” čoaska gaska”. Dutki ii leat doppe gos dutkojuvvo ja sus lea objektiivvalaš rolla. Nubbi lea <span type="quote">“siskkáldas oaidninguovlu”</span>. Dutki váldá saji dutkansuorggis ja leat doppe gos dutkojuvvo. Goalmmát lea <span type="quote">“dutkansearvevuohta”</span>. Dutki lea ieš mielde dutkansuorggis doaibmin ovttas earáiguin, ja lea vejolašvuohta sihke rievdadusaid dahkat ja váikkuhit ovdáneami oahppamis. Dat leage dovdomearka akšuvdnadutkamis (Tiller 2004: 50-51). Mu dutkanrolla lea dat maid Tiller gohčoda dutkansearvevuohtan.</p>
<p>Akšuvdnadutkanvuohki lea lunddolaš válljejupmi mus go válljejin atnit <em type="italic">Lesson Study </em>-bargovuogi iežan dutkamis, go sávaldat lea oaidnit rievdadusa. Mu dutkamuša vuolggasadji lea dutkat iežan bargohárjehallama ovttas bargoustibiiguin <em type="italic">Lesson Study </em>-bargovuogi bokte. </p>
<p>Dutkamis mii ovdánahttit ja duođaštit pedagogalaš duovdaga iežamet barggus. Dakkár dutkan, mii gáibida ovttasbarggu máŋggain doibmiin (dán oktavuođas sáhttet leat sihke oahppit, oahpaheaddjit ja earát) gáibida maid čanastumi sidjiide geat oassálastet dutkamis (Hiim 2010).</p>
<p>Earenoamážiid dehálaš lea munnje gulahallan ja oktavuohta ohppiiguin, bargoustibiiguin, jođiheddjiiguin ja váhnemiiguin iežan barggu ja dutkama oktavuođas. Dakkár dutkanprošeavtta dohkálašvuhtii lea dehálaš ahte dutkanbarggus lea mearkkašupmi sidjiide geaidda dat guoská, ovdamearkka dihte skuvlii ja profešuvdnii (Hiim 2010). Mu dutkanprošeavttas lea mihttu ovdánahttit profešuvdnamáhtu.</p>
<p>Iskkadeamit dahkkojuvvojit systemáhtalaččat ja ovdánahttinvuogi mielde ovttas ohppiiguin ja bargoustibiiguin. Dát šaddá didákttalaš akšuvdnadutkanprošeakta mas lea fokus guovddáš didákttalaš hástalusat dihto fágasuorggis joatkkaskuvllas. <em type="bold">3.2.2 Dutkat iežas skuvllas </em></p>
<p>Deháleamos ágga manne mun válljen čađahit prošeavtta iežan skuvllas, lea go mii leat fágaossodagas áŋgiris ja máhttoresursa sámegielaoahpaheaddjit geat háliidit ovddidit sámegieloahpahusa ovttas ja ovttasbarggu bokte earáiguin. Dáinna vuoiŋŋain ja bargguin mii dáhkko lea vejolaš ovddidit olles sámegielossodaga, nu ahte fágalaš ovdáneapmi addá vuođu beroštupmái ja áŋgirvuhtii, sihke oahpaheddjiide ja ohppiide. Mu sávaldat lea ahte dát prošeakta movttiidahttá ja váikkuha ovdáneami skuvlabirrasis. Sáhttet čuožžilit vuostehágut go dutká iežas skuvllas. Go lea ieš okta oassi dan kultuvrras maid galgá iskat, ja dáinna lea 41 <span type="quote">“čalmmeheapme”</span> iešguđet beliide, mii sáhttá leat hástaleaddji. Bargohárjehus eará skuvllain addá munnje buohtastahttinvuođu maid ferten atnit diehtomielalaččat iežan dutkanrollas.</p>
<p>Dutkanproseassas lea dehálaš leat áicil ja kritihkalaš makkár iešguđet relašuvnnaide lihtoda , ja movt dat sáhttá váikkuhit bohtosa. Lea dehálaš dutkamis gieđahallat reflessiivvalaš miellaguottuin buot osiid čađaheamis. Ollašuhttet čađačuovgi čilgehusaid, analysametodaid ja dulkomiid, maiddái oažžut earáid lohkat čálalašmateriála, sihke bargoustibiid geat leat fárus dutkamis ja earáid geat leat olggobealde dutkama, dalle sáhttá boađus leat doallevaš. <em type="bold">3.2.3 Validitehta ja reliabilitehta </em></p>
<p>Validitehta ja reliabilitehta mearkkaša kvalitehta dutkanproseassas. Validitehta lea, go lea oktavuohta gaskkal metoda mii lea adnojuvvon ja das mii galgá gávdnojuvvot. Leago dutkan jáhkehahtti ja dohkálaš. Earuhuvvo maid siskkáldas ja olgguldas dohkálašvuođa. Siskkáldas dohkálašvuohta mielddisbuktá ahte sáhttit go mii dadjat sivas ja čuozahusas lea čanus.</p>
<p>Deháleamos lea ahte oahpaheaddjidutki reflektere kritihkalaččat daid molsašuvvamiid mat gávdnojit. Olgguldas dohkálašvuohta lea movt sáhttá oppastit gávdnosiid jovkui maid ii leat dutkan (Postholm 2011: 126-127).</p>
<p>Reliabilitehta mearkkaša ahte galgá leat luohtehatti. Luohtehahttivuohta lea dan birra ahte sáhttágo jáhkkit ahte oahpaheaddjidutki lea bargan buori barggu iskkademiin. Dat mearkkaša ahte oahpaheaddjidutki bargá vuđolaš barggu dáhtačoaggimis, registreremis ja čállimis, analyseremis dahje gávdnosiid ovdanbuktimis. Dat maid oahpaheaddjidutki sáhttá dahkat lea reflekteret makkár váttisvuođat sáhttet čuožžilit (Postholm 2011: 129).</p>
<p>Akšuvdnadutkan mielddisbuktá ahte oassálastit guhkit áigge akšuvdnadutkamis nu ahte oažžu máŋggadáfotvuođa. Mu dutkamis lea dehálaš ahte oahpaheaddjit geat leat mielde dutkamis, leat maid mielde dulkome dáhtaid ja bagadalli dahje dutki lea veahkkin iskamen dáhtaid. <em type="italic">Lesson </em></p>
<p><em type="italic">Study </em>-bargovuohki veahkeha oahpaheddjiid systematiseret ovttasbarggu, mii maid álkida ovttasbarggu ja analysa. <em type="bold">3.2.4 Etihkalaš hástalusat </em></p>
<p>Akšuvdnadutkan bohciidahttá etihkalaš hástalusaid olles dutkanproseassas. Hástalusat, čuolmmat dahje váttisvuođat mat bohciidit dutkkadettiin, leat dávjá ehtalaš bahkadas. Dewey ja Tufts (1932) oaivvildeaba ahte juohke gažaldat mii lea olbmuid ovttasdoaibmama birra, dain 42 lea ehtalaš oalli. Oahppanservvodagas lea etihkka ja morála skuvlla siskkáldas eallima birra, geahčastat oassálastimii ja mielváikkuheapmái, skuvlla fágalaš sisdollui, ja dan ektui ahte skuvlla lea servvodatinstitušuvdna (Postholm &amp; Steen-Olsen 2009). Akšuvdnadutkamis šaddá luodda váccidettiin, ja lea dehálaš váldit vuhtii etihkalaš čuozahusaid. Dat mii dáhpáhuvvá klássalanjas dat šaddá oainnusin gehččiide. Leat olu gažaldat mat fertejit jurddašuvvot mat gusket dasa ahte oahpaheaddjis lea jávohisvuođageatnegasvuohta, go klássalanjas leat olggobealde geahččit (Ulvik ja earát 2016: 31).</p>
<p>Mu rolla dán dutkanprošeavttas lea bagadallat <em type="italic">Lesson Study </em>-bargovuogi ja čállinoahpahusa mieloahpaheddjiide, ja leat dábálašoahpaheaddjin oahpahusas ja dutkin dutkanprošeavttas. Mu mielas lea lunddoleamos dilli dutkanprošeavttas go mu rolla lea seamma go eará oahpaheddjiid dutkkadettiin. Klássain, mat leat mielde dutkanprošeavttas, leat unnán oahppit. </p>
<p>Mun lean ožžon mieđáhusa oahpaheddjiin, ohppiin ja sin váhnemiin geat leat mielde dutkanprošeavttas. Buot filmmat ja eará dieđut sihkkojuvvojit maŋŋel go lean geargan dáinna dutkanprošeavttain. 43 <em type="bold">4. Dutkamuša čađaheapmi </em></p>
<p>Dutkan dáhpáhuvvá Sámi joatkkaskuvllas, fidnofágasuorggi sámegieloahpahusas. Leat guokte oahppijoavkku mielde dutkanprošeavttas. Oahppit vázzet duodje-, huksenteknihkka- ja industriijateknihkkaoahppoprográmmain, sii leat golmma iešguđet klássas muđui.</p>
<p>Sámegieloahpahusas leat huksenteknihkkaoahppoprográmma oahppit ovttas singuin, geain lea sámegiella 1(vuosttašgiella) ja sámegiella 2 (nubbingiellan). Oktiibuot gávcci oahppi klássas.</p>
<p>Guđas sis serve dutkanprošektii, sii leat aivve bártnit. Nuppi joavkkus leat duodje- ja industriijateknologiijaoahppoprográmma oahppit, sis lea buohkain sámegiella vuosttašgiellan.</p>
<p>Joavkkus leat golbma nieidda ja golbma bártni, buohkat serve dutkanprošektii. Fidnofága ohppiin lea sámegieloahpahus guokte diimmu vahkkui, mii dagaha ahte dát čállinproseassa manná guhkit áiggi badjel. Goappáge klássas leat njeallje akšuvnna, dutkandiimmu.</p>
<p>Dutkanprošeakta bistá guovvamánus miessemánnui, goappáge klássas lea njeallje vahkku čállinoahpahus, ja gaski bohtet eará doaimmat man dihte gahččá sámegieloahpahus eret muhtun vahkkuid. Dát lea dábálaš fidnofága sámegieloahpaheaddji oahpahusdilli, go leat dušše guokte duppaldiimmu vahkkui, jus juste dan beaivvi go lea sámegieloahpahus boahtá eará doaibma, de maŋiduvvo sámegieloahpahus eará, maŋit vahkkui. Sáhttet šaddat guhkes gaskka oahpahusain.</p>
<p>Mu akšuvdnadutkan álggii go ovdanbukten <em type="italic">Lesson Study </em>-bargovuogi birra oahpaheddjiide geat leat mielde prošeavttas. Ledjen ovdal jearran guovtti oahpaheaddjis searvat dán dutkanprošektii, ja ledjen sudnuide sádden čállosiid <em type="italic">Lesson Study </em>birra. Duogáš dása go juste sudnos jerren searvat prošektii, lea go mii bargat fidnofága sámegieloahpahusain. Mii oahpaheaddjit leat ovdal digaštallan olu čuolmmaid birra, mat mis leat leamaš guhkit áigge oahpahusas. Dat čuolmmat leat mus čađat leamaš jurdagis go álgen plánet dutkanprošeavtta. </p>
<p>Ovdanbuktimis čilgejin <em type="italic">Lesson Study </em>-bargovuogi ja duogáža, ja mii oahpaheaddjit digaštalaimet iežamet čuolmmaid oahpahusa ektui. Maŋŋel ovdanbuktima plánegođiimet oahpahusa fáttá, sisdoalu ja čađaheami, ja juogadeimmet doaimma oahpahusa ektui. </p>
<p><em type="italic">Lesson Study </em>galgá leat midjiide veahkkeneavvu bargoproseassas, mii veahkeha systemáhtalaččat bargat. Mu mieloahpaheaddjit dán dutkanprošeavttas leigga hui movttegat ja áŋgirat álgit bargat dáinna prošeavttain. Sudnos lei stuora dáhttu čađahit dán prošeavtta guovtti klássas. Skuvlajođiheaddjit leat positiivvalaččat go mii oahpaheaddjit dutkat ja čađahit dakkár dutkanprošeavttaid. Mii leat buot oahpaheaddjit skuvllas čađaheamen ovtta eará skuvlavuđot ovdánahttima mii gullá árvvoštallamii, ja mii manná máŋgga jagi badjel. Vuosttaš oassi <em type="italic">Lesson </em></p>
<p><em type="italic">Study </em>birrajođus leat golbma plánenguovllu: 1) Plánet čuolmma dahje fáttá. 2) Plánet 44 oahpahusdiimmuid / dutkandiimmuid. 3) Plánet dutkančuolmmaid ja áicama (Munthe 2015). </p>
<p>Akšuvdnadutkama plánenoasis deattuhuvvo bidjat gažaldaga iežas bargohárjehallamii ja dan dutkat. Gažaldagat mat leat vuođđun akšuvdnadutkama plánemis leat: 1) Maid áiggun ovdánahttit? 2) Manne ovdánahttit juste dán? 3) Movt galgá čađahit ovdánanproseassa? (Brekke &amp; Tiller 2013: 52-53). Diet áššit leat geaidnočujuheaddjit ja vuođđun min plánenbargui. Vuosttaš lávki oahpahusa plánemii, lei gávdnat fáttá oahpahussii. Mii ovttasráđiid oahppaplána vehkiin gávnnaheimmet ahte mii plánet ja čađahit oahpahusa bargoohcama, CV ja bargojearahallama fáttás. Dát válljejupmi lei dannego mis leat guhki áigge leamaš hástalusat motiveret ohppiid čállit čállosiid sámegillii, go sii eai oainne ávkki dakkár bargguin. Mii válljiimet juste bargoohcama, dannego sii galget dan oahpahusas oaidnit ávkki go leat nuppi jagi oahppit, maiddái dannego sii galget dán giđa čállit ohcama bargohárjehallamii.</p>
<p>Mii válljiimet bargat čállinstrategiijaiguin oahpahusas go dutkamat čájehit ahte go ovdánahttá ohppiid čállinstrategiijaid iešguđet osiin čállinproseassas, de dat addá ohppiide eanemus oahppanjuvssu čállinproseassas. Buorre vuohki lea bargat eksplisihta nu ahte ovdánahttá ávkkálaš čállinstrategiijaid mat ovddidit ohppiid čállinmáhtu. Čállinmáhttu ovdána dásis dássái, vuosttaš čállinoahpahusa rájes gitta dassái go oahppit galget máhttit čállit čállosiid main lea dihto hápmi ja sisdoallu (Kvithyld 2014). Mun atnen hui olu áiggi plánedettiin ohcat dieđuid ja dutkamušaid čállinoahpahusa birra mii buktá eanemus oahppanjussu ohppiide.</p>
<p>Oahpahus lea plánejuvvon gávcci diimmu goappáge jovkui, ja dat manná máŋggaid vahkkuid badjel goabbáge klássas. Leat guokte diimmu hávális oahpahus, ja dán guovtti diimmu gaskkas lea 10 minuhta boddu. Okta oahpahusdiibmu bistá 45 minuhta. Dát dutkanproseassa manná guhkitáiggi badjel. Buorre akšuvdnadutkan čađahuvvo guhkitáiggi badjel, ja mielddisbuktá ahte indiviidat ovdánahttet iskkadanmáhtu, ja ahte ásahuvvo iskkadan- ja reflekšuvdnaovttasbargu bargosearvevuođas (Hiim 2010).</p>
<p>Vahkku ovdal go álggaheimmet prošeavtta, dalle čilgiimet ohppiide prošeavtta birra ja sáddiimet dieđuid ohppiid mielde ruoktot váhnemiidda. Klássalanjas lea filbmejuvvon, muhto oahppit eai háliidan sin galgá filbmet. Mii šiehtaimet ahte lea dušše oahpaheaddji gii filbmejuvvo, muhto sin jienat gal gullojit filmmas. Ipada mii ceggiimet nu ahte filbme oahpaheaddji, muhtomin gal nubbi oahpaheaddji doalai filbmenrusttega go filbmejuvvui.</p>
<p>Vuosttašoahpahusa jođihan mun, ja mieloahpaheaddjit áicaba. Dán oahpahusas mii leat šiehtadan ahte mii áicat, movt dát bargovuohki váikkuha ohppiid motivašuvdnii. Mii doaibmá 45 bures ja movt fertet rievdadit, vai buorrána oahpahus motivašuvnna ektui. Oahpahusa ovdanbuktin čađahuvvo távvalis PowerPoint- digitálareaiddu bokte, ja seamma dokumeantta ožžot oahppit Teamsa bokte. Teams lea digitála gulahallan- ja bargoreaidu maid mii atnit joatkkaskuvllas. Teamsa bokte oahppit ožžot dieđuid ja oahpahusmateriálaid, ja sii sáhttet maid ieža dan bokte buktit dan maid čállet oahpahusas oahpaheaddjái.</p>
<p>Vuosttaš oahpahus álggahuvvo čilget maid oahppit galget dán prošeavttas bargat. Oahpahusa sisdoalus leat iešguđetlágán barggut, nugo oanehis čállinbihtát maiddá lea biddjon áigemearri, ságastallanbihtát, teaksta, oanehis filbma, rollastoahkan ja iešárvvoštallan. Mii álggahit jurddačállimiin mii lea oktagaslašbargu. Oahppit galget čállit buot maid jurddašit bargoohcama birra, eaige galgga beroštit riektačállimis. Go leat geargan čállimis, de galget ságastallat nuppiin fáttá birra. Boahtte lávki lea ahte buohkat čálistit juoidá fáttá birra lihppui, buohkat bidjet lihpu távvalii gitta. Dáin lihpuin mii ráhkadit jurddakártta, oahpaheaddji lohká jitnosit buot lihpuin cealkagiid fáttá birra, mii lea vuođđun oktasašságastallamii fáttá birra. Boahtte lávki lea gažaldat <span type="quote">“Man olu dieđuid sáhttá bargoaddi gávdnat du birra ovdal jearahallama?”</span>, dán bargobihtá galgaba guovttes ja guovttes ovttas digaštallat ja čállit. Dan maŋŋel galgá juohkehaš oktagaslaččat čállit iežas bargovásáhusaid, ja makkár fitnodagas lea bargan. Go strategiija lea ahte mii geahččat oanehisfilmma bargojearahallama birra, filmma vuođul galget oahppit fuomášit movt ii berre láhttet bargojearahallamis. Dalle galget guovttes ja guovttes ovttas lohkat artihkkala Aftenpostenis mii bagadallá movt galgá láhttet bargojearahallamis. Juohke joavkkus lea sierra oassi maid leat lohkan. Go leat lohkan osiid artihkkalis de galget earáide muitalit cavgilit movt lea vuogas láhttet bargojearahallamis. Lávki viidásit lea ahte oahppit galget čálistit álggos oktasaččat makkár buorit ja heajos iešvuođat sus leat ja de ovttas ságastallat dáid birra earáiguin. Viidásit mii bargat modeallateavsttaiguin ja strategiijaiguin mat ovddidit čállima, nugo ovttas čállit távvalis, evttohusat cealkkahábmemii, responsa nuppiin ohppiin ja oahpaheaddjis ja čállosa divodemiin. Loahpas lea rollastoahkan bargojearahallamis ja iešárvvoštallan olles proseassas. Oahpahusas mii deattuhit ovttasbarggu ja ságastallama.</p>
<p>Vygotsky oaivvildii ahte oahppan mii dáhpáhuvvá ovttasdoaibmamis lea dehálaš ovttaskas olbmui, go dat maid oahppá das ovdánahttá olbmo eanet, go veahkki maid son oažžu nuppis (Bråten ja earát 1996).</p>
<p>Maŋŋel oahpahusa mii oahpaheaddjit reflekteriimet, movt oahpahus orui manname ja makkár rievdadusat dárbbašuvvojit boahtte oahpahussii. Dan vuođul plánet ođđa oahpahusa ja áicamiid. Nu mii čađahit olles plánejuvvon oahpahusa dáinna klássain. Go leat geargan olles 46 oahpahusprošeavttain vuosttaš joavkkuin, de mii álgit ođastit oahpahusa áicamiid vuođul maid leat dahkan oahpahusas. Nuppiin klássain čađahit seamma ládje oahpahusa go ovddit klássain, muhto leat rievddadan oahpahusa sisdoalu iežamet áicamiid ja reflekšuvnnaid vuođul. Mii áicat maid nuppi joavkku oahpahusa, ja maŋŋel oahpahusa reflekteret doaimmai go min rievdadus ohppiid motivašuvnna ektui.</p>
<p>Dat maid mii rievdadeimmet nuppi joavkku oahpahussii lea PowerPointa mii galgá oahpahusas čájehuvvot ja mii stivre oahpahusa. Mii bijaimet unnit teavstta, ja lasihit jietnafiillaid, omd. oahppoplána mihtuid heivehit ja oanidit nu ahte ohppiide lea álkit ipmirdit sisdoalu. Bidjat oanehis áigemeari juohke bargui, omd logi minuhtta áigi lohkat ja vihtta minuhta áigi ságastallat jna. Mii heivehit strategiijaid vuohkkasit ortnetvurrui, konkretiseret oahppomateriála ja bargobihtáid. Rievdadit oahpaheaddji bargovuogi ja gulahallama oahpahusas, nu ahte oahpaheaddji galgá dihto vugiid mielde ohppiiguin gulahallat ja sin bagadallat. Ohppiid čohkkán organiserejuvvo eará ládje. Mii heivehit nu ahte oahppit leat eambbo mielde váikkuheamen iežaset oahppamii. <em type="bold">4.1 Materiála čohkken </em></p>
<p>Dáhtačohkken lea váldán gávcci oahpahusvahkku, ja čohkkejuvvui áicama, filbmema ja reflekšuvnnaid bokte. Eanas materiála leat oahpaheddjiid reflekšuvnnat ja digaštallamat oahpahusa birra.</p>
<p>Áican, video, logga ja jearahallan leat vuogit movt systemáhtalaččat čohkket materiálaid oahpahusdilálašvuođas (Brekke &amp; Tiller 2013: 54). Lean válljen áicama atnit iežan dutkanprošeavttas dannego dat heive bures <em type="italic">Lesson Study </em>-bargovuohkái ja akšuvdnadutkamii. </p>
<p>Mii oahpaheaddjit geat eat jođihan oahpahusa, áicáimet dilálašvuođa ja reflekteriimet maŋŋel oahpahusa áicamiid ektui. Oahpahus lea filbmejuvvon, oahppit eai háliidan ahte sii galget oidnot filmmas, gullo dušše sin jietna. Šiehtaimet nu ahte filbmejuvvui čađat oahpaheaddji ja távvala guvlui. 47</p>
<p><em type="italic">Tabealla 1: Oppalaš govva diehtogálduin, empiriijas, áiggis, akšuvnnain ja doaimmas. </em></p>
<p><em type="bold">Akšuvdna </em></p>
<p><em type="bold">Diehtogáldot </em></p>
<p><em type="bold">Viidodat / oassálastit </em></p>
<p><em type="bold">Áigi dieđuid čohkkemis </em></p>
<p><em type="bold">Plánen </em></p>
<p>Dutkama birra ja oahpahusplánen</p>
<p>Dutkanbeaivegirji</p>
<p>PowerPoint 3 oahpaheaddji ½ siidu 25.01.2018 15.02.2018</p>
<p><em type="bold">Vuosttaš </em></p>
<p>Dutkandiibmu</p>
<p>Reflekšuvdna</p>
<p>Rievdadus</p>
<p>Transkriberejuvvon oahpahusas ja oahpaheddjiid reflekšuvnnaid filbmen.</p>
<p>Dutkanbeaivegirji 3 oahpaheaddji 6 oahppi (huksenfága) ½ siiddu 05.02.2018 2 oahpahus-diimmu (90 min.)</p>
<p><em type="bold">Nubbi </em></p>
<p>Dutkandiibmu</p>
<p>Reflekšuvdna</p>
<p>Rievdadus</p>
<p>Transkriberejuvvon oahpahusas ja oahpaheddjiid reflekšuvnnaid filbmen.</p>
<p>Dutkanbeaivegirji 3 oahpaheaddji 6 oahppi (huksenfága) ½ siiddu 12.02.2018 2 oahpahus-diimmu</p>
<p><em type="bold">Goalmmát </em></p>
<p>Dutkandiibmu</p>
<p>Reflekšuvdna</p>
<p>Rievdadus</p>
<p>Transkriberejuvvon oahpahusas ja oahpaheddjiidreflekšuvnnaid filbmen.</p>
<p>Dutkanbeaivegirji 3 oahpaheaddji 6 oahppi (huksenfága) ½ siiddu 19.02.2018 2 oahpahus-diimmu</p>
<p><em type="bold">Njealját </em></p>
<p>Dutkandiibmu</p>
<p>Reflekšuvdna</p>
<p>Rievdadus</p>
<p>Transkriberejuvvon oahpahusas ja oahpaheddjiid reflekšuvnnaid filbmen.</p>
<p>Dutkanbeaivegirji 3 oahpaheaddji 6 oahppi (huksenfága) ½ siidu 26.02.2018 2 oahpahus-diimmu</p>
<p><em type="bold">Vuosttaš </em>(nuppi klássas) </p>
<p>Dutkandiibmu</p>
<p>Reflekšuvdna</p>
<p>Rievdadus</p>
<p>Transkriberejuvvon oahpahusas ja oahpaheddjiid reflekšuvnnaid filbmen.</p>
<p>Dutkanbeaivegirji 3 oahpaheaddji 6 oahppi (duodj- ja industriijateknologiija) ½ siidu 06.03.2018 2 oahpahus- diimmu</p>
<p><em type="bold">Nubbi </em></p>
<p>Transkriberejuvvon 3 oahpaheaddji 20.03.2018 48</p>
<p>Dutkandiibmu</p>
<p>Reflekšuvdna</p>
<p>Rievdadus oahpahusas ja oahpaheddjiid reflekšuvnnaid filbmen.</p>
<p>Dutkanbeaivegirji 6 oahppi ½ siidu 2 oahpahus- diimmu</p>
<p><em type="bold">Goalmmát </em></p>
<p>Dutkandiibmu</p>
<p>Reflekšuvdna</p>
<p>Rievdadus</p>
<p>Transkriberejuvvon oahpahusas ja oahpaheddjiid reflekšuvnnaid filbmen.</p>
<p>Dutkanbeaivegirji 3 oahpaheaddji 6 oahppi ½ siidu 10.03.2018 2 oahpahus- diimmu</p>
<p><em type="bold">Njealját </em></p>
<p>Dutkandiibmu</p>
<p>Reflekšuvdna</p>
<p>Rievdadus</p>
<p>Oahpahusas</p>
<p>Dutkanbeaivegirji 3 oahpaheaddji 6 oahppi ½ siidu 21.05.2018</p>
<p><em type="bold">Loahpalaš reflekšuvdna </em></p>
<p>Transkriberejuvvon oahpaheddjiid reflekšuvdna loahpalaš reflekšuvdna 3 oahpaheaddji 31.05.2018 <em type="bold">4.2 Áican </em></p>
<p>Go atná oassálasti áicama vuohkin, mielddisbuktá dat ahte dutki ferte ieš leat das dutkkadettiin.</p>
<p>Go dutki lea oassálasti áici de šaddá okta oassi dan birrasis mii dutkojuvvo, ja sin gean áicá sii dihtet mii dáhpáhuvvá. Dutki ferte čielggadit makkár rolla sus galgá leat oassálasti áicamis.</p>
<p>Oassálastti áican lea earenomáš ávkkálaš dutkat dáhpáhusaid ja proseassa mat mannet oanehis áiggi badjel ja mat geardduhuvvojit dávjá (Johannessen 2016).</p>
<p>Áici oassálasti mielddisbuktá go dutki sihke áicá ja ovdánahttá oktavuođa informánttaide. Dát lea dábálaš rolla akšuvdnadutkamis, gos dutki aktiivvalaččat ja rabasvuođain geahččala buoridit sosiála vuogádaga. Ollislaš oassálastti lea dakkár ahte dutkis lea juo ovdalaččas rolla dilálašvuođas, muhto dutkama ulbmil lea čiegus informánttaide. Dát ii leat dábálašvuohki akšuvdnadutkamis (Tiller 2004).</p>
<p>Áicamat dán dutkanprošeavttas leat <em type="italic">Lesson Study </em>-bargovuogi vuođul čađahuvvon, ja áicamat leat dan ektui movt bargovuogit ja fáttát motiverejit ohppiid sámegielačállimii. Goalmmát ja 49 mearkkašahtti oassi <em type="italic">Lesson Study </em>-bargovuogis lea plánet áicamiid. Oahpaheaddjit digaštallet masa berrejit leat áicilat (Munthe 2015). Oahpaheaddji <em type="italic">Lesson Study </em>-bargovuogis ii galgga leat oassálastti áici. Oahpaheaddji, gii ii oahpat, lea dušše áici. Sii eai galgga oahpahit, eaige seaguhit oahpahussii. <em type="italic">Lesson Study </em>-bargovuogis lea dehálaš ahte leat eanet čalmmit geat oidnet. </p>
<p>Japanis gohčodit su gii áicá, liige čalbmin oahpahusas (Munthe 2015).</p>
<p>Lea dehálaš earuhit áicama ja dulkoma. Áicannotáhtta galgá sisttisdoallat dan mii dáhpáhuvvá, čilget ohppiid láhttema. Dulkon lea go geahččala árvvoštallat manne dagai oahppi nu go dagai.</p>
<p>Go oahpaheaddjit áicet de lea dehálaš ahte čállet neutrála áicamiid (Munthe 2015).</p>
<p>Dokumenteret áicama filbmema bokte sáhttá dáhpáhuvvat ámmátlaččat dahje ahte áici filbme.</p>
<p>Filbmen sihkkarastá dokumentašuvnna sihke lihkadeami, gorutgiela ja hupmama, ja dokumentere áici ja informántta. Filbmen sáhttá hehttet oažžumis buot dieđuid informánta go dat sáhttá leat balddihahtti. Lea dehálaš láhčit dili nu ahte filbmen ii váldde nu stuora oasi dilálašvuođas (Johannessen 2016). <em type="bold">4.3 Reflekšuvdna </em></p>
<p>Reflekšuvdna sátni boahtá latiinnagielas ja mearkkaša <span type="quote">“jorgalahttit”</span> (flectio) <span type="quote">“ruovttoluotta”</span> (re). Dat mearkkaša ahte mii jurddašit ruovttoluotta dasa mii lea dáhpáhuvvan dahje daddjon</p>
<p>Akšuvdnadutkamis dáhpáhuvvá reflekšuvdna dego jorbodáhki lihkadeapmi. Oahpaheaddjit reflekterejit vásáhusat praktihkalaš doaimmain, ja ráhkadit plána movt sáhttá buoridit bargohárjehallama. Oasseplánat, heiveheapmi ja dáhtačoaggin suddet oktii proseassas gos čuolmmat sáhttet njulgejuvvot (Hiim 2010: 111). Reflekšuvdna iežas barggu ektui lea dárbbašlaš vuođđu ámmátlaš ovdáneapmái. Dat ámmátlaš ovdáneapmi sáhttá leat ovdáneapmi ámmátlašdoahpagiin ja doabamálliin iešguđet dásis, ovdalii go ovdáneapmi teoriijai ipmárdussystemaid ektui (Hiim 2010: 54).</p>
<p>Reflekšuvnnain dán dutkanprošeavttas reflekterejuvvo áššiid birra mat hástalit oahpaheddjiid oahpahusas, ja maid áššiid main oahpaheaddjit lihkostuvvet oahpahusas ohppiid motivašuvnna ektui. Reflekšuvnnat dáhpáhuvvet áicamiid ja vásáhusaid vuođul mat dáhpáhuvvet ja leat dáhpáhuvvan oahpahusas. Reflekšuvdna lea guovddáš bargovuohki oahpaheaddjidutkamis.</p>
<p><em type="italic">Lesson Study </em>-bargovuogis deattuhuvvo oahpaheddjiid digaštallan ja heiveheapmi vásáhusaid ektui (Munthe 2015: 33-34.) 50 <em type="bold">4.4 Transkriberen </em></p>
<p>Maŋŋel materiála čohkkema transkriberen filmmaid, mat leat filbmejuvvon oahpahusas ja oahpaheddjiid reflekšuvnnat maŋŋel oahpahusa. Transkriberen lea njálmmálaš ságastallama rievdadit čálalaš teakstan (Kvale 2015). Transkriberemis sáhttet leat máŋga hástalusa, dat sáhttá váldit issoras guhkes áiggi ja dehálaš diehtu sáhttá láhppot go manná filmmas tekstii (Markle ja earát 2011). Goitge oažžu earenomáš eaiggátvuođa ja fuomášumi dáhtamateriálii go lea transkriberen.</p>
<p>Gávdno okta vuođđonjuolggadus transkriberemii; čále válddálaš raportta das movt transkriberen lea dáhpáhuvvan (Kvale 2015).</p>
<p>Lea dárbbašlaš vurket báddemiid ja transkriberemiid nannosiid, ja sihkkut dáid go eai šat adnojuvvo. Muhtun dilálašvuođain lea dárbbašlaš čiehkat olbmuid identitehta, dáhpáhusaid ja olbmuid geat namuhuvvojit ja eará mainna álkit sáhttá dovdat olbmuid geaid birra lea sáhka (Kvale 2015). Mu transkriberemat čállojuvvojit sánis sátnái, válddán mielde buot sániid, maiddái sániid mat geardduhuvvojit ovtta cealkagis. Transkriberemis čálán čállingillii, jus sánit daddjojuvvojit suopmanii. <em type="bold">4.5 Analysa </em></p>
<p>Kvalitatiivvalaš dutkanmateriála analyseremis leat máŋga vuogi. Analysa mearkkaša ahte ovddiduvvo ipmárdus. Analyseren gieđahallá jierpmálaš hupmamiid ja doaimma, ja dan sáhttá gohčodit iskamiin ja stoahkamiin, refleksiiva doaibman mii galggašii váikkuhit dutkan materiála čoaggimii, čállimii ja maŋŋel analyseremii (Keskitalo 2017: 93). Mu vuordámušat bohtosiidda maid akšuvdnaproseassa ja dokumentašuvdna bokte leat: Go akšuvdnaoahppan lea stuora oassi akšuvdnadutkamis, de vuorddán ahte sáhtán oaidnit oahpaheddjiid ovdáneami oahppanproseassa gos lea mihttun ohppiid motiveret čállinoahpahusas. Guovddážis leat oahpaheddjiid reflekšuvnnat iežaset vásáhusain oahpahusdilálašvuođas, muhto maiddái áicamat oahpahusdilálašvuođas. Dokumentašuvdna lea ahte mun bádden oahpahusa ja oahpaheddjiid reflekšuvnnaid maŋŋel oahpahusa, maid transkriberen. Lassin lea duktabeaivegirji, maid čálán dađistaga dutkkadettiin oahpahusaid ja reflekšuvnnaid. Mus leat guokte materiálateavstta, dat maid lean transkriberen ja dutkanbeaivegirji dahje logga maid lean čállán dađistaga dutkanprošeavttas. Loggas čállojuvvo reflekšuvdna mii guoská doaimmaide klássalanjas. Olles proseassas leat mii golbma oahpaheaddji geat ovttas čađahit oahpahusa ja reflekteret rievdadusaid ja oahppama ektui, nu leat mii golmmas čoaggime dáhtáid oahpahusas. 51</p>
<p>Mieldutkiid váikkuhus lea guovddážis nugo mun ipmirdan akšuvdnadutkamis ja maid lean namuhan ovdal.</p>
<p>Oahpaheaddjidutki analysere čađat dutkanprošeavttas, ii leat doaibma mii álgá easka dalle go buot materiálat leat čállojuvvon. Ráhkadit dutkančuolmma, dáhtačoaggima ja analyserema leat doaimmat mat dáhpáhuvvet giehtalagaid dahje bálddalagaid. Analyseren mielddisbuktá ovddidit ipmárdusa. Oahpaheaddji čađat geahččala ipmirdit proseassaid mat dáhpáhuvvet klássalanjas, ja dat proseassat eai álgge de go lea geargan čohkkeme ja čállime materiálaid.</p>
<p>Analysat dáhpáhuvvet áicamiin go dilálašvuohta bargohárjehallamis válljejuvvo čálistuvvot, ja maid go dulkojuvvo dasttánaga go áicojuvvo ja dulkojumit mat čállojuvvojit dutkanbeaivegirjái. Ságastallamiin oahpaheaddjidutki geahččala ipmirdit mii daddjo, ipmárdusa ja oaivila mii ovddiduvvo ságastallamis. Dat ipmárdus váikkuha ságastallama. Dat mielddisbuktá ahte ođđa gažaldagat čuožžilit, ja eará gažaldagat eai leat mearkkašahtti, eaige ságastallojuvvo. Gaskaboddosaš analysat mat dáhpáhuvvet čađat váikkuhit dáhtačoaggimii, ja maid ahte oahpaheaddji dutki ovdánahttá iežas ipmárdusa (Postholm 2011: 101).</p>
<p>Mu analysabargu lea proseassa hermeneuhtalaš vuogi mielde gos mun gieđahalan dáhta máŋgga háve maŋŋel oahpahusa. Álggos transkriberen ja dat lea vuosttaš gieđahallan.</p>
<p>Materiálačállosiid gieđahalan nu ahte bijan kategoriijaide ja kodaid osiide mat gullet oktii, deskriptiiva vuogi mielde, mii mielddisbuktá ahte ahte kodet ja kategoriseret materiála (Postholm 2011: 104.) Mihtten materiálačállosiin dadjamušaid ja systematiseren fáttáide maid mun dulkon guovddážiin dutkančuolmma ektui ja dan ektui mii čilgejuvvo teoriijakapihttalis.</p>
<p>Struktuvra addá álggos ollislaš gova dáhtamateriálas. Dasto luvven dáhtamateriála, ja earuhan nu ahte čohkken dáid temáide maid vuođul analyseren ja čanan teoriijaide. De fas maŋŋel fas gieđahalan osiid boađusin ja oktiigeassun. Hermeneuhtalaš spirála mearkkaša ahte juohke oassi dutkojuvvo vai šaddá ipmárdus ollislaččat (Postholm 2011: 102.) Loahpas geahččalan tekstii oažžut oaivila ipmárdusa, dulkoma ja teorehtalaš perspektiivvaid bokte.</p>
<p>Kvalitatiiva dáhta, teaksta ii leat oktilis čálus. Analysa deháleamos mihttu lea oažžut vuogádaga, málle ja oaivila hivvodagas. Gávdnosiid málle mearkkaša ahte lea struktuvra mii dahká dan ahte proseassat ja fenomena sáhttet studerejuvvot, nu ahte lea oppalašvuohta ja ahte sáhttá gieđahallat. Oahpaheaddjidutkái mearkkaša ráhkadit ipmárdusa mii sáhttá rievdadit ja ovdánahttit práksisa. Seammás sáhttá materiála mas lea buorre oppalašvuohta leat ávkin 52 oahpaheaddjidutki oahpahusa dutkamii, nu ahte earát sáhttet oaidnit fenomena ja proseassaid mat leat dutkojuvvon. (Postholm 2011: 102). 53 <em type="bold">5. Dutkanbohtosiid analysa </em></p>
<p>Dán oasis áiggun ovdanbuktit iežan dutkanbohtosiid. Dat fátmmasta dutkanbeaivegirjji ja oahpahusdilálašvuođas ohppiid oainnuid, ja oahpaheddjiid reflekšuvnnaid. Bohtosiid ja suokkardemiid válljen ovdanbuktit seamma oasis, dannego mu mielas teaksta šaddá njuovžileabbo. Šaddet maid unnit geardduheamit, ja fáttáin šaddá buorre čanus. Dán dutkamušas lea mihttun oažžut ipmárdusa movt oahpaheaddjit ovttasbarget ja movt sii vásihit ovttasbarggu nu ahte ohppiin lea motivašuvdna sámegielačállinoahpahusas. Makkár hástalusat leat oahpaheddjiin oahpahusas, ja makkár bargovuogit motiverejit ohppiid sámegiela čállinoahpahusas.</p>
<p>Gávdnosiid ovdanbuvttán váldonjuolggaduslaččat sitáhtaid vehkiin oahpaheddjiid reflekšuvnnain, oahpahusdilálašvuođas ja dutkanbeaivegirjjis. Sitáhtain bohte ovdan informánttaid cealkámušat ja áicamiid dulkomat. Gohčodan oahpaheddjiid 1, 2 ja 3, gos lean ieš searvvis. Dán dagan vai šaddá buorre oppalašvuohta, anonymitehta ja lea álki oaidnit guđemuš dadjá maid. Oahppi gohčodan bustávain go lea sitáhtta, dutkanbeaivvegirjji vuođul gohčodan dušše oahppi. <em type="bold">5.1 Oahpaheddjiid vásáhusat ohppiid čállinmotivašuvnnas </em></p>
<p>Motivašuvdna čilgejuvvo dávjá jođihanfápmun mas sáhttá leat mearkkašupmi dasa movt mis lea oaidnu, áigumuš ja gillilvuohta bargui maid galgat doaimmahit. Motivašuvnna oaidná ohppiid válljejumiin ja árjjálašvuođas maid sii nagodit doaimmahit, ja maid movt sii nákcejit go deaivvadit bargguid mat leat hástaleaddjit (Skaalvik 2018: 138). Helander oaivvilda ahte čállingiella lea veahkkin seailluheamen sámegiela ovdáneami, muhto ain lea nu ahte soapmásiidda lea álkit čállit dárogillii, suomagillii dahje ruoŧagillii. Dat leage skuvllaid stuorámus hástalus sámegiela ektui (Helander 2017: 157).</p>
<p>Oahpaheaddjit vásihit dehálažžan oahpahusas fokuseret dan mas oahppit oidnet ávkki iežaset ovdáneapmái, maiddái heivehit ja čilget movt fáttát sáhttet leat sidjiide ávkkálaččat boahtte áigái. Sii reflekterejit movt heivehit fáttáid ja bargguid nu ahte motivašuvdna oahpahusas bissu.</p>
<p>Oahppit háliidit ahte fáttát galget leat nu lahka go vejolaš sin fidnosuorggi ja duohtadili.</p>
<p>Oahpaheaddjit leat vásihan ahte oahppit eai oainne ávkki sámegieloahpahusas, ovdamearkka dihte girjjálašvuođas eai oainne ávkki iežaset boahtteáigái. Dánnego sii oaivvildit ahte eai boađe dárbbašit dan máhtu maid girjjálašvuohta addá sidjiide. Dat buktá ohppiide vuostemiela 54 oahpahussii, go galget bargat dakkár bargguid main eai oainne ávkki. Dávjá leat ohppiin gažaldagat ahte manne sii galget lohkat novealla, romána dahje čállit guorahallama. Gávdnojit unnán sámegillii čállon fáttáid birra mat leat relevánta dáid ohppiid dássái ja beroštupmái, dan ektui mat dárogielfágas gávdnojit. Gávdnojit earenoamáš unnán sámegillii čállojuvvon fáttát main bártnit beroštit ja mat heivejit oahpahussii. Danne lea hástalus válljet ohppiide oahpponeavvuid mat sáhttet beroštumi bokte ohppiid movttiidahttit lohkat.</p>
<p>Sámegielaoahpaheaddjit fertejit garrasit bargat ja ráhkadit ieža olu oahpponeavvuid maid atnet oahpahusas. Manná olu áigi ráhkadit oahpponeavvuid, resurssaid ja áiggi dihte ii šatta dáin seamma kvalitehta go oahpponeavvuin mat leat ráhkaduvvon lágádusain. Keskitalo deattuha ahte sámegiela oahpahus ja oahppama dorvvasteapmái gáibida oahpahuslágidemiide áiggi, ja geahpideami eará skuvladoaimmain (Keskitalo 2017: 202.)</p>
<p>Oahpaheaddjit váillahit buriid oahpponeavvuid sámegieloahpahussii, main leat buorit ovdamearkkat. Okta oahpaheaddji deattuha ahte oahpponeavvut berrejit leat heivehuvvon ohppiide: <em type="italic">“Diet girjjit mat mis leat, dat leat áigonin áigá ráhkaduvvon. Ja mii áin geavahit daid! </em></p>
<p><em type="italic">Jurddaš dan! Dat ii leat dat ahte dat leat nu heajut, muhto eai leat dán áigásaš.” (Oahpaheaddji 1, 31.05.2018) </em></p>
<p>Nubbi oahpaheaddji lasiha vel ahte oahpponeavvu berre heivehuvvon ohppiid áigái, duogážii ja kultuvrii: <em type="italic"><span type="quote">“ Nu áiggi! Ja dan masá nuorat leat hárjánan, ná muđui.”</span>(Oahpaheaddji 2, 31.05.2018) </em></p>
<p>Sámegielfágii eai leat ráhkaduvvon oahpponeavvut mat leat heivehuvvon fidnofága ohppiide, ja dat dagaha ahte oahpaheddjiide lea hástalus movttiidahttit ohppiid sámegieloahpahusas.</p>
<p>Oahpaheddjiid mielas lea dehálaš ahte oahpponeavvut leat heivehuvvon ohppiid duogáža ja beroštumiid ektui. Otná mánát ja nuorat leat hárjánan ođđaáigagaš teknologiijai, mii dagaha ahte oahppit ohcalit oahpponeavvuid dán hámis. Dárogielfágas gávdnojit juohkelágan oahpponeavvut mat leat heivehuvvon fidnofágaohppiide, sihke girjjit ja neahttabuktagat maid oahppit atnet dárogieloahpahusas. Dat dagaha ohppiide vuostehágu sámegieloahpahussii, ja dan vásihit oahpaheaddjit sámegiela oahpahusas.</p>
<p>Okta oahpaheaddji dadjá ná vásihan ohppiid sámegieloahpahusas: 55 <em type="italic"><span type="quote">“Manin mii galgat sámegiela oahppat?Agálašgažaldat. Manin mii dáid galgat bargat, dáid bargguid?”</span>(Oahpaheaddji 1, 31.05.2018) </em></p>
<p>Sámegiella lea oktagasfága gos oahppit galget earret eará oahppat suorgái gullevaš doahpagiid.</p>
<p>Fidnofága oahppoprográmmat huksenfágas ja teknologiijas oahpahuvvojit eanas dárogillii, dannego eai gávdno girjjit sámegillii ja eanas fágaoahpaheaddjit leat dárogielagat. Dat váikkuha ohppiid bargovásáhusaid gillii, makkár gillii sii hárjánit atnit doahpagiid mat leat anolaččat sin fitnus. Linkola ja Keskitalo (2015) oaivvildeaba ahte sámegiela nannen ii leat ovttaskas sámeoahpaheaddji ovddasvástádus, muhto dat galgá leat olles skuvlla searvedoaibma. Go sámegiella oidno skuvllas, de dat doarju sámegiela geavaheami ja nanne giela árvvu. Dan doarju maid Helander go deattuha mađi eanet sámegiela teavsttat leat oidnosis, dáđi buorebut oahppat lohkat, ja mađi eambbo čállit dáđi buorebut máhttit dan (Helander 2017: 158.)</p>
<p>Outakoski lohka dađi eambbo olbmot skuvllas eai hálddaš sámegiela, dađi eanet dat ráddje sámegielat čálamáhtolaš konteavsttaid ja sisdoalu dan skuvllas (Outakoski 2015: 46). Vaikko lea sámeskuvla, guovddáš sámebáikkis de goitge šaddá fágagiellan dárogiella. Keskitalo oaivvilda ahte gielalaš beliid vuhtiiváldin sámi skuvlakonteavsttas leat dehálaččat, iige dat deattuhuvvo nohka oppalaš pedagogalaš ságastallamis (Keskitalo 2017: 203). Skuvllaid diđolaš giellapolitihkka lea guovddáš oassi sámegiela dili nannemis, ja váldooaidnu ferte leat ahte sámegiella lea seamma árvvus go váldogiella. Maiddái ahte sámegiella adnojuvvo resursan buot ohppiide, ja sámegiela geavaheapmi almmolaš arenain vásihuvvo positiivvalažžan (Linkola &amp;</p>
<p>Kesikitalo 2015).</p>
<p>Oahpaheaddjit vásihit ahte ohppiid mielas ii leat árvu sámegielas sidjiide, dannego oahppit eai dárbbaš sámegiela iežaset fidnuoahpahallamis eaige bargodilis, go buot lea dárogillii. Okta oahpaheaddjin muitala ahte ohppiin lea vuosteháhku atnit doahpagiid mat gullet sin fidnosuorgái, go eai oainne dáid ávkkálažžan: <em type="italic"><span type="quote">“Mun dovden dalle oahpahusas ahte dat barge gal, muhto lei veahá vuosteháhku go galge dáid doahpagiid atnit. Go lohket ahte eai sii leat oahppan daid. Dat šaddá dego guovttesuorat oahppan, mii bágget sámegielfágas oahppat, muhto go mannet dohko dan praktihkalaš oahppamii doppe ii leat dat seamma gáibádus. Dat čuohcá min sámegieloahpahussii, dat čuohcá midjiide oahpaheddjiide dáinna lágiin ahte lea vuosteháhku. Mii eat gille, mii eat máhte, mii eat leat oahppan ja mii eat geavat dieid sániid.”</span> (Oahpaheaddji 2, 31.05.2018) </em>56 </p>
<p>Nubbi oahpaheaddji deattuha ahte go eai ane doahpagiid praktihkalaš dilis de dat ii motivere oahppat dáid : <em type="italic"><span type="quote">“ Šaddá hui olu negatiiva fokus daidda sániide, go eai beasa atnit dáid doppe gos sis livččii eanemus motivašuvdna.”</span> (Oahpaheaddji 3, 31.05.2018 ) </em></p>
<p>Oahpaheaddjit vásihit olu sámegieldoahpagiid fidnofágasuorggis amasin, dannego eai ane dáid beaivválaš gielas. Go oahppit eai leat vásihan dáid doahpagiid barggadettiin, de leat dat apmasat sidjiide, lea váttis dáid muitit ja máhttit atnit humadettiin. Go oahppit leat praktihkalaš bargguin mat gusket sin fidnosuorgái de sii eanas ožžot bagadallama dárogillii, dannego sin bagadallit leat dárogielagat ja oahpponeavvut leat dárogillii. Ođđa sánit darvánit johtileappot go dáid beassá čállit ja lohkat, ja dása sáhtte maid váikkuhit oahpponeavvut. Nubbi ášši vel ahte čállinmáhtu dárbu ii leat leamaš nu čielga ášši sámiid gaskkas, ja dasa ii leat oidnon nu stuora dárbu (Helander 2017: 150). Lund muitala ahte Sámi joatkkaskuvllas lea leamaš ovdánahttinbargu 1989 rájes golmma jahkái, gos ulbmil lei ráhkadit oahpponeavvuid fidnofágaide, dáinna eai ollen guhkás ovdánahttináigodagas, muhto leat ráhkaduvvon mekánalaš fágaid terminologiija sámegillii (Solbakk 1997: 187). Dan maŋŋel eai leat boahtán máŋga oahpponeavvu sámegillii mekánalaš- ja huksenfágasurggiide.</p>
<p>Joatkkaskuvlla jahkeraporttas gal deattuhuvvo ahte njálmmálaš giella prográmmafágain lea sámegiella ovttas dárogielain ja eŋgelasgielain, danne vai oahppit oahpásnuvvet fágagillii.</p>
<p>Čálalaš giella ii namuhuvvo. Ipmirdan dat mearkkaša dan ahte sáhttá hupmat sámegiela prográmmafágain, muhto fágadoahpagiid ferte hárjánit atnit dárogillii ja eŋgelasgillii.</p>
<p>Sámegiela oahppoplána gelbbolašvuođamihttomearrin njálmmálaš gulahallamis ja čálalaš gulahallamis deattuhuvvo ahte galgá atnit fágaterminologiija: <em type="italic"><span type="quote">“- Geavahit fágamáhtu ja fágaterminologiija iežas oahppoprográmmas ságastallamiin, digaštallamiin ja ovdanbuktimiin skuvlla, servodaga ja bargoeallima birra. - Čállit teavsttaid main temá ja fágaterminologiija lea heivehuvvon iežas oahppoprográmmii iešguđetlágan ovdamearkateavsttaid minstara mielde”</span>(Utdanningsdirektoratet 2013). </em></p>
<p>Vásáhus lea ahte fágadoahpagat sámegillii leat ohppiide huksenfágas ja teknologiijafágas váddásat go sii eai leat hárjánan dáid gullat ja atnit barggadettiin. Lea hástalus fágadoahpagiid atnit ságastallamiin ja digaštallamiin sámegielfágas. Oahpaheaddjit vuhttet huksenfága- ja teknologiijaohppiin ahte sii eai čále sámegillii prográmmafágas. Duodjeohppiin gal vuhtto ahte sii atnet prográmmafágain sámegieldoahpagiid njálmmálaš gielas ja maiddái čálalaččat. Dat 57 leage lunddolaš go duodji lea sámi árbevirolaš doaibma, duodjái gávdnojit sámegillii oahpponeavvut ja buot oahpaheaddjit leat sámegielagat.</p>
<p>Sámegiella rievdá olles áigge, go lea anus. Servvodaga ovdáneapmi ja ealáhusat leat guovddáš váikkuheaddjit giellarievdamii. Ođđa buktagiid, veahkkeneavvuid ja doaimmaid mielde bohtet ođđa sánit gillii. Helander deattuha ahte skuvllas lea earenoamáš ovddasvástádus duddjot buori gielalašvuođu ođđa servvodaga geavaheame váste. Oahpahus ja skuvlla giellageavaheapmi váikkuhit maid sámegiella rievdanprosessii. Lea positiiva ášši go háliidit giellarievdama, ovdamearkka dihte ođđa sániid oahppan ja dáid oahppat atnit. Negatiiva rievdamiin lea sáhka dakkár rievdamiin mat hehttejit gulahallama, nugo giellaoahpalaš rievdamat.</p>
<p>Gielladiđolašvuohta oppalaččat ja earenomážit skuvllas giellaoahpahusas, váikkuha sihke positiiva rievdamiidda ja negatiivvalaš rievdamiid eastada (Helander 2017: 153-156).</p>
<p>Máná sosiokultuvrralaš vásáhusat ja muosáhusat leat dehálaččat doabaovdánahttimii.</p>
<p>Beaivválaš doahpagat, maid gohčoduvvon spontána doahpagat, ovdánit beaivválaččat sosiála vásáhusain dábálaš dilálašvuođain. Vygotskyi (2001) gohčoda fágalaš doahpagiid diđolaš doahpagiin dáid systematihka dihte. Leat guovttelágan doahpagat mat bohtet oktii ja váikkuhit nubbi nuppi goabbat guvlui ovdáneamis, beaivválaš doahpagat vuođđudit fágalaš doahpagiid (Vygotskij 2001: 137).</p>
<p>Fidnofága ohppiide lea álkit ipmirdit ja máhttit atnit doahpagiid mat gullet sin fágii, go sii dovdet iežaset fitnu ja sis leat vásáhusat doppe. Min ohppiid spontána doahpagat leat ovdánan sámegillii, dannego sis lea eatnigiella sámegiella ja leat maid vázzán sámegielat vuođđoskuvlla.</p>
<p>Fágagiella sámi joatkkaskuvllas lea dáin fidnofágain eanas dárogillii. Min ohppiide lea riggodat muhto sáhttá maid šaddat duppal hástalus oahpahusas go manná máŋgga gillii dávjá, sii fertejit atnit olu liigenávccaid oahpahusas. Dat sáhttá maid dagahit ahte ohppiin ii leat motivašuvdna fágas go šaddet bidjat nu olu návccaid giellaipmárdussii. Lea riggodat go oahppit ohppet máŋgga gillii muhto dat ii galggaše hehttet sámegiela ovdáneami. Keskitalo oaivvilda ahte oahppobálggis mánáidgárddis allaoahpahussii galggašii leat sámegillii (Keskitalo 2017: 202.)</p>
<p>Helander deattuha ahte skuvlagiella lea máŋgga ládje earálágán go njálmmálaš giella, ja čavga láktadasa čállingillii. Son maid dadjá ahte skuvlafága repertoára viiddideapmái váikkuhit skuvlagiela tearpmat ja ovdanbuktinvuogit. Čállingiela bokte olmmoš viiddida giellarepertoára ja deaivida olu sániid maid ii ane beaivválašgielas. Go bargá skuvlafágaiguin de oahppá ja hárjána maid atnit abstrákta áššiid čilgemii ja guorahallamii. Buori skuvlagiellamáhtu 58 ovdáneapmái leat vuosttažettiin skuvlagirjjit ja eará girjjálašvuođa lohkan ja klássalanja giellabiras dehálaččat. Nu ahte giellamáhttu ii šatta dušše passiiva giellamáhttun, de lea dehálaš ahte aktiivvalaččat hárjánit atnit skuvlagiela sihke njálmmálaččat ja čálalaččat (Helander 2017: 113).</p>
<p>Oahpahusas oahpaheaddjit ja oahppit digaštallet manne čállit sámegillii ohcamuša bargosajiide.</p>
<p>Oahpaheaddji ákkastallá ahte sáhttá leat ovdamunni oažžut barggu go čállá ohcamuša sámegillii. Okta ohppiin imaštallá manne galgá čállit bargoohcama sámegillii, ja oaidná ahte ii sus leat dárbu čájehit ahte son máhttá čállit ohcamuša sámegillii. <em type="italic"><span type="quote">“Eat mii jur duođas gal galgga čállit søknada sámegillii? ”</span> (Oahppi a, 06.03.2018) <span type="quote">“ In mun goit dárbbaš sidjiide beviset ahte mun máhtán sámegiela, jus mus leat skuvlabáhpirat dása.”</span> (Oahppi a, 06.03.2018) </em></p>
<p>Dás ipmirduvvo ahte oahppi mielas lea doarvái ahte son máhttá hupmat sámegiela, iige de dárbbaš čájehit ahte máhttá čállit sámegillii. Sáhttá leat hástalus čállit sámegillii go ii leat hárjána oaidnit ja gullat giela, ja giella ii vásihuvvo lunddolažžan. Go oahppi čállá dušše sámegieloahpahusas, de ii oainne das makkárge ávkki iežas boahttevaš eallimis. Outakoski oaivvilda ahte negatiiva oaidnu čálamáhtu ektui sihke skuvllas ja ruovttus váikkuhit ahte sámegiella dávjá ipmirduvvo giellan man lea deháleamos máhttit njálmmálaččat iige čálalaččat (Outakoski 2015: 53). Helander deattuha ahte skuvlagiella mii bissu beaivválaš hupmangiela dásis hehtte giela ovdáneami ja ohppiid skuvlafága ovdáneami. Skuvlagiella ferte doarjut dakkár giellageavahusa mainna skuvlafágat čilgejuvvojit ja oahpahuvvojit čálalaš oahppomateriálain. Skuvlafágaid nannemis ja ovdánahttimis lea gielas hui guovddáš sadji (Helander 2017: 117, 119).</p>
<p>Oahppit galge čállit bargoohcama sámegillii iežaset fidnosuorggi bargguide ja galget čađahit bargojearahallanrollastoahkama sámegillii. Oahppit leat lohkan neahtas dárogillii evttohusaid movt sáhttá láhttet bargojearahallamis ovdalgo galget čađahit rollastoahkama. Muhtun oahppi lei eahpesihkar makkár gillii galgá hupmat, ja jearrá oahpaheaddjis sihkkarastin dihte ahte galget go sii sámegiela hupmat. Dat mii dahká oahppi eahpesihkarin lea go buot maid sii leat atnán veahkkin máhtu háhkamii lea dárogillii, ja de orru lunddolaš hupmat dárogiela. Áicamis registrerejuvvui ahte oahppit imaštalle go galge čállit sámegillii go sidjiide ii leat dat ávkkálaš: <em type="italic"><span type="quote">“ Okta oahppi dadjá maid ahte lea ártet čállit sámegillii dál, dannego in boađe goassege čállit sámegillii. Eai leat nu máŋga fitnodaga mat ipmirdit sámegiela.”</span> (Dutkanbeavdegirji 06.03.2018) </em>59 <em type="italic">“Okta eará oahppi hoahká ahte galggašii beassat čállit dárogillii, go juo lea čállán ovdal dárogillii. De lea das ávki sutnje nu ahte sáhttá sáddet bargobáikkiide.“ (Dutkanbeavdegirji 06.03.2018) </em></p>
<p>Ipmirduvvo ahte ohppiin lea ipmárdus ahte eai boađe dárbbašit čállit bargoohcama sámegillii go sin fidnosuorggis eai gávdno nu galle ásahusa mat hálddašit sámegiela. Muhto orru maid ahte sidjiide ii leat lunddolaš hupmat sámegiela, go lea sáhka sin suorggi birra. Oahppit leat lohkan dieđuid dárogillii, mii maid sáhttá dagahit ahte livččii álkit hupmat dárogiela. Dárogiella vuoitá sámegieloahpahusas vaikko oahpahus lea sámegillii. Dása váikkuhit oahpponeavvut ja maiddái servvodat muđui. Dán maid doarju Lund (2007) go lohká váilevaš oahpponeavvuid leat joatkkaskuvllas fidnofágain. Linkola ja Keskitalo (2015) lohkaba ahte joatkkaskuvllas leat eanaš oahppomateriálat dárogillii. Go atnet dárogielat oahppomateriálaid sámeskuvllain, de šaddet sámegielat fágatearpmat ohppiide amasin. Oahppit vásihit ahte sámegillii čállin gáibida liigenávccaid. Oahppit eai čálligoađe sámegillii, vaikko máhttet giela bures njálmmálaččat. Go sii eai dovdda oadjebassan sámegiela riektačállimis sáhttá lasihit dárogiela geavaheami (Linkola &amp; Kesikitalo 2015: 17).</p>
<p>Bargobihtá dahje čállinbarggu ulbmil lea dehálaš ohppiid motivašuvdnii, oahpaheaddjit vásihit ahte dat sáhttá leat hui mearrideaddji ohppiid motivašuvnna ektui. Oahppit háliidit diehtit ulbmila bargguin, dannego sii háliidit ahte bargu galgá leat ávkkálaš iežaset oahppamii.</p>
<p>Oahpaheaddjit leat oahpahusplánemis válljen fáttá mii galgá leat ohppiide ávkkálaš boahttevaš bargoeallimii. Huksenfágaoahppit galget čállit bargoohcama prošeaktajođiheaddjibargui snihkkárásahusas. Oahppit eai leat goitge duhtavaččat bargobihtá válljemiin. Sii eai oainne bargobihtá relevántan iežas beroštupmái. Sii háliidit čállit ohcamuša snihkkárbargui go oidnet das lea eambbo relevánsa sidjiide, go prošeaktajođiheaddjibargoohcamis. Áicamis registrerejuvvo ahte okta oahppi kommentere ahte čállinproseassa ii leat relevánta su dárbbuide áiggi dáfus: <em type="italic"><span type="quote">“Dát oahpahus bođi heittogis áigge, livččii galgan boahtit ovdal go galggaimet čállit práksisohcama.”</span>(Dutkanbeaivegirji 06.03.18) </em></p>
<p>Ipmirduvvo ohppiin ahte sii háliidit bargat dan mii lea ávkkálaš sidjiide iežaset válljejuvvon fitnu ektui, ja sii galget albmailmmis beassat sáddet dán ohcamuša bargoaddái. Danne livčče oahpaheaddjit galgan plánet ovdagihtii áiggi, goas dát fáddá čađahuvvo ja maiddái váldit ohppiid mielde plánet barggu sisdoalu. Dakkár bargguid berrejit oahpaheaddjit ovttas digaštallat, mearridit dihto áiggi goas galgá čađahuvvot, ja dan lasihit skuvlla báikkálaš 60 oahppoplánaide. Dalle šaddá bargu relevánta ohppiide nu movt sii sávvet, mii maid dagaha ahte ohppiin lea motivašuvdna atnit návccaid oahppanproseassas.</p>
<p>Giella lea dehálaš gulahallamis ja oahppanproseassas. Vygotsky (2001) oaivvilda ahte giella lea dehálaš fáktor jurddašeapmái ja oahppamii. Giella lea gaskaoapmi man vehkiin ovdanbuktá fuomášumiid ja divvu gažaldagaid, hábme doahpagiid ja kategoriijaid, ja maid gaskaoapmi ovddidit oktasašvuođa. Gávdnosat čujuhit dan guvlui ahte sámegillii oahpahus lea dárbbašlaš earenomážit prográmmafágain nu ahte ohppiin lea motivašuvdna sámegiela čállinoahpahussii.</p>
<p>Oahpaheaddjit berrejit hukset lagasvuođa oahppoávdnasii dainna lágiin ahte deattuhit dan mii lea ávkkálaš oahppái. Go sámegiella gullo ja oidno de dat movttiidahttá ohppiid iešguđetlágan giellamáhtuin oahpahallagoahtit ja geavahišgoahtit sámegiela (Linkola &amp; Kesikitalo 2015: 21).</p>
<p>Fidnofága oahppit leat válljen fidnosuorggi iežaset beroštumi vuođul, dan vuođul berre maid sámegieloahpaheaddji hukset čállinoahpahusa. Fidnofágaohppiin lea mihttun iežaset fidnosuorgi ja dasa ávkkálaš doaimmat. Go olbmos lea siskkáldasat motivašuvdna de lea doaibma iešalddis mihttun (Lillejord 2013: 134.) Mun ipmirdan dainna lágiin ahte go oahppi oaidná doaimma ávkkálažžan iežas mihttui de sus lea siskkáldasat motivašuvdna oahppat.</p>
<p>Oahppit geain váldonjuolggaduslaččat lea motivašuvdna oahppat iežaset beroštumi ja áŋgiruššama vuođul, sis lea maid álgomokta bargat ja sin ii dárbbaš čađat motiveret oahpahusas (Lillejord 2013: 137). Sámegiela oahpaheaddjit vásihit ahte sámegiela árvvu dihte servvodagas ja prográmmafágain skuvllas, de šaddet hui garrasit bargat vai motiverejit ohppiid sámegiela čállinoahpahusas. Oahpaheddjiid reflekšuvnnain boahtá ovdan ahte oahpaheaddjit leat áŋgirat gávdnat oahpahusvugiid mat loktejit ohppiid motivašuvnna oahpahusas. Sii iešguđet ládje geahččalit heivehit oahpahusa nu ahte oahppit oidnet dás ávkki iežaset fidnosuorgái.</p>
<p>Sosiokultuvrralaš perspektiivvas motivašuvdnii deattuhuvvo mearkkašupmi dasa ahte diktit nuoraid oaččut vejolašvuođa bidjat mihtuid ja čoavdit bargobihtáid mat heivejit sin kultuvrralaš duogážii (Lillejord 2013: 159).</p>
<p>Duktan čájeha ahte fidnogeaidnu gos sisdoallu oktasašfágain deaivá máhttodárbbu virggiin, ja lea ovttaidahtton bargguin mat leat čadnon vásihuvvon praktihkalaš hástalusaide, lea ohppiid ja oahpaheddjiid mielas positiivvalaš. Dakkár vuohki addá ohppiide motivašuvnna ja mielddisbuktá ahte nanne máhttoovdáneami suorggis ja oktasašfágain (Postholm &amp; Tiller 2014: 197-198). Ohppiid vásáhusat praktihkalaš bargguin mat gullet fidnosuorgái ja hárjehallamii leat dávjá dárogillii. Danne sii eai oainne ávkkálažžan sámegieloahpahusa ja sis ii leat 61 motivašuvdna sámegielčállinoahpahusas. Olu fidnofágalaš oahppoprográmma ohppiin ii leat motivašuvdna oktasašfágain. Fidnogeaidnu oktasašfágain lea dehálaš váikkuhus ohppiid motivašuvdnii, vái oahpahus lea relevánta ohppiide ja hehtte nu oahppit eai luoba skuvllas.</p>
<p>Gávdno unnán dutkamuš fidnogeainnu birra oktasašfágain ja movt fidnogeaidnu doaimmahuvvo (Postholm &amp; Tiller 2014: 178). Váilevaš relevánsa oktasašfágain lea stuora váttisvuohtan, ja sámi fidnofágaohppiide váikkuha vel váilevaš oahpahus sámegillii prográmmafágain. Mii oažžut motivašuvnna das mii árvvusadnojuvvot dan kultuvrras mas mii leat oassin (Imsen 2014: 296). Go oahppit dovdet ahte sámegiella ii árvvusadnojuvvo fidnofágasurggiin, de ii leat sis motivašuvdna sámegieloahpahusas. Muhtomin leat gáibádusat min birrasis dahje siskkáldasbággejupmi mii doalvu. Sáhttá leat váttis čilget manne mii dahkat doaimmaid, ovdamearkka dihte oahpahusas, doaimmain ii leat makkárge áigumuš, dakkár doaimmain lea amotivašuvdna. Dat lea golmmajuohku Deci ja Ryana iešmearridanteoriijas (Skaalvik 2018: 151).</p>
<p>Lea servvodat, ruoktu, skuvla ja oahpaheaddjit geat nannejit oahppái dovddu das mii árvvusadnojuvvon sin birrasis. Dutkit leat maŋemus áiggiid beroštan das, makkár signálaid skuvla, oahpaheaddji, ja maid váhnemat sáddejit ohppiide mii lea dehálaš. Skuvla sádde ohppiide signálaid iešguđet ládje, dat maid oahpaheaddjit deattuhit oahpahusas, oktasaš árvvoštallan olles skuvllas ja skuvlla systema. Dat signála maid skuvla sádde ohppiide mii lea dehálaš ja mas lea árvu, sáhttá gohčoduvvot skuvlla oahppoklimán (Skaalvik 2018: 185).</p>
<p>Eanas oahppit geat leat mielde mu dutkanprošeavttas leat bártnit. Kristine Nystad (2000) dutkamis Guovdageainnu bártniid birra geat eai váldde oahpu, boahtá ovdan ahte bártni váldet oahpu muhto oahppu lea eambbo praktihkalaš go teorehtalaš. Nieiddat váldet eambbo teorehtalaš oahpu (Nystad 2003). Odne mii diehtit olu sohkabeliid oahppanjuvssu ja bártniid skuvladilálašvuođa birra, muhto mii diehtit unnán mii dáhpáhuvvá siskkáldasat skuvllas.</p>
<p>Makkár pedagogalaš vuogit váikkuhit nieiddaid ja bártniid oahppanjuvsso, dan birra mii eat dieđe nu olu earretgo go ahte leat stuora erohusat skuvllaid ja klássaid siskkobealde go geahččá nieiddaid ja bártniid fágalaš olahusaid (Aasen &amp; Vigmostad 2014). Lea bures dokumenterejuvvon ahte bártnit gaskamearálaččat jokset heajut skuvlaolahusaid ja bohtosiid go nieiddat (Bakken ja earát 2008). Dutkojuvvo olu dán birra, muhto lea váttis buktit boađusjurdaga. Soapmásat leat maid geažuhan ahte ovttaskas oahpahusvuogit skuvllas dagahit ahte bártnit olahit heajubut bohtosiid (Bakken ja earát 2008). Kristine Nystad (2003) dutkamis boahtá ovdan ahte skuvlla vuordámušat ja árvvut leat vuostálagaid árvvuiguin maid bártnit 62 deaividit iežaset birrasis. Maskuliidnavuohta vurdo bártniin báikkálaš birrasis, mii heive hejot skuvlla gáibádusaide. Gávdnojit dutkamat olgoriikkain mat geažuhit skuvlla femininalašvuođa dagahit ahte bártniin leat heajut joksosat skuvllas, muhto dasa lea unnán doarjja (Bakken ja earát 2008). KAL- prošeakta (Berge 2005), ja nationála čállingeahččaleamit (Hølleland 2007) čájehit stuora erohusaid sohkabeliin go lea sáhka čállinolahusain, bártniin lea heajut olahus go nieiddain. PISA- bohtosat (Kjærnsli 2004) čájehit ahte bártnit olahit heajubut olahusaid go nieiddat skuvllas ja čállimis. <em type="bold">5.2 Oahpahusvuohki gos oahpaheaddji lea doarjja </em></p>
<p>Kognitiiva motivašuvdnateoriija mielde lea dehálaš dovdat ohppiid mihtuid vai ipmirda sin motivašuvnna (Skaalvik 2018: 178). Dat mielddisbuktá ahte ohppiin lea motivašuvdna olahit dihto mihtuid go barget skuvlafágaiguin. Mihttu sáhttá leat aktivitehta iešalddis, dahje sáhttá leat ahte oažžut barggu mas leat buorit bálkáeavttut maŋŋel go gerget oahpuin. Jus lea mihttun aktivitehta iešalddis, dalle lea oahppis siskkáldas motivašuvdna ollašuhttit aktivitehta. Jus aktivitehta ii leat mihttun, muhto juoga maid oahppi ferte dahkat vai oažžu buriid árvosániid de lea oahppis olgguldas motivašuvdna (Skaalvik 2018: 178). Joatkkaskuvllas lea vierrun ahte árvosánit leat guovddážat ohppiid loahpalaš árvvoštallamis čállinproseassain. Árvosánit motiverejit muhtun ohppiid atnit návccaid, ja sis lea dalle olgguldas motivašuvdna oahppamii.</p>
<p>Oahpaheaddji sáhttá doaimmaid bokte oahpahusas dagahit olgguldas motivašuvnna siskkáldas motivašuvdnan, dannego motivašuvdna sáhttá rievdat vásáhusaid ja doaimmaid ektui.</p>
<p>Oahpaheaddjit vásihit ahte oahpahus ovdána dađistaga go oahpaheaddjit buoridit dan vásáhusaid vuođul, ja dan mearkkašit ohppiid motivašuvnnas ja bargonávccaiguin.</p>
<p>Oahpaheaddjit oidnet čielgasit oahpahusas go oahpaheaddji ieš atná olu návccaid ohppiide, de oahppit maid atnet olu návccaid iežaset oahppanproseassas.</p>
<p>Oahpaheaddji oahpahushárjehallamis lea mearkkašupmi go lea sáhka ohppiid motivašuvnna birra oahppamis.</p>
<p>Dan vásihit oahpaheaddjit oahpahusproseassas. Fredrici ja Skaalvik deattuheaba movt oahpaheaddji signalisere ja addá doarjaga ohppiide sihke sosiálalaččat ja fágalaččat (Federici &amp; Skaalvik 2013).</p>
<p>Oahpaheaddji geas lea gelbbolašvuohta, máhttá heivehit ohppiide bargguid main leat mihtut maid oahppi dovdá ahte hálddaša, ja mat leat siskkobealde dan gealbbu mii oahppis lea. Dan maid doarju Helander go deattuha ahte pedagogalaš máhtu lassin gáibiduvvo ahte 63 sámegieloahpaheaddjis lea buorre giellamáhttu, sihke giela ráhkadusas ja doaimmain. Helander čállá maid ahte oahpaheaddji gii dovdá giellavuogádaga bures sáhttá atnit dán máhtu čállingiela buot osiin, ja dat váikkuha ohppiid oahppamii. Oahppis gii dáid vuogádatlaš osiide beassá oahpásnuvvat geasuheaddji ja movttiidahtti vuogi mielde, sus vejolaš šaddat aktiivvalaš čállingiela geavaheaddjin (Helander 2017: 158). Dat mielddisbuktá ahte go máhttá sámegiela bures čállit, de lea maid motivašuvdna čállit sámegillii skuvladilálašvuođas ja maiddái bargodilálašvuođain. Outakoski deattuha ahte lea lunddolaš go hárjána čállit olu ovtta gillii, de ii leat nu álki molsut čállingiela, muhto juos álggu rájes čállá ollu guovtti gillii, de lea maiddái álkit doalahit čállinmáhtu guovtti gielas (Outakoski 2015: 45). Máhttoloktemis čilgejuvvo ahte buorre oahpahus lea gos doaibma bidjá oahppi oahppama johtui. Oahppan lea sosiálaproseassa gos oahpaheaddjis lea dehálaš doaibma, ja oahppan dáhpáhuvvá ohppiin ja oahppis. Viidásit daddjo ahte čeahpes oahpaheaddji máhttá iežas fága ja iežas oasi oktasaš kulturárbbis (Øzerk 2006: 356).</p>
<p>Vygotskyi (1978) lagamus ovdánanavádagat maid mun čilgen teoriijaoasis, mielddisbuktá ahte oahppit eai sáhte oahppat iehčaneaset, muhto sis lea dárbu oažžut veahki ja doarjaga iežaset oahppanprosessii, oahpaheaddjis geas lea gelbbolašvuohta. Oahpaheaddjis berrejit leat čielga vuordámušat ohppiide. Lassin čájeha dutkan ahte oahpaheaddjit geat máhttet iežaset fága, geain lea dáidu muitalit ja ovdanbuktit ožžot ohppiid mielde oahpahusas (Elstad ja earát 2006). Dat fas addá ohppiide dovddu ahte sii háliidit ja máhttet čađahit bargguid oahpahusas. Luohttámuš ja vuostevurolašvuohta leat mearkkašahtti eavttut vai oahppit atnet návccaid iežaset oahppamis (Elstad ja earát 2006: 168). Ovttasdoaibman gaskkal oahppi, oahpaheaddji ja sisdoalu lea vuođđodoaibma skuvllas, ja dáidda ovttasdoaimmaide lea oahpaheaddji dehálaš (Elstad ja earát 2006: 167).</p>
<p>Oahpaheaddjit vásihit ahte oahppit dárbbašit olu doarjaga oahpaheddjiin oahpahusas, earenoamážit dasa ahte sii máhttet ja sihkkarastet ahte sii barget riekta. Ohppiin lea dávjá ballu ahte sii eai máhte dahje ipmir maid galget bargat ja mii galgá leat boađus. Dovdomearka positiiva gaskavuhtii gaskkal oahpaheaddji ja oahppi lea earret eará lagasvuohta, doarjja, fuolahus, rabasvuohta, fátmmastat ja árvvusatnit nubbi nuppi. Dakkár oktavuođat veahkehit loaktima skuvllas ja oahppama ohppiin (Drugli 2012: 48).</p>
<p>Oahpahusas oahpaheaddji addá ohppiide gihppaga maid lea ieš ráhkadan, gos leat buot dieđut oahpahusa bargoproseassa birra. Gihpa lea maid dihtorhámis, oahppit barget njuolga gihppagii 64 dihtoris. Oahppit ožžot gihppaga báberhámis go oahpaheaddjit leat fuomášan áicádettiin ahte muhtun oahppit dárbbašit oaidnit báberhámis čállojuvvon teavsttaid.</p>
<p>Oahppi oaivvilda ahte oahpponeavvu hehtte su bargomotivašuvnna: <em type="italic"><span type="quote">“Dat mii lea problema go dat lea nu assái de ii leat miella dáinna bargat.”</span> <span type="quote">“ Fertet addit en og en nu ahte geargat dainna jođánit.”</span> (Oahppi a, 06.03.18) </em></p>
<p>Ipmirduvvo oahppis ahte assás gihpa goddá oahppi motivašuvnna bargat proseassain. Oahppi mielas orru nu olu diehtu ja ahte váldá guhkes áiggi. Seammás evttoha oahppi oahpaheaddjái ahte sáhtášii addit ovtta hávális. Gihpa lea assái muhto oahpaheddjiin lei plána ahte dán čállinproseassas barget oahppit osiid mielde, seammá jurdda go dat maid oahppi evttoha.</p>
<p>Sámegieloahpahusas dávjá oahppit ožžot gihppagiid maid oahpaheaddjit leat ieža ráhkadan, dannego ii gávdno sierra girji oahpahusa várás. Lean ovddit oasis namuhan sámegielfága oahpponeavvuid birra, ja namuhan vel ahte jus livččii girji dán oahpahussii, de in jáhke ahte oahppi livččii kommenteren gihppaga assodaga. Nubbi vel dán sitáhta ektui ja maiddái eará sitáhttaid ektui maid oahppit dadjet dán dutkanprošeavttas, lea go ohppiid gielas vuhttojit olu dárogielsánit go hupmet sámegiela. Čállingielas oidno maid ahte oahppit seaguhit dárogielsániid sámegillii. Árvvoštallamis ohppiid bargoproseassa ektui maid oahpaheaddjit čađahit ovttas ohppiiguin, boahtá ovdan ahte ohppiid sámegielas leat olu dárogielsánit. Doppe maid boahtá ovdan ahte ohppiin lea vuordámuš oahppat čállit riekta sámegiela. Dát sáhttá muitalit ahte oahppit eai leat oadjebasat go čállet sámegillii, ja danne lea sidjiide váttis čállit guhkes čállosiid sámegillii. Oahppit jearahit oahpahusas hui olu sániid sámegillii oahpaheaddjis. Linkola dutkamis boahtá ovdan ahte oahppit vásihit ahte eai máhte čállit sámegiela doarvái bures, ja háliidit oahppat čállit sámegiela. Son deattuha maiddái ahte skuvllas adnojuvvojit beare olu dárogielat girjjit ja gielladuovdagiin dárogiella vuoitá. Ohppiin eai leat nu olu mállet movt čállit sámegillii ja dat sáhttá váikkuhit maiddái dasa ahte oahppit vásihit ahte sii dárbbašit oahppat čállit (Linkola 2014: 183).</p>
<p>Normerejuvvon ja heivehuvvon giellageavaheamis leat loatnasánit heivehuvvon sámegillii.</p>
<p>Árgabeaigielas ja normerejuvvongielas lea erohus, árgabeaigielas sáhttet dábálaš sánit heivehuvvot sámegillii, nugo <em type="italic">hoppet, stupet </em>(Helander 2017: 226). </p>
<p>Čilgehus giellaseaguheapmái sáhttá leat ahte dáid fidnofága ohppiid sámegiella lea árgabeaigiella, dannego oahpponeavvut eanas fágain leat dárogillii ja oahpahus dehálaš fágain fidnosurggiin lea dárogillii. Helander deattuha ahte lea váttis oahppat giela mii ii oidno ja gullo, danne leage dehálaš ahte sámegiela gullo ja oidno nu olu oktavuođain go vejolaš (Helander 2017: 211). 65</p>
<p>Outakoski deattuha ahte jus oahppi ii beasa lohkat ja čállit sámegiela earágo sámegieloahpahusas oahpaheaddji giellamáhttu dihte de dat hehtte ohppiid čálalaš giellamáhtu ovdáneami (Outakoski 2015: 46).</p>
<p>Oahpaheaddjit leat vásihan go leat addán ohppiide barggu mii lea oppalaš ja viiddis, de oahppit dego vuollánit ovdalgo leat geahččalan dahje gullange movt sii galget bargat. Seamma lea go čilge ohppiide váddásit, de sii eai nagot čuovvut mielde maid oahpaheaddji muitala.</p>
<p>Oahppoplána gelbbolašvuođamihttomeriid čilgemis oahpaheaddjit vásihedje ahte oahppit eai nagot čuovvut mielde. Teaksta lea guhkki ja lea váldon njuolga oahppoplánas. <em type="italic"><span type="quote">“Oahppit nagodit bures čuovvut mielde go oanehaččat čilge, muhto go teaksta lea guhkit de ovttat manos gahččet eret, omd. go galgá gelbbolašvuođa mihttomeriid birra čilget.”</span> (Dutkanbeaivegirji 05.02.18) </em></p>
<p>Lea dehálaš ahte oahpaheaddji čilge áššiid nu ahte oahppit ipmirdit, heiveha giela ja dási nu ahte ohppiide leat álkes sánit ja áššit. Go oahppit ipmirdit man birra oahpaheaddji čilge, de lea sidjiide álki čuovvut mielde ja oassálastet oahpahusas. Gulahallamis lea dehálaš giella, ja makkár sániid vállje atnit go čilge áššiid ohppiide. Go gulahallan doaibmá bures oahpahusdilálašvuođas, boktá dat áŋgirvuođa ja motivašuvnna ohppiin. Lea dáidu dan oažžut doaibmat. Oahpahus lea muhtomin bures plánejuvvon ja heivehuvvon, muhto goitge eai leat oahppit mielde. Nuppes manná oahppanproseassa iešalddis. Lea sihke ovttasdoaibman, áŋgirvuođa ja motivašuvdna mat váikkuhit oahppanproseassa. Oahpaheaddji sáhttá dakkár dilálašvuođain váikkuhit motivašuvdnaproseassa rievttes guvlui, ja bohciidahttet ilu ja duhtavašvuođa (Ryan &amp; Deci 2000). Nuppe bealis čállima ja lohkama bokte oahppit hárjánit sámegiela čállingiela prinsihpaide ja ohppet normerejuvvon čállingiela, mii galgá ohppiide addit gielladiđolašvuođa. Gielladiđolašvuođa váldooasit leat ahte ipmirda hámi ja sisdoalu dahje mearkka ja mearkkašumi (Helander 2017: 183-184). Vai ipmirda sisdoalu, cealkagiid ja teavsttaid, de lea dehálaš dovdat sániid, ja ipmirdit sáni mearkkašumi. Dán oahppamii lea dehálaš ahte beassá lohkat ja gullat sámegiela nu olu vejolašvuođain go sáhttá. Helander dadjá ahte giellariggodahttin ii leat dušše oahppat ođđa sániid, muhto máhttit čatnat dan sáni seamma sullasaš cealkkasisdollui nu máŋgga ládje go vejolaš (Helander 2017: 41). Vygotskyi lea deattuhan mearkkašumi go galgá heiveha bargobihtáid lagamus ovdánanavádahkii. Dat mearkkaša ahte oahpaheaddji garvá bargguid mat leat láitasat ohppiide, dannego sii máhttet juo dakkár bargobihtáid, ja maiddái bargobihtáid mat duššástuhttet ohppiid dannego leat nu guhkkin eret dan dásis maid sii nákcejit (Lillejord 2013: 159). 66</p>
<p>Digaštallamis bargovugiid birra mat buktet motivašuvnna ja oahppanjuvssu, deattuhit oahpaheaddjit variašuvnna oahpahusas. Oahppit liikojit bargovuohkái mas lea olu variašuvdna, smávva osiide main lea oanehis áigemearri bargoproseassas ja ahte oahpaheaddji lea lagas doarjja oahppanproseassas. Go oahpaheaddjit botkejit oahpahusa aktivitehtaiguin, de dahká dat oahpahusa miellagiddevažžan. Go lágida oahpahusa earálágánin go láve dábálaččat, de lea ohppiide miellagiddevaš oahppat. Amerihká viiddis dutkamušas boahtá ovdan ahte eksplisihta oahpahus čállinstrategiijain buktá eanemus oahppanjuvssu čállimis (Graham ja earát 2013).</p>
<p>Oahpaheaddji deattuha ahte ohppiid vuordámuš lea, ahte oahppanproseassa galgá jođánit ovdánit: <em type="italic"><span type="quote">“Soaittán mun lean nu boaresáigásaš, muhto mun vásihan dien ahte dat dego gullá dán áigái surfet neahtas ja nie. Hui jođánit viežžat dieđuid ja hui jođánit čállit. Lea čiekŋudeapmi mii báhcá dávjá.”</span>(Oahpaheaddji 1, 31.05.2018) </em></p>
<p>Nubbi oahpaheaddji oaivvilda ahte go osiid mielde oahpaha čállinproseassa, de lea ovdamunni ahte manná jođánit ja lea vejolašvuohta čiekŋudeapmái: <em type="italic"><span type="quote">“Muhto dá han lea buorre vuohki čiekŋudit go bargá osiid mielde, de han besset hui jođánit geargat osiiguin.”</span> (Oahpaheaddji 3, 31.05.2018). </em></p>
<p>Oahpaheaddji ferte heivehit diliid eará ládje go lea ovdal bargan, rievdadit iežas práksisa nu ahte heive áigái. Lea dehálaš váldit vuhtii ohppiid duogáža, dan masa sii leat hárjánan ja maid sii dovdet, nu ahte bissu motivašuvdna. Oahppit leat hárjánan atnit ođđaáigásaš teknologiija ja danne berre maid oahpahusas váldit vuođu das maidda sii leat hárjánan ja main beroštit. Lea dehálaš oaidnit ovttaskas oahppi ja su oassálastima joavkkus. Sosiokultuvrralaš lahkoneamis motivašuvdnii eaktuda ahte oahppit motiverejuvvojit oahppat go vázzet skuvlla gos oahppit ja oahpaheaddji oidnet árvvu oahppamis. Oahppit ohppet áicamis ja ovttas oahppamis. Identitehta lea guovddáš doaba, motivašuvnnas ja identitehtas lea oktavuohta, identitehta ovdána go oahppi oassálastá ollislaččat joavkkus gos oahppan dáhpáhuvvá (Lillejord 2013: 153-154).</p>
<p>Oahpaheaddjit leat lágidan oahpahusa nu ahte lea máŋggadáfot ja čiekŋuda buot osiid čállinproseassas. Oahppit leat okto čállán, ovttas čállán sihke nuppiin ohppiin ja oahpaheddjiin, sii leat digaštallan nuppiiguin ja maid ovttas buohkaiguin, geahččan filmmaid, lohkan teavsttaid, divodan čállosa, neaktán ja árvvoštallan iežaset oahppama. Oahpaheddjiid reflekteremis boahtá ovdan go aktivitehtat leat iešguđetláganat, ja čađat lea juoga doaibma, de šaddet oahppit čađat leat aktiivvalaččat diimmus, mii dagaha ahte oahppit šaddet áŋgirat 67 oahppanproseassas. Okta oahpaheddjiin deattuha ahte oahppit vásihit máhttima oahpahusas mii lea osiid mielde, masa oahppi ožžot doarjaga ja mii lea konkrehta: <em type="italic"><span type="quote">“Okta lávki hávális masa ožžot veahki ja maid sii nagodit. Dat lea hui konkrehta ja de ožžot dan dovddu, juo dan mii gal máhtiimet, dat gal manná bures.”</span>Oahpaheaddji 1, 31.05.2018). </em></p>
<p>Nubbi oahpaheaddji deattuha fas ahte variašuvdna oahpahusas motivere : <em type="italic">“Die dat lea dat rievttes vuohki, iešguđet vugiid mielde, ja lea mihá suohttasit. Ii šatta láittas.“ (Oahpaheaddji 3, 31.05.2018) </em></p>
<p>Oahpaheaddjit vásihit ahte čállinproseassa oahpahusa lea buoremus oahpahit osiid mielde, go juohke oasi deattuha earenoamážiid iešguđetge čállinstrategiijaiguin, de manná oahpahus njuovžilit. Oahppit ohppet hui dárkilit movt galgá hábmet ja čállit juohke oasi čállosis.</p>
<p>Oahpahusas leat oahppit atnán hui olu návccaid ovdabargui, gos čiekŋudit fáttá. Oahpaheaddjit vásihit ahte ohppiin šaddá buorre bargomokta go máhttet bures fáttá birra ovdalgo čálligohtet.</p>
<p>Dán maid doarju dutkan (Graham &amp; Perin 2007).</p>
<p>Oahppi maid doarju dan maid oahpaheaddjit leat vásihan ahte osiid mielde bargan čállinproseassain veahkeha ja ovddida ohppiid čállinmáhtu. Mearkkašuvvo áicamis oahpahusas ahte okta ohppiin kommentere bargovuogi: <em type="italic"><span type="quote">“Lea álkit čállit veahá ja veahá, dan ektui go guhkes čállosa oktanaga.”</span> (Dutkanbeaivegirji, 26.02.2018) </em></p>
<p>Ipmirduvvo oahppis ahte son dovdá máhttima go oahpaheaddjit leat heivehan oahpahusa nu ahte oasit čállinproseassas leat čiekŋuduvvon. Oahpaheaddjit fuomášedje ahte juohke oasi maŋŋel oahppit dovde máhttima, ja šaddá sidjiide álki mannat viidásit proseassas. Dutkan čájeha ahte vuordámušain máhttimii lea stuora mearkkašupmi oahppi motivašuvdnii skuvlabargguid ektui (Skaalvik 2018: 177.) Lea dehálaš heivehit oahpahusa nu ahte ohppiin leat vuordámušat máhttit skuvlabargguid.</p>
<p>Oahpaheaddji sáhttá váikkuhit ahte motivašuvdnaproseassa šaddá siskkáldas stivrejeaddji, muhto dalle lea dehálaš rievttes dássedilálašvuohta rámis ja movttiideamis (Ryan &amp; Deci 2000). Buorre doarjja oahpaheaddjis berre sisttisdoallat vuhtiiváldima, liekkusvuođa, fuolahusa ja buori oktavuođa. Keskitalo deattuha ahte sámi pedagogihka vuođul oahpaheaddji rolla lea ráđđedeaddji, bagadeaddji ja luohttevaš (Keskitalo 2011: 38). 68</p>
<p>Ohppiin lea iešdovdu dakkár bargguin maid sii dovdet ahte hálddašit. Go oahppi dovdá bargovuogi ja fáttá, dalle lea iešdovdu ja motivašuvdna atnit návccaid bargoproseassas.</p>
<p>Oahpaheaddjit leat vásihan ohppiin lea buorre iešdovdu go čatná praktihkalaš barggu teoriijai, ovdamearkka dihte čállit bargočilgehusa movt atnit sahá, mii lea bargoreaidu bargohárjehallamis. Bargoproseassas gos oahppit galget, ovdamearkka dihte guorahallat novealla, dán barggus sáhttet oahppit leat eahpesihkkarat, mii dagaha ahte sii eai čájet návccaid ja áŋgirvuođa oahppanproseassas. Motivašuvdna skuvlabargguide njiedjá, jus gaska šaddá beare stuoris dahje beare unni lagamus ovdánanavádahkii mii dahká ahte oahppit fuolastuvvet (Lillejord 2013: 153). Oahpaheaddji ferte heivejit bargguid mat stimulerejit ohppiid lagamus ovdánanavádaga, ovttasdoaibmama ja ovttasbarggu bokte. Dat mearkkaša doarjut oahppi ovdáneami nu ahte dađistaga addit bargguid maid sii nákcejit, ja maiguin sii ovdánit. Oahppit fertejit maid ieža bidjat mihtu ja atnit dan mihtu oahppanproseassas, dat mearkkaša dan ahte ii leat doarvái bidjat mihtu muhto ferte maid háliidit olahit dan mihttu. Motivašuvnnas lea oktavuohta dasa maid mii dahkat dahje jurddašit (Elstad ja earát 2006: 35). Lea dehálaš ahte oahpaheaddji čujuha maid oahppit galget bargat oahppanproseassas, ii dušše dan maid sii galget olahit. Mihtut barggadettiin leat mearrideaddjit oažžut buriid oahppanproseassaid. Lea dehálaš ahte oahppit ohppet buriid strategiijaid čuolmmaid čoavdimii. Buorit strategiijat dahje systemáhtalaš plána bargočoavdimii veahkeha ohppiid fuomášit ahte sii nákcejit. Vásáhus oahppamii goarkŋoha sin vuordámuša dasa ahte nákcejit, sis lea motivašuvdna ja maiddái áigumuš atnit seamma sullasaš strategiijaid boahtteáiggis (Lillejord 2013: 160). Oahppit, geat dihtet ahte sii ožžot doarjaga oahpaheaddjis go sii dárbbašit, nagodit maid iešheanalaččat bargat nu ahte eai vuorjja čađat veahki oahpaheaddjis. Oahppit leat oadjebasat ja sii atnet návccaid ieža suokkardit (Pianta ja earát 2002).</p>
<p>Ohppiid oahpahusmateriálan dán oahpahus dilálašvuođas leat earret eará modeallateaksta ja veahkkešemát, nugo cealkkaálggaheapmái. Oahppit dárbbašit konkretiserema ja dan leat oahpaheaddjit fuomášan dán oahpahusdilálašvuođas. Leat muhtun oahppit geaidda lea váttis oaidnit ja lohkat dihtoris, ja sidjiide lea buorre oaidnit báberhámis modeallateavstta. Oahppit dárbbašit lagas oktavuođa ja doarjaga oahpaheaddjis, sii dárbbašit maid hárjánit divodit iežaset čállosiid veahkkeneavvuid vehkiin.</p>
<p>Okta oahpaheddjiin deattuha ahte lea dehálaš atnit konkrehta veahkkeneavvuid oahpahettiin: <em type="italic">“Sii dárbbašit konkretiserema. Vaikko sii liikojit oažžut dihtoris buot, de mii fertet váldit olggos maid báhpiriid. Sii dárbbašit oaidnit nie, mun laminerejin sidjiide </em>69 <em type="italic">ovdamearkkaid movt čállit bargoohcama. De orui sidjiide álkit oaidnit dan hámi. Dan goit oidnen oba čielgasit. Go mun ledjen addán sidjiide báberhámi, gullui, ojá diekkár bat leage bargoohcan. Nie guhkes gaska ja.” (Oahpaheaddji 3, 31.05.2018) </em></p>
<p>Ipmirduvvo ahte oahppit dárbbašit oaidnit modealla dahje evttohusa hábmet iežaset čállosa, ja sii dárbbašit maid máhtu máhttit atnit veahkkin earáid evttohusaid. Ohppiid árvvoštallamis maid boahtá ovdan ahte sidjiide lea ávkkálaš go besset oaidnit modeallateavsttaid, nu ahte ožžot evttohusaid movt sáhttet hábmet iežaset čállosa. Oahpaheaddjit vásihit áigemeari iešguđetge bargoosiide ávkkálažžan. Oahppit barge bures go dihte man guhkes áigi sis lea guđege bargui, ovdamearkka dihte ledje bargooasit go lei logi minuhta áigi lohkat ja vihtta minuhta áigi digaštallat nuppiin dan birra maid lea lohkan. Oahppit váldet duođalaččat go dihtet ahte maŋŋel dán áigemeari de son ferte mannat viidásit oahppanproseassas ja das maid dál dahká lea ávki boahtte lávkái. Oahpaheaddjit oaivvilda ahte áigemearri dagaha ahte oahppit leat doaimmalaččat bargoproseassas. Okta oahpaheddjiin dadjá: <em type="italic">“Dat eai beassan dál álgit nie go lávejit ahte muhtun lea geargan ovdal. In gille ja. </em></p>
<p><em type="italic">Muhto dál lei ahte vihtta minuhta lea áigi, don it beasa šat joatkit, dan ferte de muitalit. </em></p>
<p><em type="italic">Mun jáhkán ahte diet lei maid hui buorre. Dat orui dál manname veahá buorebut go ovddit joavkkuin.” (Oahpaheaddji 2, 06.03.2018) </em></p>
<p>Nubbi oahpaheaddji deattuha ahte oahppit dárbbašit olu dieđuid bargoproseassa birra: <em type="italic"><span type="quote">“Mii oinniimet áigemearri lea hui dehálaš bargguide. Go bidjá áiggi de dat orru dego movttiideamen ohppiid. Sii dárbbašit hui konkrehta bargguid ja dárbbašit diehtit hui olu nu ahte sis lea motivašuvdna.”</span> (Oahpaheaddji 3, 31.05.2018) </em></p>
<p>Ipmirduvvo oahpaheddjiin ahte čavges struktuvra ja čielga diehtu bargguid birra bargoproseassas ovddida ohppiid bargonávccaid. Oahppit dárbbašit hui dárkilis čilgehusa bargoproseassa juohke oassái. Oahppit dárbbašit diehtit manne galget dahkat dihto doaimma, mii das lea ávkkiid olles prosessii. Go oahppit oidnet ávkki máhtus, ja vásihit ahte sii máhttet čoavdit barggu ieža, dalle lea vel áigemearri mii veahkeha ohppiid čađahit doaimma.</p>
<p>Áigemearri doaimmas sáhttá leat olgguldas motivašuvdna ohppiide, jus iešalddis doaibma ii siskkáldasat motivere. Gagnè ja Deci (2005) deattuheaba ahte doibmii čatnasit golbma dárbbu.</p>
<p>Dat leat iešstivrejupmi dahje autonomiija, máhttu ja relevánsa (Gagnè 2005). Dutkit maid lohket ahte bargobiras sáhttá váikkuhit dáid dárbbuid (Postholm &amp; Tiller 2014: 26.) 70</p>
<p>Bargovuogit mat boktet ohppiid motivašuvnna ja oahppit šaddet hui áŋgirat ja suokkardeaddjit oahppandilálašvuođas. Rollastoahkama oktavuođas oahpaheaddjit vásihit ahte oahppit barge eambbo go dárbbašedje, buohkat ledje áŋgirat ja sáhkkit. Álggos galge ohcat dieđuid ovtta artihkkalis, movt berre gárvodit ja láhttet bargojearahallamis. Nuppi oasis galge oahppit čađahit rollastoahkama bargojearahallamis, gos galgá jearrat guhtta gažaldaga bargoohccis.</p>
<p>Oahpaheaddji deattuha go lea konkrehta bargu de dat áŋgiruššá ohppiid: <em type="italic">“Dat maid mun jáhkán, mii dál lei hui olu buoret go galge Aftenpostenis lohkat, ovddit háve in jáhke sii lohke, go eat lean bidjan nu konkrehta barggu sidjiide. Muhto dál orui mu mielas hui bures lihkostuvvame. Go buohkat ledje nu bures lohkan ja muitaledje. </em></p>
<p><em type="italic">Šadde hui áŋgirat muitalit.” (Oahpaheaddji 3, 06.03.18) </em></p>
<p>Vásáhus dán oahpahusas lea go oahpaheaddji lea addán ohppiide konkrehta barggu maid galget lohkat artihkkalis ja dan oahpahit earáide. Oahppit dihte ahte dan maid lohket artihkkalis sii dárbbašit boahtte oasis, go galget čađahit rollastoahkama. Dat dagaha ahte oahppit lohket bures, vai hálddašit boahtte oasi oahpahusas bures. Oahpaheaddjit lihkostuvve dán oasis oažžut ohppiid leat áŋgirin ja suokkardeaddjin go lea čielga mihttu barggus. Soaitá maid ahte oahppit leat áŋgirat go boahtte oasis sii dárbbašit dán máhtu go galget čađahit rollastoahkama, mii čájeha ovttaskas oahppi máhtu praktihkas earáide. Oahppit oidnet dán bargooasis ávkki ja dat motivere sin, sii maid háliidit nákcet buoremusat nu ahte ollašuvvá ollislaččat. Go oahppit nákcejit ja lihkostuvvet de dovdet sii máhttima, mii fas motivere oahppamii. Nu ahte oahppit ožžot ollislaččat ávkki oahpahusas iežaset oahppamii de berre oahpaheaddji máhttit iežas fága bures, maiddái dovdat iežas ohppiid. Dat mearkkaša ahte oahpaheaddjis ferte leat buorre kulturpedagogalaš máhttu. Oahpaheaddji ferte diehtit gos oahppit bohtet, ja makkár vásáhusat leat olggobealde skuvlla mat leat guovddážis sin eallimis, ja mat váikkuhit motivašuvdnii ja oahppandáhttui (Postholm &amp; Tiller 2014: 29).</p>
<p>Okta oahpaheddjiin deattuha ahte miellagiddevaš oahpahusvugiin oahppit šaddet spontánat ja oahppan ovdána iešalddis: <em type="italic"><span type="quote">“Go de álge dat manai nu issoras bures, dat lei nu somá. Dat ledje guhtta gažaldaga, sii ieža hutke eambbo gažaldagaid ja jearahalle. Dat lei hui spontána.”</span> (oahpaheaddji 2, 31.05.2018) </em></p>
<p>Oahppit leat áŋgirat dán rollastoahkanoahpahusas. Dovdo ahte sii liikojit rollastoahkamii, go lea mokta ja áŋgirvuohta ohppiin mii báidná buohkaid. Oahppit leat spontánat, ja sii barget eambbo go dárbbašit. Oahpaheaddjit vuhttet ahte bargovuohki, oahpaheddjiid heivehus ja 71 ovdanbuktin boktá ohppiid motivašuvnna dáin osiin. Oahpaheaddjit vásihit ahte rollastoahkamis vuhtto ohppiin ahte sii dovdet friddjavuođa mii buktá návccaid bargoproseassas. Oahpaheaddjit maid reflekterejit ahte sáhttá mearkkašit olu motivašuvdnii go oahppit dovdet iežaset friddjan ja ahte sáhttet leat rollastoahkamis eará go ieš. Go ii dárbbaš leat ieš, dalle ii leat nu várálaš juste movt don láhttet ja maid don dajat, dannego don leat neaktime, eai leat du iežat jurdagat ja dagut albmailmmis. Rollastoahkan lea vuohki gos sáhttá vaikko makkár fáttáid gieđahallat, ja maid sáhttá heivehit nu lahka albmailmmi go vejolaš.</p>
<p>Rollastoahkamis sáhttet oahppit váldit ávkki iežaset vásáhusaiguin beaivválašeallimis ja maid iežaset fidnosurggiin. Go rollastoahkama čađaha praktihkalaččat, dalle barggu bokte oahppat, mii lea maid leamaš dehálaš sámi árbevirolaš bajásgeassimis.</p>
<p>Balto dutkamis boahtá ovdan ahte oahpahit mánáid birget lea dehálaš. Dat mearkkaša ahte mánná beassá oahppat ieš birget mii buktá iešdovddu. Birgen lea psyhkalaš dásis oahppan leat gearggus dasa ahte jáhkká nagodit, máhttit ja gávdnat čovdosiid hástalusaide ja luohttit dasa ahte olmmoš sáhttá buot oahppat (A. M. Balto 2008: 58). Kuokkanen čilge ahte eamiálbmotdieđu guovddážis lea oassálastin. Oahppan dáhpáhuvvá doaimma ja áđđestallama bokte. Dat boahtá maid ovdan jurddašeamis ahte olmmoš oassálastá aktiivvalaččat máilmmi albmanemiide ja dáhpáhusaide dan sadjái go máilmmi olgguldas ja sierranas kategoriijaide (Kuokkanen 2009: 53). Bargu lea guovddážis sámi árbevirolaš bajásgeassimis sihke konkrehta rámman, organiserenvuohkin ja mihttomearrin. Ulbmil lei oahppat sosiála ovttastallama norpmaid, iešguđetlágan gálggaid ja máhtuid (A. Balto 1997: 95). Lea dehálaš oahpahusas váldit vuhtii ohppiid máhtu ja duogáža, dat buktá ohppiide iešdovdu oahppanprosessii. Lean namuhan ovdal ahte motivašuvdna čilgejuvvo dávjá jođihanfápmun mas lea mearkkašupmi láhttemii sihke guvlui, intensitehtii ja gillilvuhtii. Motivašuvdna dán oahppandilálašvuođas čájehuvvo ohppiid áŋgirvuođas maid sii čájehit ja go leat gillilat go deivet hástalusaid. Ohppiin lea siskkáldas motivašuvdna dán oasis doaimma dihte.</p>
<p>Ealas muitalanvugiin ja áŋgiris digaštallamiin ohppiiguin sáhttá oahpaheaddji dahkat vuođu siskkáldas motivašuvdnii. Motivašuvdna lea oktavuođaeaktu, sihke mis alddiineamet ja gaskaneamet (Lillejord 2013: 134-135). Deci ja Ryan čilgeba siskkáldas motivašuvnnalahttema vuolgit beroštumis ja das lea vuoitun mokta dan aktivitehttii mii dahkko. Soai čilgeba maid ahte siskkáldas motivašuvdnaláhtten lea doaibma vuođđudeaddji psyhkalaš dárbui, mii čujuha earenomážiid iešmearridandárbui, máhttodárbui ja gullevašvuođadárbui (Ryan &amp; Deci 2000). 72</p>
<p>Oahpahus galgá ovddidit ohppiid oahppama. Jus árvvoštallan ii leat ovttaiduvvon oahpahussii, de ii leat oahpaheaddjái álki oaidnit mii buktá oahppanjuvssu. Go árvvoštallan dáhpáhuvvá dađistaga oahpahusproseassas, de lea álkit oahpaheaddjái oaidnit mii aktivitehtain dagaha positiivva čuozahusa (Lillejord 2013: 236). Lea dehálaš ahte oahppit leat mielde hábmeme árvvoštallankriteriaid nu ahte oktasašfágat šaddet relevánttat ohppiid vásáhusaide ja fidnoberoštupmái (Hiim 2010). Árvvoštallama ulbmil lea buoridit barggu ja bargoproseassa (Lillejord 2013: 232.)</p>
<p>Oahpaheaddji bagadallan lea okta oassi čállinproseassas, gos leat mearriduvvon dihto oasit maid oahpaheaddji bagadallá juohke oahppi teavsttas. Bagadallan dáhpáhuvvá nu ahte oahpaheaddji manná oahppis oahppái ja addá sidjiide máhcahusa dihto oassái, mii lea ovdal šihttojuvvon. Dat sáhttá ovdamearkka dihte leat, movt čállit álggahusa bargoohcamuššii. Nubbi bagadallanvuohki maid leat atnán dán oahpahusas lea linnjaresponsa. Dat mielddisbuktá ahte leat sihke mieloahppit ja oahpaheaddji geat addet máhcahusa oahppái. Buot oahppit čužžot sárggisin oahpaheaddji ovddabealde, nu ahte oahppit eai beasa oaidnit mielohppiid geahčastagaid. Oahppi lohká iežas čállosis dan oasi masa háliida bagadallama, ja earát kommenterejit vurrolagaid. Metoda lea dan váste ahte oažžu oppalašgova klássa čállinprošeavttain ja addit ohppiide máhcahusa dađistaga čállinproseassas. Oaivvilduvvo ahte oahppi čálidettiin váldá buoremusat doarjaga ja árvvoštallama. Dat gáibida ahte oahpaheaddji lea doarjjan čađat proseassas. Sáhttá lohkat ahte lea oahppiláhká čállinoahpahus gos teaksta ja čuovvoleapmi ovttaskas oahppái lea guovddážis (Kringstad ja earát 2014: 74).</p>
<p>Go lea bagadallama birra sáhka de okta oahpaheddjiin dadjá dán: <em type="italic"><span type="quote">“Ja dat mii lei das ahte buohkat ožžot dan seamma veahki, ja lea hui čavgat dat struktuvra dan bagadeamis. Dat dihte dan ahte dál de boahtá, lea álggos dieinna ohppiin ja de boahtá su lusa. Dat manná buohkaid mielde, dat ii leat nie go mii muđui lávet ahte mii vázzit bevddiid gaskkas, ja geahččat, ja jearrat veahá.”</span> (Oahpaheaddji 1, 31.05.2018) </em></p>
<p>Áicamis vásihuvvo movt oahppit luovvanit go soames álggaha: <em type="italic"><span type="quote">“Manai hui bures linnjaresponssain, go okta lei muitalan masa son áigu veahki, de orui dego luovvaneamen ja manai hui njuovžilit.”</span> (Dutkanbeaivegirji, 19.02.2018) <span type="quote">“Oahppi dadjá ahte lei hui buorre go earáiguin gullá ráđiid, linnjaresponssas.”</span> (Dutkanbeaivegirji, 19.02.2018) </em>73 </p>
<p>Čájehuvvo ahte oahppit dárbbašit leat oadjebasat nu ahte dustet ovdanbuktit iežaset jurdagiid, go okta duostta álggahit de orot oahppit dego oažžumen sus doarjaga, ja de dustet earát čuovvulit iežaset jurdagiiguin. Buorre gaskavuohta gaskkal oahpaheaddji ja oahppi lea čadnon oahpaheaddji dáidui jođihit klássa. Buorit rutiinnat ja struktuvra, maiddái dáidu jođihit iešguđet dilálašvuođaid mat čuožžilit klássas, leat eavttut nu ahte oahppit galget dovdat oadjebassan ovttas, ja maid vuhtiiváldon oahpaheaddjis (Pianta ja earát 2002). Oahpaheaddji gii oažžu buori gaskavuođa ohppiiguin ja geas lea buorre fágalaš gelbbolašvuohta, vásiha ahte oahpaheapmi manná njuovžilit earret eará dannego ohppiid mielas lea miellagiddevaš dat maid son ovdanbuktá (Drugli 2012: 67). Oahpaheaddji sáhttá váikkuhit ahte motivašuvdnaproseassa šaddá siskkáldas stivrejeaddji, muhto dalle lea dehálaš rievttes dássedilálašvuohta rámis ja movttiideamis (Ryan &amp; Deci 2000). Buorre doarjja oahpaheaddjis berre sisttisdoallat vuhtiiváldima, liekkusvuođa, fuolahusa ja buori oktavuođa. <em type="bold">5.3 Ohppiidváikkuheapmi oahpahusas </em><em type="italic"><span type="quote">“Gal dat oahppá go stuorrula”</span> </em>lea sátnevájas maid árbevirolaš mánáidbajásgeassimis lávejedje olbmot lohkat mánáid oahppama birra. Dát sisttisdoallá sámi jurddašeami olbmo oahppama ja čálgama birra (A. M. Balto 2008: 13). Árbevirolaš sámi mánáidbajásgeassimis ožžo mánát bargguid ja ovddasvástádusa maid galge doaimmahit. Ulbmil lei oahppat birget ja šaddat iešheanalažžan go ii stivrejuvvo muhto ieš mearrida movt doaimmaha doaimma masa lea ovddasvástádus (A. Balto 1997: 122). Sápmelaččat leat iežaset árbevirolaš bajásgeassimis diktan mánáid leat mielde váikkuheamen iežaset oahppanprosessii. Sámi pedagogihka ovddideapmái lea dehálaš ahte oahpahus lea heivehuvvon sámi dárbbuide earret eará bajásgeassimii, kultuvrii ja árvvuide vai nannešii máŋggabealatvuođa oahpahusas (Keskitalo 2011: 40). </p>
<p>Oahppit sáhttet skuvlla oktavuođas váikkuhit oahpahussii iešguđet ládje, mun válljen digaštallat dáid gávdnosiid maid oahpaheaddjit ovdanbuktet iežaset reflekšuvnnain. Oahpaheddjiid mielas váikkuha motivašuvdnii, áŋgiruššamii ja beroštupmái, go oahppit besset váikkuhit oahpahuslágideapmái ja dan sisdollui. Ohppiidváikkuheapmi lea hui dehálaš oahppanjuksui, go ipmárdus ovdána das maid galgá bargat ja movt bargá, ja nanusnuvvo mielváikkuheamis. Lea maid lunddolaš ahte oahppit leat mielde árvvoštallamis iežaset oahppanproseassa.</p>
<p>Oahpaheaddjit galget dađistaga árvvoštallat ohppiid oahppanproseassas, mii maid deattuhuvvo oahpahuslága láhkaásahusas (Postholm &amp; Tiller 2014: 137-138). Ohppiid loaktin ja birgen 74 skuvllas sáhttá buorránit go oahppoplánat dorjot báikkálaš árvvuid vuhtii váldima (Keskitalo 2011: 31). Dat mearkkaša dan ahte oahpahus heivehuvvo ohppiid duogáža ja beroštumiid vuođul.</p>
<p>Oahpaheaddji mielas motivašuvdna oahppamii badjána go oahppi sáhttá oamastit barggu: <em type="italic"><span type="quote">“Go bargu šaddá persovnnalaš de dat motivere ja oahppi dovdá ávkki. Go oahppi lea ieš válljen sisdoalu bargui. Go leat ieža mielde mearrideamen sisdoalu bargui, de ii šatta nu olu digaštallan manne galgá dán bargat.”</span> (Oahpaheaddji 3, 31.05.2018) </em></p>
<p>Sitáhtas ipmirduvvo ahte ohppiidváikkuhus boktá motivašuvnna ja máhttima ohppiin, go atná dan dihtomielalaččat olahit mihtuid. Go addá ohppiide vejolašvuođa váikkuhit oahpahussisdollui, de oahppit ožžot gullevašvuođa ja ipmárdusa dasa maid sii galget oahppat.</p>
<p>Dalle go oahppi dovdá ahte son lea váikkuheaddji oahppanproseassas, de dat dovdo dehálažžan ollašuhttet barggu. Go oahppan dáhpáhuvvá oassálastimis de dat mearkkaša ahte máhttu ovddiduvvo sis geat leat oasálastit, go sis lea iešguđetlágan gelbbolašvuohta (Dysthe 2001: 47.)</p>
<p>Oahpaheaddji deattuha ahte mielmearrideapmi ja ságastallan lea dehálaš <em type="italic">: <span type="quote">“ Jus galget leat mielde mearrideamen, de ferte leat dialoga ohppiid ja oahpaheaddji gaskkas. Jáhkán lea hui dehálaš dát proseassa. Beassá ságastallat ja bargat dan movt sii háliidit, dat fertejit de ieža jurddašit ja ákkastallat ja buktit árvalusaid.”</span> (Oahpaheaddji 1, 31.05.2018) </em></p>
<p>Oahpaheaddjit maid deattuhit ahte ságastallama bokte oahppit šaddet gergosat oahppanprosessii. Sii ráhkkanit ságastallama bokte ja leat gearggus álgit bargat. Sitáhta vuođul mun dulkon ahte ohppiidváikkuheapmi lea fáktor mii motivere ja áŋgiruššá ohppiid. Ságastallan ohppiiguin oahpahussisdoalu birra lea dehálaš. Gulahallat ohppiiguin, guldalit maid oahppit jurddašit oahppama birra sáhttá váikkuhit nu ahte oahppit dovdet ahte sii váldojuvvojit duođalaččat. Dat mielddisbuktá ahte sáhttá váikkuhit eambbo siskkáldas stivrejeaddji motivašuvdna viidásit oahppamii. Dán vuogi mielde šaddá oahppan autenttalaš ohppiide.</p>
<p>Oahpaheaddji ja mielohppiid rolla oahppandilálašvuođas lea addit stimulánssa ja movttiidit oahppi oktagaslaččat hukset máhtu. Ovttasdoaibma earáiguin oahppandilálašvuođas lea mearrideaddji das mii ohppojuvvo ja movt (Dysthe 2001: 44).</p>
<p>Oahpaheaddji deattuha ahte ohppiid iežaset beroštumi vuođul válljejuvvon bargovuogit motiverejit ohppiid oahppamii: 75 <em type="italic"><span type="quote">“Mun jáhkán dat movttáskit go leat beassan buktit iežaset jurdagiid, sáhttet árvalit bargovugiid ja sáhttet válljet somás bargovugiid.”</span> (Oahpaheaddji 1, 31,05.2018) </em></p>
<p>Seamma oahpaheaddji oaivvilda ahte motivašuvdnii ja bohtosii váikkuha go iežas máhtu ja beroštumiid bokte beassá oahppat : <em type="italic"><span type="quote">“Lea álkit lihkostuvvat bohtosiin go ieža besset válljet bargovuogi, jáhkán mun, ahte dat čađahit dan bargobihtá.”</span> (Oahpaheaddji 1, 31.05.2018) </em></p>
<p>Go oahppi beassá ieš válljet bargovuogi de lea válljejupmi su beroštumi vuođul, mii dagaha ahte oahppis lea motivašuvdna doibmii go ieš berošta das ja beassá dan stivret iežas vuogi, jurdagiid ja máhtu mielde. Dutkan čujuha dan guvlui ahte ohppiidváikkuheapmi lea stuora fáktor buoridit oahppanjuvsso, ja ahte motivašuvdna ja oahppanjuvssus lea oktavuohta (Hattie 2013). Gávdnosat čujuhit ahte ohppiidváikkuhus sáhttá dagahit ahte oahppit besset váikkuhit iežaset oahppamii ja oassálastet mearrádusproseassain. Vaikko oahppit leat oassin váikkuheamen iežaset oahppamii, dat ii goitge daga dan ahte oahpaheaddji galgá unnit váikkuhit oahpahusas (Hattie 2013). <em type="bold">5.4 Ovttasbargu ohppiid gaskkas </em></p>
<p>Go sosiokultuvrralaš oainnu mielde lahkona olmmošlaš motivašuvdnii, de deattuhuvvo sosiála ovttasdoaibman mas olmmoš oassálastá. Dat mearkkaša ahte mii eat sáhte ipmirdit oahppi motivašuvnna fágii, jus eat ipmir giela ja kultuvrra mearkkašumi sosiála dilálašvuođas. Oahppit bohtet skuvlii iežaset earenoamáš vásáhusaiguin, máhtuin, doahpagiiguin ja jurddašanvugiin (Lillejord 2013: 152).</p>
<p>Lagamus ovdánanavádat ipmirduvvo pedagogalaš doaibmavejolašvuohtan gos indiviidaperspektiiva ja joavkoperspektiiva doaibmaba ovttas.</p>
<p>Nuppiin sániin sáhttá dadjat ahte ii leat joavkobargu iešalddis mearrideaddji čuolbmáčoavdindilálašvuođas, muhto dat mii boahtá joavkobarggus ávkin viidásit oahppamii ja ovdáneapmái.</p>
<p>Lea earenoamáš dehálaš ahte oahpaheaddji váldá vuhtii ohppiid duogáža oahppanproseassas.</p>
<p>Ohppiidjoavkkuin geat leat mielde dán oahpahusas lea buorre oktavuohta ja gulahallan, oahppit doibmet ja liikojit bures ovttasbargat. Čállinoahpahusa oahpaheaddjit leat heivehan bargovugiid gos ovttasbargu lea guovddážis. Čállinproseassas atnet strategiijaid mat leat strukturerejuvvon nu ahte oahppit ovttasbarget dihtovugiid mielde, nugo earret eará ovttasčállima, digaštallama ja neaktima bokte. Okta gávnnus maid buot oahpaheaddji deattuhit 76 ohppiid motivašuvnna olis lea ovttasbargu ohppiid gaskkas. Oahppit háliidit bargat ovttas nuppiiguin. Oahpaheaddjit vásihit ahte buohkat ovdánit ovttasbarggus. Ohppiide šaddá buoret iešdovdu go besset nuppiin juogadit iežaset jurdagiid ja oažžut nuppis doarjaga iežaset oaiviliidda. Dat maid dagaha ahte ohppiide lea álkit ovdanbuktit iežas oainnuid oktasaččat earáiguin, ja vuolgá das go fuomáša olbmás leat seamma jurdagat go sus, dahje ahte soai leaba seamma dásis. Dán oainnu maid dorjot Graham ja Perin (2007) dutkama bohtosat go čájehit man doaibmil lea go oahpaha ohppiid čállinproseassaiguin ja strategiijaiguin, ja strukturere čállinoahpahusa nu ahte oažžu ohppiid ovttasbargat heivehuvvon vuogi mielde, ja bidjá čielga mihtuid, earenomážit go guoská čállinbargguid ulbmilii (Hattie 2013: 217).</p>
<p>Ovttasbarggus lea dehálaš gulahallan ja luohttevašvuohta. Oahpaheaddjit vásihit ahte dáin klássain lea iežaset kultuvra ja oahppit dovdet bures nubbi nuppi. Dat sáhttá dannego eatnasat sis leat juo vuođđoskuvllas leamaš seamma klássas. Oahpaheaddjit vásihit maid ahte klássain lea buorre oktasašvuohta ja muhtun oahppit leat sorjavaččat nuppis. Dasa sáhttá maid váikkuhit go mis lea unna skuvllaš, gos eai leat nu olu oahppit seamma klássas ja eatnasat ohppiin dovdet bures nuppiid juo ovdalaččas. Klássain lea rabasvuohta. Eatnasat ohppiin dustet buktit ovdan iežaset jurdagiid go lágiduvvo dilálašvuohta nu ahte oahppit leat oadjebasat. Oahppit šaddet oadjebasat buktit ovdan jurdagiid go besset álggos nuppiin ságastallat ášši birra. Oahpaheaddjit vásihit ahte oahppit dávjá beroštit das maid nubbi oahppi dadjá su ollašumiide. Ledje soames oahppit geat háliidedje ovdanbuktit dušše oahpaheaddjái, iige fal eará ohppiide. Čájehuvvo maid iskkademiin ahte mielohppiin lea váikkuhus oahppi oahppamii iešguđet ládje, ovdamearkka dihte veahkehit, bagadit, olmmáivuohta, buktit máhcahusaid ja dahkat skuvlla dakkár báikin gosa háliida boahtit juohke beaivve (Hattie 2013: 167.)</p>
<p>Oahpaheaddjit deattuhit ahte ovttasbarggus oahppit loktejit nubbi nuppi. Oahpaheaddjit oidnet ahte lea ávki go lea nubbi gii dušše čohkká guoras ja lea doarjjan nubbái, ja de sáhttiba veahkkálaga ja vurrolaga čállit. Oahppit vásihit máhttima, ja motivašuvdna loktana go fuomáša ahte son nákce ja máhttá. Okta oahpaheaddji deattuha ahte joavkobargu lea ávkkálaš ohppiid motivašuvdnii ja oahppamii: <em type="italic">“Mun gal lean vuohttán go barget joavkkuin dat lea mihá suohttasit. Jáhkán maid daidda ohppiide geat rahčet veahá, lea oadjebas dilli dávjá goit go barget bures ovttas. </em></p>
<p><em type="italic">Mun jáhkán go ovttas beassá ságastallat, ja gávdnat čovdosiid ja nie. Nu han lea bargoeallimis maid, dat šaddá ovttasbargat.” (Oahpaheaddji 1, 31.05.2018) </em>77 </p>
<p>Ipmirduvvo dán sitáhtas ahte ovttasbargu motivere ohppiid, muhto dasa váikkuha ahte oahppi lea oadjebas, ja ahte lea buorre ovttasbargu ohppiid gaskkas. Deattuhuvvo maid ahte bargoeallimis oahppit šaddet ovttasbargat. Fidnofágaohppiide lea earenoamáš dehálaš ovttasbargu go barget praktihkalaš bargguid sihke skuvllas ja hárjehallamis fitnodagain.</p>
<p>Fidnogelbbolašvuođas leat mearkkašahtti sosiála aspeavttat mat mearkkašit ahte oassálastet demokráhtalaš bargooktasašvuođain. Dát ferte ohppojuvvot vásáhusaid, mielváikkuheami ja bargoproseassaid bokte (Hiim 2013: 69).</p>
<p>Kuokkanen čujuha Stevenson (1996) buohtastahttimii eamiálbmogiid ja oarjemáilmmi árvvuide. Eamiálbmogiin deattuhuvvo ovttasbargu ja oarjemáilmmis ges gilvvohallan, maiddái ahte eamiálbmogiin lea alla joavkodovdu ja vuolit iešdovdu, oarjemáilmmis ges alla iešdovdu ja vuolit joavkodovdu (Kuokkanen 2009: 55). Sápmelaččat leat eamiálbmogat (Keskitalo 2011: 22.) Balto čujuha ahte árbevirolaš sámi bajásgeassimis lea eallinvuohki guovddážis, rávisolbmot, oassálastin, eahpenjulges bajásgeassin, stáđásnuvvan sosiála geavadagat ja sohka (A. Balto 1997). Keskitalo ja Määttä čilgeba ahte sámeoahpahusmálles lea oahppi aktiivvalaš, iešheanalaš ja dávggas. Oahpaheaddji ges lea ráđđejeaddji, bagadeaddji ja luohttevaš.</p>
<p>Servvodat ja ovttasbargu čatnasit maid sámi oahpahusmállii go oahppanárena sáhttá leat olggobealde skuvlalanja (Keskitalo 2011: 38). Fidnofága ohppiid oahppanárenat leat maiddái fitnodagat gos sii leat hárjehallame fidnoprográmmaidloahpahusa oktavuođas. Ovttasbargu doppe lea dehálaš ohppiid oahppamii.</p>
<p>Buohkain lea juoga maid son máhttá bures, ja go dan beassá earáide ovdanbuktit, de dat dahká oahppái dovddu ahte son máhttá ja sus lea ávki searvevuhtii. Ságastallan nanne ohppiid máhtu, go bohtet iešguđetlágan jurdagat ovdan, main fas ovdána máhttu. Joavkobarggus oahppit besset ieža stivret ságastallama, ii leat oahpaheaddji gii jođiha ságastallama ja doaimma. Gulahallama bokte sáhttet sii geat oassálastet sosiáladoaimmain, ipmirdit ja oažžut fuomášumi dakkár áššiide maid ii okto livčče gávnnahan. Gulahallan veahkeha ipmirdit, ovddidit doahpagiid, čoavdit vearuipmárdusa, oaidnit oktavuođaid ja fuomášit čovdosiid (Skaalvik 2018: 75).</p>
<p>Joavkobarggus lea oassálastistruktuvra mii dagaha aktivitehta ja diktá eambbosiid oassálastet rabas kommunikašuvnna bokte fáttáid birra, go dábálaš klássalatnjaságastallamis gos oahpaheaddji stivre. Joavkobarggus lea organiseren movt oahppit čohkkájit earálágan go dábálaččat oahpahusas. Sii leat eambbo friddja, dat sáhttá maid váikkuhit ohppiid bargomotivašuvdnii. Oahppit dovdet ahte sii besset ieža stivret ságastallama, geahččanguovllu 78 ja makkár fáttáid sii deattuhit. Oahpaheaddji vuordámušat ohppiid joavkobarggu bohtosii lea mielde ovddideamen bargomotivašuvnna. Go oahppit lihkostuvvet gulahallamiin joavkobarggus, de dat mielddisbuktá ahte lea buorre klássabiras. Iskkadeamit čájehit ahte dehálaš čuozahus positiivvalaš klássabirrasii lea oktavuohta ja dovdu ahte buohkat barget dan ovdii ahte šaddá positiivvalaš oahppanjuvssus (Hattie 2013: 165.) Čájehuvvo maid go oktavuohta lea nanus klássas, de lea maid jáhkehahtti ahte oahppan dáhpáhuvvá ohppiid gaskkas (Hattie 2013: 165.) Ohppiid motivašuvdna lea alimusas go oahppi dovdá gelbbolašvuođa. Iešdovdu lea buorre, bidjá mihtuid alcces, oažžu máhcahusa ja oačču duođaštusa earáin (Hattie 2013: 90.)</p>
<p>Vái ovttasoahppan galgá vásihuvvot ávkkálažžan ohppiide, de berrejit oahppit leat diđolaččat dasa movt juohke doaibma lea dehálaš prosessii ja oktasaš mihttui. Maiddái ahte proseassa doaimmaid molsašumiin lea dihtofunkšuvdna, gos juohke doaibma buktá bohtosa mii lea ávkkálaš boahtte doibmii. Ohppiid oassálastin maid čuohcá oahppanjuksui. Dysthe čujuha dutkamii mii deattuha ahte oktasaš mihttu jovkui ja persovnnalaš ovddasvástádus, leat dehálaš momeanttat mat čuhcet ovttasdoibmii, ovttaskas- ja oktasašoahppama gaskkas (Dysthe 2001: 51). Sámi oahpahusmálles maid deattuhuvvo ovttasbargu, ja ahte oahppi lea iešheanalaš ja aktiivvalaš (Keskitalo 2011: 38).</p>
<p>Ohppiid iežaset árvvoštallamis boahtá ovdan ahte eatnasat lohket ahte sii ohppet buoremusat go barget ovttas earáiguin: <em type="italic"><span type="quote">“Go hupmen ohppiiguin árvvoštallamis de hui olu oahppit dadje ahte ovttasbarggus oahpai buoremusat.”</span> (Oahpaheaddji 3, 09.04.2018) </em></p>
<p>Oahppit oahpahusas atnet árvvus mielohppiid resursaolbmožin, ja movt ovttasdoaibma ovdána ovttasbargguin. Lea dehálaš ahte oahppit juogadit vásáhusaid, reflekšuvdna sin gaskkas addá čiekŋalit ipmárdusa oahppamis. Máhttit váldit vuođu iežas vásáhusaiguin, oassálastit ja olahit guhkkelii go dan maid okto livččii dahkan (Dysthe 2001: 78-79). Oahppit duođaštit dan maid oahpaheaddjit leat vuohttán ahte sii ohppet buoremusat go besset earáiguin ovttasbargat. Dat mearkkaša ahte ovttasbargu motivere ohppiid atnit návccaid oahpadettiin, mii fas buktá oahppanjuvssu. Siskkáldas motivašuvdna dáhpáhuvvá go doaimmas ii leat bággejupmi, ollislaččat lea iešmearrideapmi ja ahte lea gealbohuksen. Dákkár dilálašvuođain oahppit beroštit das maid sii barget, ja doaibma lea iešalddis duhtadeaddji. Oahppit geat barget diimmuin dannego lea somá, sis lea siskkáldas motivašuvdna. Doaibma šaddá guovddážii, iige 79 ballu dasa maid earát oaivvildit du olahussii. Dákkár doaimmain oahppit šaddet nu áŋgirat ahte vajálduhttet áiggi ja báikki, ja das oaidná čielgasit sin motivašuvnna (Ryan &amp; Deci 2000).</p>
<p>Ovttasčállin lea okta dáin strategiija maid oahpaheaddjit atnet čállinoahpahusas, mii mielddisbuktá ahte oahppit barget ovttas. Dutkanbeaivegirjjis boahtá ovdan ahte ovttasčállin lihkostuvvá bures oahpahusas, oahppit leat aktiivvalaččat, mii lea ávkkálaš bargovuohki sin oahppamii: <em type="italic"><span type="quote">“Čállet čállosa ovttas távvalis, oahpaheaddji čállá ja oahppit evttohit movt sáhttá hábmet. Oahppit čuvvot bures mielde ja servet čállimii. Lihkostuvvá bures. Muhtun oahppi dadjá ahte lea buorre vuohki čállit ovttas távvalis. Dannego lea álki oaidnit ja fuomášit maid galgá čállit ja goas.”</span> (Dutkanbeaivegirji 13.03.18) </em></p>
<p>Oahppi deattuha go oahpaheaddji čállá távvalis, de lea ohppiide álki oaidnit ja fuomášit, earáid evttohusaid bokte movt sáhttá čállit dađistaga go hábme čállosa. Ovttasčállimis lea positiivvalaš čuozahus oahppi ovdáneapmái, ii dušše motivašuvdnii muhto maiddái go ovttasbargu dagaha diehtomielalažžan dása maid don čálát (Kringstad ja earát 2014: 21.) Gávdnojit dutkamat mat ákkastallet ahte ovttasčállimis lea positiivvalaš váikkuhus oahppi čállinmáhttui (Eritsland 2009, 2008; Graham &amp; Perin 2007).</p>
<p>Vygotskyi deattuha ovttasdoaibmama teoriijavuođđun oahpahussii skuvllas, ja dán vuođul lea oahpaheaddji dehálaš ohppiid oahppamii, ja seammás leat mieloahppit dehálaš mielbargit oahpahusas ja oahppanproseassas. Oahpaheaddji doarjaga ja veahki oahpahusas gohčodit maid metaforain <span type="quote">“luovvehuksen”</span> (<span type="quote">“scaffolding”</span><span type="quote">”) (Dysthe 2001: 79), mii čilge vuohkkasit oahpaheaddji doaimma oahppi oahppama ektui. Mieloahppit addet maid nubbái doarjaga ovttasdoaimmas ja leat mielde nuppi oahppanproseassa “luovvehuksemis”</span><span type="quote">“luovvehuksemis”</span>.</p>
<p>Oahpahusdilálašvuođas ovttasdoaibma dáhpáhuvvá oahppi ja oahpaheaddji gaskkas dahje oahppi ja mieloahppi gaskkas. Dalle dáhpáhuvvá <span type="quote">“luovvehuksen”</span>. Oahpaheaddji doaibma lea hukset luovi ohppiide. Luovvi ovddasta bagadallama ja geažuhemiid maid oahpaheaddji addá ohppiide. Dan heiveheami deattuheaba Tharp ja Gallimore. Soai leaba fuomášan guhtta iešguđet vuogi veahkehit oahppama lagamus ovdánanavádagas. Dat leat modeallariekkis, nanusmahttit, máhcahus, bagadeapmi, gažadit ja kognitiiva struktureren (Lyngsnes 2014: 72-73). Jurdda lea ahte oahppit galget ieža gávnnahit rievttes čovdosa. Jus oahppit meddet, de ii</p>
<p>Vygotskyi oainnu mielde galgga muitalit maid galgá dahkat, muhto doarjut oahppi meaddimis (Lyngsnes 2014: 70.) Áiggi mielde oahppit birgejit doarjaga haga dahje sámi sátnevádjasa mielde <span type="quote">“ Gal dat oahppa go stuorrula”</span>. 80</p>
<p>Leat seammalágánvuođat Vygotskyi (1978) oahppanteoriijas ja min sámegieloahpahusas.</p>
<p>Vygotsky deattuha ovttasdoaimma ja giela nu ahte oahppán dáhpáhuvvá. Dat mielddisbuktá ahte oahppandilálašvuođas leat oahppit aktiivvalaččat ja atnet giela ovttasdoaimmas oahpaheddjiin ja ohppiiguin. Oahpahus heivehuvvo nu ahte ságastallan lea guovddážis. Dán bokte olahit nu ahte ohppiin lea guovtte guvlui gulahallan, gos oahppit atnet giela deattuhit iešguđet jurdagiid digaštallamiin. Dán bokte oahpaheaddji sáhttá hukset <span type="quote">“luovi”</span> ohppiide nu ahte bagadallá, fuomášahttá ja jearrá daid <span type="quote">“rievttes”</span> jearaldagaid mat viiddidit sin jurddašeami.</p>
<p>Analysaproseassas leat gávdnosat juogaduvvon iešguđet osiide. Váikko livčče sáhttán heivet máŋgga oassái. Gávdnosiin mat bohtet ovdan lea čanasteapmi ja gullet ollislašvuhtii. Lean válljen juohkit osiide nu ahte šaddá buorre oppalašvuohta. Bohtosiid ja suokkardemiid oasi lean ovdanbuktán njealji láhkkis. Vuosttaš oasi lean gohčodan: <em type="italic">Oahpaheddjiid vásáhusat ohppiid čállinmotivašuvnnas </em>. Dát oassi čájeha gávdnosiid mat čatnasit dasa makkár hástalusat oahpaheddjiin leat motiveret ohppiid čállinoahpahusas. Nubbi oassi: <em type="italic">Oahpahusvuohki gos oahpaheaddji lea doarjja. </em>Gávdnosat dán oasis leat bargovuogit mat motiverejit ohppiid čállinoahpahusas ja gos oahpaheaddji lea lagasdoarjja ohppiide. Goalmmát oassi lea: <em type="italic">Ohppiid váikkuheapmi oahpahussii. </em>Dán oasi gávdnosat čájehit ahte go oahppit besset váikkuhit iežaset beroštumiiguin oahpahussii de dat motivere sin. Njealját oassi lea: <em type="italic">Ovttasbargu ohppiid gaskkas </em>. Gávdnosat čájehit ahte ovttasdoaibman ohppiid gaskkas oahppanproseassas, nanne ohppiid motivašuvnna ja ovddida oahppama. 81 <em type="bold">6 Jurddabohtosat </em></p>
<p>Dán oasis ovdanbukto jurddaboađus gávdnosiin analysas ja suokkardeamis. Jurddabohtosa vuolggasadji lea oahpaheddjiid áican ja reflekšuvdna oahpahusdoaimmain ja dat ovttaiduvvo teoriijain mainna lean válljen buohtastahttet iežan bohtosiid.</p>
<p>Oahpaheaddjit vásihedje hástalussan sámegielačállinoahpahusas motiveret ohppiid go lea váilevaš árvu sámegielas fidnosurggiin. Dasa váikkuha go prográmmafágain leat eanas girjjit ja oahpahus dárogillii, mii dagaha ahte fágadoahpagat sámegilli vásihuvvojit váttisin ja amasin dán dutkanprošeavtta ohppiide. Dat mearkkaša dárbbu prográmmafágaid oahpahit sámegillii.</p>
<p>Bargohárjehallamiin ja fitnodagain lea dábálaččat dáin ohppiin gulahallangiellan dárogiella dahje eará gielat, ja dalle eai beasa oahppit hárjánit atnit fágadoahpagiid sámegillii, doppe gos ohppiin lea eanemus motivašuvdna oahppamii ja gos ipmirda sáni sisdoalu lunddolaččat.</p>
<p>Sámegillii váilot oahpponeavvut sihke prográmmafágaide, ja maid sámegielfágii mat leat heivehuvvon fidnosurggiide. Gávdnosat dán dutkanprošeavttas maid čujuhit dehálažžan oahpahusas fokuseret mas oahppit oidnet ávkki iežaset ovdáneapmái, maiddái heivehit ja čilget movt fáttát sáhttet leat sidjiide ávkkálaččat boahtteáigái. Dat maid mearkkaša ahte oahpaheaddji ja skuvla fertejit heivehit doaimmaid jahkeplánaide nu ahte bohtet rievttes áigái, vai dovdojit ohppiide ávkkálažžan.</p>
<p>Fidnogeaidnu lea dehálaš sámegieloahpahusas, nu ahte oahppit galget dovdat ahte sámegieloahpahusas lea ávki sin fidnui ja beroštumiide. Fidnofága oahppit leat válljen fidnosuorggi iežaset beroštumiid vuođul, dan vuođul maid berre sámegieloahpaheaddji hukset čállinoahpahusa vai motivere oahppi oahppat. Váilevaš relevánsa oktasašfágain lea stuora váttisvuohtan fidnofágaohppiid motivašuvdnii (Postholm &amp; Tiller 2014: 178), dán dutkanprošeavttas sámi fidnofágaohppiide váikkuha vel dasa lassin váilevaš oahpahus sámegillii prográmmafágain ja váilevaš oahpponeavvut sámegillii. Go sámegiella ii árvvusadnojuvvo fidnofágasurggiin, de vásihuvvo sámegieloahpahus amotivašuvdnan ohppiide geat leat mielde dán dutkanprošeavttas, mii dagaha ahte oahpaheddjiide lea hástalus motiveret ohppiid sámegiela čállinoahpahusas.</p>
<p>Dán dutkanprošeavttas vásihit sámegieloahpaheaddjit ahte sii fertejit garrasit bargat vai nagodit oahpahusvugiin ja doaimmain ohppiid motiveret siskkáldasat. Dat mielddisbuktá ahte oahpaheaddji sáhttá oahpahusdáidduin ja bargovugiiguin motiveret ohppiid oahpahusproseassas. Oahpaheaddjit vásihedje hástalussan sámegielčállinoahpahusas go ohppiid čállingielas leat olu dárogielsánit. Čilgehus giellaseaguheapmái sáhttá leat, ahte dáid fidnofága ohppiid sámegiella lea árgabeaigiella 82 dannego oahpponeavvut eanas fágain leat dárogillii ja oahpahus dehálaš fágain fidnosurggiin lea dárogillii. Lea váttis oahppat giela mii ii gullo ja oidno (Helander 2017: 211). Jus ii beasa lohkat ja čállit sámegiela earágo sámegieloahpahusas de dat hehtte ohppiid čállingiellamáhtu (Outakoski 2015: 46).</p>
<p>Oahpaheaddjit vásihedje ahte <em type="italic">Lesson Study </em>-bargovuogi ovttasbargu váikkuha ohppiid čállinmotivašuvdnii nu ahte oahppit motiverejuvvojit čállinoahpahusas. Oahpahusa bokte oahpaheaddjit leat nannen iežaset oahpahusgealbbu áicamiid, vásáhusaid ja reflekšuvnna bokte. </p>
<p>Sii vásihit ahte oahpaheaddji lea dehálaš doarjja ohppiide čállinproseassas, dat mielddisbuktá ahte oahpahus lea strukturerejuvvon čavgadit ja oahpaheaddji doaibmá luovvin ohppiide, oahppi iežas duogáža ja ođđa máhtu oahppama gaskkas. Čájehuvvo maid ahte čállinproseassa, mii lágiduvvo osiid mielde, vásihuvvo álkibun ja motivere ohppiid dán dutkanprošeavttas atnit návccaid oahppanproseassas. Go oahppit dovdet ahte sii máhttet oasi, dat doalvu sin viidásit nuppi oassái, mainna vásihit ovdáneami ja ávkki olles čállinprosessii. Oahpaheaddjit vásihit ahte sii ovttasbargguin sáhttet buoridit ohppiid motivašuvnna sámegiela čállinoahpahusas go lágidit čállinproseassa mas oasit leat bures plánejuvvon, heivehuvvon ja juohke oassái lea áigemearri. Suokkardemiin oaidná ahte oahpaheaddjit deattuhit variašuvnna čállinoahpahusas nu ahte motivašuvdna boahtá ohppiide oahppanproseassas. Deattuhuvvo maid ahte oahpahus ja barggut berrejit heivehuvvot ohppiide nu ahte sii dovdet máhttima. Go heiveha bargguide de dat mielddisbuktá ahte bargu heive ohppiid dássái ja beroštumiide, ja ahte buktá máhttima ohppiide.</p>
<p>Oahpaheaddjit vásihit <em type="italic">Lesson study- </em>bargovuogi bokte ahte ohppiid čállinmotivašuvdnii lea ávkkálaš varieret oahpahusa. Oahppit liikojit go leat iešguđetlágan bargovuogit oahpahusas, ovdamearkka dihte ovttasbarggut, praktihkalaš barggut ja ságastallamat. Oahpahusas deattuhuvvo eaktun ahte oahppit dovdet máhttima, ja sii oidnet ávkki bargguin. Dát sáhttá motiveret ohppiid siskkáldasat, maid oahpaheaddjit deattuhit mearrideaddjin dán dutkanprošeavtta ohppiid čállinmotivašuvdnii. Ferte leat juoga mii jođiha ohppiid bálkkašumi dahje eará positiivvalaš čuozahusaid haga. Dán sáhttá geahččat vuosttálašvuohtan olgguldasmotivašuvdnii nugo árvosániide, gilvalemiide dahje eará bálkkašumiide. </p>
<p>Olgguldasmotivašuvnna ii sáhte lihccut, vaikko das lea oanehis áigge váikkuhus. Olgguldas motivašuvdna sáhttá šaddat siskkáldasmotivašuvdnan oahpaheaddji vuođuštemiid vuođul. 83</p>
<p>Eará motivašuvdnafáktorat maid vuođul oahpaheaddjit vásihit ahte sáhttet buoridit ohppiid motivašuvnna čállinoahpahusas lea go oahppit besset leat mielde mearrideamen bargovugiid ja bargosisdoalu, maid ahte oahpahus vuođđuduvvo ohppiid beroštumiid vuođul. Dát váikkuha bargomoktii ja motivere ođđa oahppamii. Dáinna lágiin oahppit vásihit máhttima mii buktá bargonávccaid oahppanproseassas. Danne lea dehálaš ahte oahppit fokuserejit iežaset oahppama ja nu ahte nagodit čoavdit iežaset mihtuid, ovdalii go buohtastahttet iežas bohtosiid ja mihtuid earáiguin. Sámi sátnevájas <span type="quote">“Gal dat oahppa go stuorrula”</span>, čilge sámi jurddašeami olbmo oahppama birra (A. M. Balto 2008). Olmmoš oahppá ovttasdoaibmamis ja vásáhusaiguin dađistaga. Sáhttá lohkat ahte sámi oahpahusmálles ja Vygotsky teoriijas leat olu seammaláganvuođat. Vygotsky (1978) oaivvilda ahte oahppamii váikkuha oahppi biras ja kultuvra. Dehálaš fáktor oahppamii lea giella. Mii atnit giela gulahallamii ja jurddašeapmi ovdána gielalaš ovttastallamis (Lyngsnes 2014).</p>
<p>Oahpaheaddji ferte heivehit oahpahusa nu ahte oahppit sáhttet oamastit oahpu ja ipmárdusa.</p>
<p>Dat mielddisbuktá ahte oahpaheaddji ferte čájehit beroštumi ohppiid ovdánanvejolašvuođaide, ja heivehit nu ahte sii sáhttet ovdánit iežaset lagamus ovdánanavádagas. Ohppiid lagamus ovdánanavádaga gávdnamii lea dehálaš ahte oahpaheaddji dovdá iežas ohppiid, makkár máhttu ja návccat sis leat. Dáinna lágiin sáhttá oahpaheaddji lágidit oahpahusa mii lea veahá olggobealde ohppiid lagamus ovdánanavádaga, nu ahte oahppit ovdánit ja šaddet iešheanalaččat iežaset fágas. Veahkki mii addojuvvo ohppiide ferte leat olahanmuttus ohppiid dárbbuid mielde. Rievttes veahkki rievttes áigái (Lyngsnes 2007). Keskitalo deattuha ahte oahppit leat iešguđetlágánat ja oahpaheaddji berre váldit vuhtii ohppiid erohusaid oahpahusas, ja heivehit rievdadeaddji bargovugiid dárbbu mielde (Keskitalo 2017: 104).</p>
<p>Lea earenoamáš dehálaš ahte oahpaheaddji váldá vuhtii ohppiid duogáža oahppanproseassas.</p>
<p>Sámi oahpahusa galggašii ovddidit iežas eavttuid ja iešvuođaid vuođul mat vuođđuduvvojit sápmelaččaid kultuvrras (Keskitalo 2011: 23). Dán dutkamušas oahpaheaddjit deattuhit ahte ovttasbargu ohppiid gaskkas lea dehálaš fáktor ohppiid motivašuvdnii ja ovdáneapmái čállinproseassas. Sámi ohppiide sáhttá ovttasbargu leat oahpes ášši ja oahppit leat hárjánan ovttasbargui ja searvevuhtii iežaset birrasis. Sápmelaččat leat eamiálbmogat (Keskitalo 2011: 22.), eamiálbmogiid árvvuin deattuhuvvo searvevuohta ja ovttasbargu (Kuokkanen 2009: 55.)</p>
<p>Sámi pedagogihkka vuođđuduvvo ovttasbargui ja ahte oahppi lea aktiivvalaš, iešheanalaš ja dávggas oahppanproseassas (Keskitalo 2011: 38). Giella ja ovttasdoaibma olbmuid gaskkas leat guovddážis Vygotsky (1978) oahppanteoriijas, mii maid lea dutkanprošeavtta oahpahusa 84 vuođđu. Sosiokultuvrralaš oahppanoainnu mielde lea giella dehálaš fáktor oahppamii. Mii gulahallat giela bokte nuppiiguin, ja jurddašeapmi ovdána gielalaš ovttasdoaibmamis. Giella šaddá dehálaš reaidun máhtu háhkamii, kultuvrii ja sosialiseremii (Lyngsnes 2014: 61).</p>
<p>Sámegieloahpahusa organiserema fidnofágain ferte rievdadit, nu ahte ohppiide lea miellagiddevaš ja ávkkálaš oahppat sámegiela. Galggašii leat eambbo fágaidrasttildeapmi, mii odne ii dáhpáhuva nu olu dutkánskuvllas. Sámegieloahpaheaddji berre leat mielde praktihkalaš doaimmain prográmmafágain, mii lea maid ávkkálaš jus prográmmafágaoahpaheaddji ii máhte sámegiela. Go sámegieloahpahus dáhpáhuvvá praktihkalaččat dalle sáhttá leat ohppiide eambbo miellagiddevaš oahpahus. Ovdamunni das lea ahte šaddá buoret gulahallan oahpaheddjiid gaskkas, maiddái gaskkal oahppi ja oahpaheaddji, praktihkalaš ovttasbarggu bokte. Sámegieloahpaheaddjis lea čehpodat sámegielfágas, prográmmafágaoahpaheaddjis lea čehppodat prográmmafágas ja oahppi galgá oahppat goappašat fágaid. Oahppi sáhttá maid leat gaskaoapmin, gii sáhttá bagadallat oahpaheaddjái iežas čehppodagain, mii sáhttá buktit oahppái máhttindovddu mii fas motivere oahppamii. Prográmmafágaide livččii maid vuogas ásahit giellabargi gii galgá sámegielmáhtu sihkkarastit ohppiide prográmmafágain, gos ii leat sámegielat oahpaheaddji. Dat seamma sáhtášii maid oktasašfágain gos ii leat sámegielat oahpaheaddji, ja sáhtášii maid doaibmat nuppe ládje, go oahpahus lea sámegillii dalle lea dárogielat giellabargi. Dat sihkkarastá ahte oahpaheaddji sáhttá oahpahit sámegillii, vaikko muhtun oahppit eai ipmir sámegiela nu bures. Prográmmafágain lea maid ovddasvástádus ovddidit sámegielmáhtu iežaset surggiid ektui. Dá leat dakkár áššit maid skuvlla ferte heivehit dalle go ráhkada plánaid skuvlajahkái, nu ahte lea vejolašvuohta čađahit oahpahusaid oktanaga.</p>
<p>Skuvla sáhtášii ásahit fágabeivviid, ovdamearkka dihte ovtta olles beaivvi vahkkus lea buot klássain oahpahusas fágaidrasttideapmi. Šaddá seamma ládje organiserejuvvon vahkku go dutkanskuvllas lei ovddit jagiid, dalle lei blohkkabeaivi okte vahkkus, muhto dalle lei ovtta fágas oahpahus olles beaivvi. Oktasašfágat galggašedje leat oassin praktihkalaš oasis prográmmafágain, vái ohppiide lea miellagiddevaš ja hástaleaddji sámegiela čállinoahpahus. <em type="bold">6.1 Loahppasátni </em></p>
<p>Dán dutkanprošeavtta ulbmil lea oažžut ipmárdusa ja máhtu movt oahpaheaddjit sáhttet heivehit čállinoahpahusa nu ahte ohppiin lea motivašuvdna oahppat. Movt stimuleret ohppiid nu ahte sii dovdet máhttima ja lihkostuvvama oahpahusas, ja seammás doalahit motivašuvnna. 85</p>
<p>Dutkanprošeakta ii leat nu viiddis go leat golbma oahpaheaddji ja guoktenuppelohkái oahppi seamma skuvllas mielde, ja danne in sáhte dadjat ahte dát guoská buot sámegielat fidnofágaohppiide. Dát addá gova das movt dát golbma oahpaheaddji vásihit sámegielčállinoahpahusa ektui. Norggas leat guokte sámi joatkkaskuvlla. Dán dutkanprošeavttas leat nuppi skuvllas eanas fidnofágaoahppit mielde, geat vázzet nuppi jagi oahpahusa, dutkanjagi. Dan ektui sáhtán dadjat ahte lea stuora oassi fidnofágaohppiin dán dásis geaid birra lea sáhka. Seammás sáhtán dadjat ahte sámi skuvlla lea earenomáš eará skuvllaid ektui Norggas, dannego sámi skuvllas leat eanas oahppit sápmelaččat ja sámegielagat. Danne galggašedje maid sámi skuvllat leat earálágan go eará skuvllat Norggas, dan ektui ahte buot fágat oahpahuvvojit sámegillii.</p>
<p>Mun jurddašan ahte mu rolla dutkamis lea sihke ávkkálaš ja hástaleaddji, go lean sihke oahpaheaddji ja dutki. Mun lean bargan guhká dán skuvllas, ja lean nuppi klássa fásta oahpaheaddji sámegiela oahpahusas. Mun dovddan bures ohppiid ja dovddan makkár hástalusat sis leat oahpahusas. Dán oainnán nanu beallin, ja maiddái go mun lean nu guhká bargan sámegieloahpaheaddjin de maid dovddan bures skuvlavuogádaga ja hástalusaid mat doppe gávdnojit. Lea hástalus rievdadit iežan bargovuogi, ja geahččat kritihkalaččat iežan doaimma.</p>
<p>Lea maiddái hástalus duođaštit ahte materiála doallá deaivása. Danne lean válljen jearrat guokte bargoustiba mielde dán dutkanprošektii, lean maid ságastallan ja digaštallan eará bargoustibiiguin, masteroahpaheddjiiguin ja mielstudeanttaiguin. Mu rolla sáhttá maid váikkuhit bargoustibiid fokusii, ja dan lean geahččalan váruhit. Analysaoasis lean maid čađat digaštallama bargoustibiiguin geat leat mielde dutkanprošeavttas. Oahpahusplánen ja čađaheapmi váikkuhit bohtosii. Jus livčče leamaš earálágan bargovuogit ja fáddá, de dat livčče sáhttán váikkuhit eará ládje bohtosii. Sámegieloahpaheaddji hástalusat gal leat seamma čállinoahpahusa ektui.</p>
<p>Dán dutkanprošeavttas lea leamaš hástalus go manná guhkit áiggi badjel, ohppiin leat guokte diimmu sámegieloahpahus vahkkui. Skuvllas bohtet olu doaimmat mat sáhttet dagahit ahte ii šatta sámegieloahpahus juohke vahkku, go leat dušše guokte duppal diimmu. Dán prošeavttas bohte olu doaimmat ovdii nu ahte muhtun oahpahusaid gaskka šattai máŋga vahkku. Lei earret eará beassášluopmu ja eksámenat mat dagahedje guhkes gaskkaid.</p>
<p>Mun lean dán masterčállosis geahččalan vástidit akšuvdnadutkama, akšuvdnaoahppama ja</p>
<p><em type="italic">Lesson Study- </em>bargovuogi bokte čuolmma ektui. Teoriijat leat čalmmustahtten materiála ja addán vástádusaid čuolmmaide. Go lean bargan dáinna dutkanprošeavttain ja lean geahččalan 86 leat dutki de lean ožžon ođđa fokusa oahpahusa suokkardeami ektui, lean oahppan eará ládje jurddašit ja dulkot oahpahusa ja leat kritihkalaš iežan bargohárjehallamii. Oahpaheaddji sáhttá hui olu fokuseret maid oahppit galget oahppat, ja dutki guorahallá movt oahppit ohppet buoremusat. Vásihin maid ahte bargovuogit, mat doibmet bures oahpahusas ohppiid čállinmotivašuvnna ektui gáibidit hui olu návccaid oahpaheaddjis. Sámegieloahpaheaddjái lea maid gáibideaddji go galgá ieš ráhkadit ja heivehit eanas oahpponeavvuid oahpahussii mat heivejit ohppiid beroštumiide, suorgái ja dássái. </p>
<p>Dál leat mii gállán luotta, sávvamis luodda šalkaluvvá ja mii oažžut eambbo máhtu sámegieloahpahussii ávkin. <em type="bold">6.2 Viidásit dutkan </em></p>
<p>Sámi joatkkaskuvllain ii leat dutkojuvvon beare olu. Mun sávan ahte dutkojuvvo eambbo sámegieloahpahusa hárrái joatkkaskuvladásis. Dán masterbarggus leat geahččalan čuvget movt sámegieloahpaheaddjit sáhttet váikkuhit dasa ahte ohppiin bissu motivašuvdna sámegiela čállinoahpahusas, ja makkár hástalusat leat sámegieloahpaheddjiin. Dán dutkanprošeavttas maid mun lean čađahan, lea guovddážis oahpaheddjiid oaidninguovlu. Viidásit dutkamii livččii ávkkálaš sihke prográmmafága oahpaheddjiid ja ohppiid vásáhusaid vuođul dutkat, ja earenoamážit movt prográmmafágaid giella ja oahpponeavvuid giella váikkuhusa sámegiela čállinoahpahussii ja movt dan sáhtášii ovddidit vai nanne sámegiela čállinmáhtu.</p>
</body></document>
