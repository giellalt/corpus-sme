<document xml:lang="sme" id="no_id"><header><title>Gáidosis lahkoneamen sámástangoahtái. Nuppigiela oahppi sártnodeapmi oahpaheaddjiin gáiddusoahpahusas</title><genre code="science"/><author><person firstname="Ellen" lastname="Ravna" sex="f" born="" nationality="NO"/></author><year>2019</year><wordcount>26812</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2626064/Ellen%20Ravna%20-%20G%C3%A1idosis%20lahkoneamen%20s%C3%A1m%C3%A1stangoaht%C3%A1i_Nuppigiela%20oahppi%20s%C3%A1rtnodeapmi%20oahpaheaddjiin%20g%C3%A1iddusoahpahusas.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header>
<body>
<p>Ovdasánit</p>
<p>Masterdutkan lea leamaš imašlaš vánddardeapmi. Lean ollu oaidnán ja vásihan, muhto in leat vissa álo rasttildan jekkiid gokko livččii lean buot vuohkkasamos. Lihkus lean beassan bisánit verddiid lusa ja nu lean ožžon ođđa návccaid ja nisttiid. Giitu didjiide buohkaide!</p>
<p>Giitosat Sámi allaskuvlii go lean beassan gazzat masteroahpu sámegiela didaktihkas ja čállit master-dutkamuša sámegillii. Sámi allaskuvla lea duođai earenoamáš skuvla, gos sihke káfemašiidna ja hissa máhttet sámegiela. Earenoamáš ollu giitosat mu vuosttaš bagadallái, professor Nils Øivind Helanderii, ja mu nubbi bagadallái, vuosttašamanueansa Ylva Jannok Nuttii. Lean oahppan nu ollu dudnos, ja doai leahppi iešguđege láhkai čájehan munnje mo beassat ovddos guvlui. Ylva, gal dat lei buorre go it diktán mu addit masterčállosa sisa menddo árrat! Giitosat maiddái professor Jon Todalii, gii bagadalai mu nu ahte ožžon rikkis dutkanmateriála. Giitu, vuosttašamanueansa Pigga Keskitalo, hirbmat ollu veahki ovddas! Fágalaš čállin lea leamaš stuorra oassin dán masterbarggus, ja váimmolaš giitosat professor Pekka</p>
<p>Sammallahtii go váldet mu studeantabarggu nu duođalažžan. Giitu, Máret Iŋgá Länsman, mu skuvlaoabbá, go nuppigiela oahpaheaddjin vuđolaččat lohket mu čállosa dál loahpas.</p>
<p>Deanu gielda lea leamaš buorre bargoaddi, ja guovtti jagáš masterii lean ožžon ekonomalaš doarjaga</p>
<p>Finnmárkku fylkkamánnis, Sámedikkis, Stáhta loatnakássas ja vel Letterstedske searvvis. Giitu go ná bures láhčibehtet dili sámi oahpaheaddji fágalaš ovdáneapmái. Ráhkkaneapmin masterdutkamuššii ovddidin muhtun spealuid, ja dan oktavuođas giittán dáiddár Aino Hivanda, Gollegiella lágádusa ja Studio Borga.</p>
<p>Mii bat sámegiel čállin go lea giellačeahppi sihke ruovttus ja gietti nuppi bealde! Giitu, Káhtarin Márjá, mu vuonáhkku, ja Ásllat, mu isit, buot giellabagadallamiid ovddas sihke dál ja álo. Giitosat min Guovžajávrri goahtáige, mii lea leamaš nu dehálaš dán čállinbarggus ja muđuige mu eallimis. Giitu maiddái daidda olbmuide geat leat dan áimmahuššan, dás namuhan áhčči-rohki, Elle-Per Piera Uvlá, ja eadnán, Ragnhilda.</p>
<p>Risten, Pauliina ja Thea, masterdutkamuša oahppit, giitu go lehpet čájehan munnje mo sáhtán oahpahit!</p>
<p>Jahki dassái nu rahčen čállimiin. In moge fáhten mo hábmet dákkár teavstta. Ii giige ádden maid oaivvildin. <span type="quote">“Čále dego ustibii!”</span> rávvii Hanna Guttorm (2018). Nu luovvanii mu čállin, ja čálidettiin lea čuovvovaš jearaldat johtán mu mielde: Mo sáhttá dutki čállit nu ahte teaksta šaddá áddehahttin? Dán vahkus muitalin dutkamuša bohtosiid birra dutkamuša nuoramus oahppái, ja son vissa áddii nu mo čilgejin ja čájehin. Nu mearridin bovdet earáge olbmuid lohkat mu teavstta: Nu ahte dál, lohkki, ustiban, boađe mu mielde! Ovttas de dádjadetne dás ovddos guvlui.</p>
<p>Ohcejohka, geassemánu 7. beaivve, 2019</p>
<p>Ellen Ravna 7 1 Láidehus </p>
<p>Sámegiela nubbingiellan gáiddusoahpaheaddjin lean máŋgii vásihan ahte go oahppi beassá speallat muhtun spealuid ovttas muinna, de oassálastá buorebut njálmmálaččat ja hállá eanet sámegiela go muđui oahpahusas. Nu lea bohciidan sáhkkiivuohta mus, mii dat lea dáin spealuin dahje speallandilálašvuođain, mii orru doarjumin oahppi njálmmálaš giellageavaheami. Jos dan dieđášin, lean jurddašan, de várra dalle máhtášin buorebut láhčit dili nu ahte sámegiella boađášii eanet geavahussii oahppodiimmuin.</p>
<p>Oahpaheaddji bargui gullá dákkár jurddašeapmi dahjege didákttalaš reflekteren. <em type="italic">Didaktihkka </em>-tearbma boahtá greikkagielas ja mearkkaša oahpahanmáhtu dahje oahpahandáidda, ja didákttalaš reflekteren sáhttá mearkkašit ahte oahpaheaddji jurddaša mo sáhttá buoridit iežas oahpahusa (Heimark 2007: 2). </p>
<p>Dákkár didákttalaš reflekteren, man mielde mun lean oahpaheaddjin hárjánan bargat, šattai vuolggasadjin mu masterdutkamuššii. Háliidin lagabui guorahallat mii dáhpáhuvvá iežan gáiddusoahpahusas, go moai oahppiin oassálaste gulahallandoaimmain (dár. <em type="italic">kommunikativ samhandling </em>), nappo barge maid nu ovttas háleštettiin dahjege <em type="italic">sártnodettiin </em>, nu mo speallamis sáhttá. 1.1 Sártnodeamis oahppat nuppigiela </p>
<p>Gulahallan lea dehálaš vuohki oahppat nuppigiela sihke luohkkálanjas ja luohkkálanja olggobealde (Mystkowska-Wiertelak 2017: 187). Sámegiela nubbingiellan oahppoplána mielde <span type="quote">“[n]jálmmálaš gulahallan lea ođđa gielaid oahppama vuođđu”</span>, earret eará danin go oahppi giellaáddejupmi ja njálmmálaš giella ovdána go oahppi oassálastá gulahallandoaimmain (Máhttodepartemeanta 2013a: 3-4) <em type="italic">. </em>Njálmmálaš gulahallamis, nugo sártnodeamis, geavaha oahppi dan giela maid lea oahppamin, <em type="italic">juvssusgiela </em>(dár. <em type="italic">målspråk </em>), nu ahte beassá ovdanbuktit sániid, hábmet cealkagiid, geahččalit áddet maid eará sártnodeaddjit dadjet ja responderet daidda nu ahte sártnodeapmi joatkašuvvá. Gulahallan ovdána einnoskeahttá, ja danin ferte oahppi iežas giellagelbbolašvuođa ja sártnodandáiddu lassin geavahit iežas hutkáivuođa (Canale &amp; Swain 1980: 29-34). </p>
<p>Vaikke oahppan sáhttá jođálmuvvat mealgat go oahppi hállagoahtá nuppigiela, de buot nuppigiela oahppit eai liikká searvva nuppigiela sártnodemiide. Muhtun oahppit dáidet álggus searvat, muhto eai biso sártnodeami siste. Dat jaskkodit dahje molsot giela. Nu manahit ollu oahppit buriid vejolašvuođaid ovdánit nuppigielas. Máŋga fáktora sáhttet váikkuhit dasa ahte oahppi searvá ja bissu nuppigiela sártnodeamis. Ovdal navdojuvvui ahte beare individuálalaš iešvuođat, nu mo giellagelbbolašvuohta ja iešluohttámušdovdu, váikkuhit oahppi dáhttui sártnodit nuppigillii. Muhto dál biddjojuvvo eanet deaddu maiddái dillái čadnojuvvon fáktoriidda. Muhtun diliin sáhttá oahppái leat álki searvat sártnodeapmái, eará diliin ollu váddásut. Jos oahppi ii searvva oahppodiimmu gulahallandoaimmaide, de sáhttá oahpaheaddji 8 iešguđet láhkai geahččalit láhčit dili, nu ahte oahppi dáhttu gulahallat nuppigillii lassána. (Mystkowska-</p>
<p>Wiertelak 2017: x-xiii, 3-6.)</p>
<p>Sihke Mystkowska-Wiertelak (2017) ja Ambjørn (1999) čilgeba mo luohkkálanjas sáhttá čađahit oahppoaktiviteahtaid vai oahppit gulahallet gaskaneaset nuppigillii. Unnán lea liikká čállojuvvon das mo sámegiela gáiddusoahpahusas sáhttá láhčit dili gulahallandoaimmaide. M. Solstad, Balto &amp; K. J. Solstad (2012: 112) dadjet oahppiid gaskasaš gulahallandoaimmaid váttisin čađahit sámegiela gáiddusoahpahusas. Sii ohcalit bargovugiid main oahppit aktiivvalaččat ovttasbarget, vai álkibut válddášedje giela geavahussii (Solstad ja earát 2012: 112). Dán masterdutkamušas lean válljen lagabui guorahallat gulahallandoaibmama gáiddusoahpahusas, namalassii mo nuppigiela oahppi sáhttá searvat ja bissut nuppigiela sártnodeamis. Ulbmilin lea leamaš fidnet ođđa áddejumi, man vuođul mun oahpaheaddjin sáhtán buoridit ja plánet gáiddusoahpahussii heivvolaš oahppoaktiviteahtaid, nu ahte nuppigiela oahppi njálmmálaš sámegiela geavaheapmi lassánivččii. 1.2 Dutkangažaldagat </p>
<p>Dutkančuolbman lean válljen čuovvovaš váldogažaldaga (1) ja oassegažaldaga (2): 1) Mo aktiviserejuvvo nuppigiela oahppi njálmmálaš sámegiella sártnodettiin oahpaheaddjiin gáiddusoahpahusas? 2) Man láhkai sáhttá govvidit nuppigiela oahppi njálmmálaš giellageavaheapmi? 1.2.1 Váldogažaldaga čilgehus </p>
<p>Váldogažaldaga bokte čielggadan mii dáhpáhuvvá go gáiddusoahppi ovttas iežas oahpaheaddjiin oassálastá muhtun gulahallandoaimmas, mas sártnodeapmi lea guovddážis. Mun geahčan lagabui dan dili dahjege konteavstta, mas oahppi sámegiella aktiviserejuvvo, ja govvidan mii dáhpáhuvvá dalle go oahppi sámásta. Oahppi sáhttá oažžut veahki sámegiela aktiviseremii mas nu dahje mo nu, ja nu sáhttet muhtun gielladidákttalaš reaiddut ja metodat leat ávkin. Mus lea leamaš earenoamáš beroštupmi guorahallat dáhpáhusaid go oahppis aktiviserejuvvo eanet sámegiella go muđui sártnodandilálašvuođas, dahje go oahppi váldá atnui sámegiel sániid dahje dajaldagaid, maid ii leat ovdal geavahan dán dilálašvuođas. Nu sáhtán oahpaheaddjin buorebut áddet maid sáhtášin bargat vai dilit, main sámegiella aktiviserejuvvo, lassánivčče.</p>
<p>Lean válljen geavahit doahpaga <em type="italic">sámegiela aktiviseren. </em>Dat gokčá dan proseassa, mii deaivá dalle go oahppi dadjá maid nu sámegillii, iige muital maidege dan birra leago oahppi plánen maid áigu dadjat dahje máhttágo oahppi sániid dahje dajaldagaid ovddežis (Øzerk 2017). Go sámegiella aktiviserejuvvo, de oahppi ii vealtameahttumit ádde dahje máhte nu vuđolaččat dan maid dadjá, nugo ahte ieš máhttá sojahit 9 ja bidjat oktii daid sániid maid dadjá. Aktiviseremii gullet maiddái dákkár dáhpáhusat go oahppi beare lohká muhtun čállojuvvon sáni dahje beare geardduha maid nu oahpaheaddji maŋis. </p>
<p>Geavahan tearpma <em type="italic">sártnodeapmi </em>, maid Nielsen (1979b: 383) dárogillii jorgala <em type="italic">samtale </em>ja eaŋgalsgillii <em type="italic">conversation </em>. Dat sáhttá leat eanet suopmanneutrála go <em type="italic">hálešteapmi </em>, mii nuorttabealde geavahuvvo, ja <em type="italic">humadeapmi </em>, mii oarjjabealde geavahuvvo (Sammallahti 2019). 1.2.2 Oassegažaldaga čilgehus </p>
<p>Oassegažaldaga bokte ozan analyserenreaidduid, maiguin sáhtán vástidit dutkamuša váldogažaldahkii.</p>
<p>Sártnodettiin oahpaheaddjiin sáhttá nuppigiela oahppi geavahit máŋggalágan ovdanbuktinvugiid. Son dáidá dárostit, sámástit dahje čájehit maid oaivvilda vaikke rumašgielain. Dutkanmateriálas dárbbašan beassat gávdnat daid dáhpáhusaid go sámegiella aktiviserejuvvo, vai beasan lagabut studeret daidda dáhpáhusaide gullevaš konteavsttaid. Dalle sáhtán maiddái geahččat makkár konteavsttas iešguđetlágan sámegiel ovdanbuktinvuogit geavahuvvojit. Dutkamušas leat maiddái dehálaš veardádallat daid diliid main oahppi sámásta, diliiguin main oahppi dárosta dahje geavaha rumašgiela. Buot dát sáhttá leat ávkin analysas. 1.3 Dutkanfáttá válljen </p>
<p>Lean válljen dán dutkanfáttá, danin go sámegiella lea nu ráhkis munnje. Háliidan leat mielde ovddideamen sámegiela nuppigiela oahpahusa. Mu mielas gullá sámegiella maiddái daidda geat eai leat mánnán sámástišgoahtán. Dávjá sápmelaččat vásihit sámegiela oahppama váttisin, nugo boahtá ovdan ovdamearkka dihtii Rasmus (2019: 53) masterdutkamušas. Dutkama bokte sáhttá fidnet dieđuid, maiguin sámegiela oahppan šattašii álkibun. Nu sáhttet eanet sápmelaččat sámástišgoahtit, ja nu maiddái oamastišgoahtit váhnemiiddiset ja máttuideaset giela.</p>
<p>Dutki galggašii muitalit manin son dutká ja maiddái čájehit iežas sajádaga (WINHEC 2019), ja nu lean bargan dál. 1.4 Davvisámegiela gáiddusoahpahus Norgga beale vuođđoskuvllas </p>
<p>Dán masterbarggus guorahalan oahppi ja oahpaheaddji gaskasaš sártnodeami, mii dáhpáhuvvá gáiddusoahppodiimmuin Skype bokte, nu ahte oahppi ja oahpaheaddji leaba guovttá oahppodiimmus. Nu sulastahttet dutkamuša gáiddusoahppodiimmut Norgga beale vuođđoskuvlla davvisámegiela gáiddusoahpahusa. Dán oasis čájehan mo diekkár oahpahus lágiduvvo vai šaddá álkit govahallat dutkamuša oahppodilálašvuođa. Dan čájehan sihke teavsttain ja tevnnegiin (govus 1). 10 1.4.1 Sámegiella oahpahuvvo n fágan neahta bokte </p>
<p>Solstad ja earáid (2012) mielde <em type="italic">gáiddusoahpahus </em>lea oahpahus, mas oahpaheaddji ja oahppi leaba earuhuvvon saji dahje áiggi dáfus. Interneahtta geavahuvvo oahppanproseassa guovtteguvllot gulahallama várás, nu ahte oahpaheaddji ja oahppit sáhttet gulahallat gaskaneaset (Solstad ja earát 2012: 102). Nu earuhuvvo gáiddusoahpahus <em type="italic">lagašoahpahusas </em>dahje <em type="italic">báikkálaš oahpahusas </em>, mii dasto lea dábálaš, árbevirolaš oahpahus. Lagašoahpahusas oahppi ja oahpaheaddji eaba leat earuhuvvon áiggi eabage saji dáfus, ja nu dáhpáhuvvá gulahallan dan báikkis, gos guktot leaba oktanaga, ovdamearkka dihtii luohkkálanjas, skuvlla valáštallanšiljus dahje meahcis. </p>
<p><em type="italic">Sámegiela gáiddusoahpahusain </em>oaivvildan dás gáiddusoahpahusa, mas sámegiella oahpahuvvo fágan. Go sámegiella oahpahuvvo fágan, de dat mearkkaša ahte oahppit ohppet sámegiela vissis diibmomeari mielde vuosttašgiellan dahje nubbingiellan oahppoplánaid mielde (Máhttodepartemeanta 2013a, 2013b). </p>
<p>Sámegiela fágii ii gula oažžut eará oahpahusa sámegillii, nu mo sámegillii oahppat matematihka dahje lihkadeami. Norgga oahpahuslága mielde buot sámi vuođđoskuvla- ja joatkkaskuvlaoahppiin lea vuoigatvuohta oahppat davvi-, julev- dahje máttasámegiela fágan (Opplæringslova 1998: § 6-1, 6-2, 6-3).</p>
<p>Vaikke oahppi livččii gieldda áidna oahppi, gii háliida oahppat sámegiela, de galgá oažžut sámegiela oahpahusa. Nu lea, vaikke gos oroš dal Norggas. Jos skuvla ii bastte fállat oahpahusa báikkálaš oahpa-headdjiin, de sáhttá fállat dan gáiddusoahpahussan (Forskrift til opplæringslova 2006: § 7-1;</p>
<p>Utdanningsdirektoratet 2015:1). 1.4.2 Gáiddusoahppodiimmut dávjá áidna vejolašvuohta sámástit </p>
<p>Ulla Aikio-Puoskari (2016) mielde sáhttá gáiddusoahpahus dahkat Sámi olgobeale ássi oahppiid dásseárvosaččabun oahppiiguin, geat Sámis ásset, danin go oahppiid orrunbáiki ii šat seammá láhkai mearrit oahpahussii oassálastima (Aikio-Puoskari 2016: 67). Hástalussan leat liikká dat go oahppodiimmut sáhttet leat gáiddusoahppiid áidna vejolašvuohta geavahit sámegiela. Gáiddusoahppiin ii leat dábálaččat gielladoarjja lagasbirrasis, eaige sii beasa geavahit sámegiela sámi oahppodiimmuid olggobealde (Utdanningsdirektoratet 2015: 2). Sii orrot báikkiin, gos sámegiella hárve gullo, ja sin váhnemat leat várra vásihan <em type="italic">giellamolsuma </em>, mii lea dat <span type="quote">“proseassa goas olbmot heitet geavaheames iežaset árbegiela ja geavahišgohtet ođđa giela, ovddimusat fámolut giela gielaid hierarkiijas”</span> (Rasmussen 2014: 1). Váhnemat eai dáidde ieža oahppan sámegiela mánnán iežaset váhnemiin, muhto dál váldet oasi <em type="italic">giellamolsuma jorgalahttinproseassas </em>, mii lea dat dilli <span type="quote">“go olbmot iešguđetlágan doaimmaiguin geahččalit lasihit giela hálliid logu”</span> (Rasmussen 2014: 19). Vaikke váhnemiin alddeset lea unnán giellamáhttu (Solstad ja earát 2012: 69), de háliidit mánáideaset beassat oahppat sámegiela. 11 </p>
<p><em type="italic">Govus 1. Norgga beale sámegiela gáiddusoahppodiibmu sámi oahpaheaddji geahčastagas. Tevnnegii lean ožžon inspirašuvnna Elle-Hánssa/ Mathisena (1995) kárttas. Sárgon: Ellen Ravna. </em>12 1.4.3 Oahppi ja oahpaheaddji guovttá Skypes </p>
<p>Sámegiela gáiddusoahpahus ordnejuvvo Solstad ja earáid (2012) mielde dábálaččat nu ahte oahppi ja oahpaheaddji deaivvadeaba seamma áigge neahta bokte. Oahppi ja oahpaheaddji leaba dan láhkai earuhuvvon saji dáfus muhto eaba áiggi dáfus, danin go oassálastiba oahppodiimmus oktanaga, nappo <em type="italic">synkronalaččat </em>. Dákkár synkronalaš gáiddusoahpahus dáhpáhuvvá ovdamearkka dihtii nu ahte oahppi čohkká iežas skuvllas, gáiddusoahpahusa <em type="italic">vuostáiváldiskuvllas </em>(dár. <em type="italic">mottakerskole </em>), man oahppi dábálaččat vázzá, ja mii lea oahppi ruoktobáikkis várra gos nu Sámi olggobealde. Oahpaheaddji gis sáhttá čohkkát <em type="italic">fáladeaddji skuvllas </em>(dár. <em type="italic">tilbyderkole </em>), mii lea dat skuvla, mii fállá gáiddusoahpahusa, ja mii lea oahpaheaddji bargosadji gos nu Sámis. </p>
<p>Solstad ja earáid (2012) mielde oahppi ja oahpaheaddji leaba dábálaččat guovttá vuođđoskuvlla gáiddusoahppodiimmuin Norggas. Dákkár oahppodilli oidno mu tevnnegis (govus 1) dás badjelis.</p>
<p>Vuođđoskuvllas davvisámegiela gáiddusoahpahus fállojuvvo dábálaččat skuvllas, mii lea báikkis, gos oahppi fuolkkit orrot, ja masa oahppis lea gullevašvuohta (Solstad ja earát 2012: 52). Nu šaddá vejolaš gáiddusoahppái muhtumin oassálastit fáladeaddji skuvlla báikkálaš oahpahusas, nu gohčoduvvon <em type="italic">hospiteremis </em>. Hospiteren sáhttá leat oalle stuorra oassi davvisámegiela gáiddusoahpahusas. Oahppo-direktoráhta mielde hospiteren sáhttá leat dárbbašlaš vai oahppi juksá fága gelbbolašvuođaulbmiliid (Utdanningsdirektoratet 2015: 2). Geavatlaččat hospiteren lea čađahahtti aiddo danin go gáiddusoahppit hospiterenáigge dávjá orrot fulkkiideaset luhtte, fáladeaddji skuvlla lahka. Muhto ná šaddá maiddái hástaleaddji gávdnat fáladeaddji skuvlla gáiddusoahppiide oktasaš diibmoáiggiid (Solstad ja earát 2012: 81). Gáiddusoahppit čohkkájit guhtet vuostáiváldiskuvllas, ja váldonjuolggadussan lágiduvvo gáiddus-oahpahus dábálaš skuvlabeaivvi siskkobealde. Fáladeaddji skuvlla gáiddusoahppit eai leat várra álo seamma gelbbolašvuođa dásis, eaige seamma ahkásaččat. Buot dát dagaha ahte Norggas lea leamaš hástaleaddji organiseret gáiddusoahpahusa nu ahte eanet go okta oahppi ain hávil searvá dan seammá oahppodiibmui (Solstad ja earát 2012: 106). </p>
<p>Davvisámegiela gáiddusoahpahusas vuođđoskuvllas geavahit dábálaččat <em type="italic">Skype </em>(Solstad ja earát 2012: 71). </p>
<p><em type="italic">Skype </em>lea jietna- ja govvaprográmma, man neahtas nuvttá sáhttá viežžat dihtorii. Go oahppi ja oahpaheaddji leaba guovttá oassálastimin Skypes, de oaidniba goabbat guoimmiska govvan, mii sáhttá deavdit olles dahje oasi dihtoršearpmas. Sámi gáiddusoahpaheaddjin oainnán dán dili nu mo boahtá ovdan mu tevnnegis (govus 1). Dákkár geahčastagas Sápmi lea lahkosiin ja Oslo, Norgga oaivegávpot, lea guhkkin. Oahpaheaddji gullá skuvlii, mii lea Sámis. Oahppi skuvla ges lea guovllus, gos sámegiella hárve gullo. Dihtora bokte sáhttiba sártnodit ja oaidnit goabbat guoimmiska duohta áiggis. Vaikke sudno skuvllat leat guhkkálagaid, de čohkkába virtuála deaivvadeamis buohtalagaid ja viehka lahkalagaid. Čuovvovaš kapihttalis ovdanbuvttán teoriija das mo nuppigiela oahppi dákkár dilis sáhttá sámástit. 13 2 Sámástangoahti </p>
<p>Dán oasis ovdanbuvttán didákttalaš modealla <em type="italic">sámástangoahti </em>, man maŋŋá geavahan go govvidan diliid, main oahppi sámegiella aktiviserejuvvo. Dutkanproseassas lean ohcan teoriijaid ja doahpagiid, maiguin vuohkkasit sáhtán čájehit mii dáhpáhuvvá dalle go nuppigiela oahppit mu dutkanmateriálas sámástit. Dát modealla lea boađusin dan ohcanproseassas ja seammás dalle boađusin mu dutkamušas. Modellii lean čatnan didákttalaš teoriijaid ja doahpagiid, ja dárbbuid ja empiriija mielde heivehallan daid dan dillái, man mun govvidan, namalassii oahppi guoktá oahpaheaddjiin nuppigiela sártnodandilálašvuođa. Modealla ii leat oaivvilduvvon beare dán dutkamuša várás, muhto maiddái didákttalaš veahkkeneavvun oahpaheaddjiide, ja dan birra čálán eanet maŋimuš kapihttalis (kap. 5.3). </p>
<p>Álggos dán kapihttalis čilgen manin geavahan giellagova <em type="italic">sámástangoahti </em>govvidit sámegiela aktiviserema dili. Dasto ovdanbuvttán modealla <em type="italic">sámástangoahti </em>sihke tevnnegin ja teakstan ja čilgen dasa gullevaš didákttalaš teoriijaid ja doahpagiid. Sámástangoađi doahpagiid sáhttá muitit tevnnega (govus 2) vehkiin, ja dan birra čálán kapihttala loahpas. 2.1 Giellagovat gulahallangaskaoapmin </p>
<p>Giellagovaid dahjege metaforaid ja veardádusaid geavaheapmi lea dábálaš sihke dutkamušain ja filosofiijas. Dovddus greikkalaš filosofa Platon geavahii juo 2400 jagi dassá hoalu veardádussan čilget ahte dan maid mii áddet ja oaidnit máilmmis lea beare dego hoalloseainni suoivvangovva duohtavuođas (Platon 1946: 307-348; Tranøy 2019). Maiddái sámi njálmmálaš árbevierus leat giellagovat leamaš <span type="quote">“gulahallama gaskaoapmin”</span> (Porsanger 2007: 1), ja muitalusain lea sápmelaš sáhttán <span type="quote">“dahkat muhtun ášši mearkkašumi, duogáža ja konsekveanssaid áddehahttin”</span> (Porsanger 2007: 1). Ovdamearkka dihtii sáhttet mánát áddet ahte lea váralaš fitnat čáhcegáttis go gullet muitalusa čáhcerávgga birra (Porsanger 2019).</p>
<p>Sámedutkange sáhttá <span type="quote">“árbevirolaš gulahallanvugiiguin ávkkástallat, muhto dieđalaš teavsttas geavahuvvon giellagovaid ferte čálalaččat čilget”</span> (Porsanger 2007: 1).</p>
<p>Kuokkanen (2009: 48) ávžžuhage sámi dutkiid ohcat metaforaid ja doahpagiid sámi servodagas ja historjjás ja daid ala hukset ođđa teoriijaid ja čilgehusaid. Giella ii leat <span type="quote">“neutrála gaskaoapmi, muhto dat lea čadnon servodatlaš, historjjálaš ja kultuvrralaš váldegaskavuođaide”</span> (Kuokkanen 2009: 40). Nu čájehit mii geat mii leat ja áddet máilmmi muhtun muddui daid doahpagiid bokte maid geavahit. Sápmelaččaide oahpes doahpagiiguin dahje giellagovaiguin sáhttá dutkamuš šaddat áddehahttibun ja jáhkehahttibun sápmelaččaide (Porsanger 2018). Wilsona (2008: 124) mielde sáhttá dutki metaforaiguin dahje symbolaiguin dahkat maid nu abstrávtta konkrehtan. Dalle lea álkit fidnet ja doallat oktavuođa daiguin jurdagiiguin, maid geahččala čilget, go jos dat leat beare abstrákta (Wilson 2008: 124). Doallat oktavuođa jurdagiin mearkkaša maiddái ahte fertet gudnejahttit ja árvvusatnit jurdaga (Wilson 2008: 125). 14 2.2 Sámástangoahti giellagovvan </p>
<p>Dutkamušastan lean válljen geavahit <em type="italic">sámástangoahti </em>giellagovvan govvidit nuppigiela oahppodiimmu muhtun ideáladili, mas oahppi guovttos oahpaheaddjiin gulahallaba gaskkaneaskka sámegillii nu ollu go vejolaš, máhteš dal oahppi unnán dahje eanet sámegiela ja leš dal hárjánan sámástit dahje ii. Dat lea dilli, mas oahppi dáhttu ja vejolašvuohta hállat sámegiela lassána, ja mas oahppi njálmmálaš sámegiella aktiviserejuvvo buorebut go muđui oahpahusas. </p>
<p><em type="italic">Sámástangoahti </em>-tearbma sisttisdoallá guokte sáni, <em type="italic">sámástan </em>ja <em type="italic">goahti </em>. Mearusoassi, <em type="italic">sámástan </em>, mii lea <em type="italic">sámástit </em>-vearbba suorggádus, mearkkaša hállat sámegiela (Nielsen 1979b (1932-1962): 379). Dát oassi muitala mii lea sámástangoađi váldodoaibma, namalassii aktiivvalaččat buvttadit ja áddet njálmmálaš sámegiela. Tearpma vuođđooassi, <em type="italic">goahti </em>, buktá ovdan gova makkár dilis sámásteapmi galgá dáhpáhuvvat. Tearbma <em type="italic">goahti </em>geavahuvvo máŋgga oktavuođas ja sáhttá ovdamearkka dihtii mearkkašit lavdnjegoađi (Nielsen 1979a (1932-1962): 152-153). Dalle goahti mearkkaša lavnnjiin gokčojuvvon vistti, mas sáhttá orodit guhkit dahje oanehut áigge. Dieppe fidne olmmoš dorvvu ja suoji, ovdamearkka dihtii árbevirolaš biepmoháhkama oktavuođas meahcis. Sámástangoađis ges fidne nuppigiela oahppi dorvvu ja veahki sámegiela háhkamis oahppodiimmu áigge. </p>
<p>Giellagovain <em type="italic">sámástangoahti </em>sáhttá dutkamuša didákttalaš teoriija šaddat konkrehtabun sámi oahpaheaddjái. Goahti ja goahteeallin lea sápmelaččaide oahpis. Goađi sáhtán visualiseret ja vaikke tevnnet. Dalle teoriijat ja doahpagat šaddet áddehahttibun, mu mielas. Nu sáhttá dutkamušge šaddat áddehahttibun ja jáhkehahttibun. <em type="italic">Sámástangoahti </em>-metaforain buvttán maiddái iežan dutkin eambbo oidnosii. Goahti lea oassi mu eallimis ja gullá sámi birgenvuohkái, mii lea seilon dan guovllus gos lean bajásšaddan. Min goahti lea guovllus, maid min máttut ja min guovllu olbmot leat geavahan doloža rájes, ja gos ovdalge leat leamaš goađit, nu mo duktasajit duođaštit. Nu čatnasa doaba <em type="italic">goahti </em>sihke dálá ja dalá sámi servodahkii. Alddán mus leat nana dovddut ja čanastagat goahtái, ja giellagova <em type="italic">sámástangoahti </em>bokte válddán daid fárrui sihke oahpahussii ja dutkamii. Dainna giellagovain orun dego iežan nanosmahttimin sihke dutkin, oahpaheaddjin ja sápmelažžan. 2.3 Vánddardit sámástangoađi lusa </p>
<p>Oahpaheaddjin govahalan iežan vánddardeamen ovttas nuppigiela oahppiin munnje oahpis bálgáid mielde (gč. govvosa 2, dás vuollelis). Moai letne jođus sámástangoahtái. Dego niegus oainnán ahte mátkkis ráhkkanetne sámegiel sártnodeapmái, nu ahte hárjehalle muhtun sámegiel dajaldagaid. Oahppi diehtá ahte vuorddán sus sámásteami. Várra letne veahá galbmon ja dáidá munnos veahá giellanealgi, go ean leat sámástan guhkes áigái. Dalle lea buorre boahtit sámástangoađi lusa, gos lea álki ja dorvvolaš sámástit.</p>
<p>Fargga lea báhka juhkamuš ja borramuš, ja nu liegganišgoahtá sámástandáhttu. 15</p>
<p><em type="italic">Govus 2. Didákttalaš modellii </em>sámástangoahti <em type="italic">gullet doahpagat </em>ofelastin <em type="italic">, </em>mállečájeheapmi <em type="italic">, </em>giellarepresentašuvnnat <em type="italic">, </em>máhcahat <em type="italic">, </em>válljen <em type="italic">ja </em>diehtováili <em type="italic">. Porsangera (2018) </em>diehtolávvu <em type="italic">lea leamaš inspirašuvdnan dán tevnnegii. Sárgon: Ellen Ravna. </em>16 </p>
<p>Ovtta sámegiela oahppodiimmus sáhtte moai oahppiin oktii dahje máŋgii fitnat sámástangoađi luhtte.</p>
<p>Muhtumin finastetne, iige sámegiel sártnodeapmi bistte go oanehis bottaža, muhtumin orostetne diesa guhkit áigái, dalle sámegiel sártnodeapmi bistá guhká.</p>
<p>Sámástangoađi luhtte doibmet oktanaga máŋga fáktora, mat váikkuhit oahppi dáhttui ja vejolašvuhtii sámástit. Oahpaheaddji bidjá johtui sártnodeami, masa ieš ovttas oahppiin searvá (Canale &amp; Swain 1980: 33). Dál oahppi guovttos oahpaheaddjiin eaba šat ráhkkan sámegiel sártnodeapmái. Sámástangoahti lea dalle dat duohtavuohta, mas giella geavahuvvo dás ja dál, nugo Tornberg (2017: 190) dan čilge. Dán duohtavuođas oahppi várra hárjehallá geavahit nuppigiela, muhto seammás lea nubbigiella dat giella, mainna oahppi ja oahpaheaddji gulahallaba ja čovde váttisvuođaid, mat ihtet sártnodettiin (Tornberg 2017: 65). Oahppi guovttos oahpaheaddjiin <em type="italic">lahkoneaba lunddolaš sártnodeapmái </em>dahjege oasálastiba konkrehtalaš ja mearkkašeaddji sosiála dilis, mas oahppi ieš sáhttá <em type="italic">válljet </em>maid dadjá, ja mas guktot addiba <em type="italic">máhcahagaid </em>goabbat guoibmáseaskka, nugo Manne (1993: 151-152, 172-174) čilge. <em type="italic">Diehtováilliid </em>dihtii ovdanbuktiba jearaldagaid ja vástádusaid, ja nu fidneba guktot dieđuid, maid dárbbašeaba, nugo earret eará Davies (1996: 36) čilge. Oahpaheaddji doaibmá <em type="italic">ofelažžan </em>(Tornberg 2017: 31, 76) ja eastada sártnodeami nohkamis. Son <em type="italic">čájeha málliid </em>(Hole 2003: 24), maiguin oahppi sáhttá buvttadit sámegiel sániid ja dajaldagaid. Sámástangoađis váldá oahppi atnui <em type="italic">giellarepresentašuvnnaid </em>, nugo Øzerk (2010: 13-16) čilge dán doahpaga, ja nu aktiviserejuvvo sus sámegiella. </p>
<p>Čuovvovaš vuollekapihttaliin čilgen daid doahpagiid maid dás lean namuhan. 2.4 Lahkonit lunddolaš sártnodeapmái </p>
<p>Sámástangoađis nuppigiela oahppi guovttos oahpaheaddjiin lahkoneaba autenttalaš dahjege lunddolaš sártnodeapmái, nugo Manne (1993: 151-152) čilge. Dát mearkkaša ahte sártnodeapmi šaddá relevánta dahjege mearkkašeaddji (eaŋg. <em type="italic">meaningful </em>) oahppái (Canale &amp; Swain 1980: 33). Lunddolaš sártnodeapmi sáhttá spontánalaččat čuožžilit oahppodiimmus (Manne 1993: 152), ovdamearkka dihtii jos oahppi ii muitte muhtun juvssusgiela sáni ja dárbbaša jearrat oahpaheaddjis dan birra, dahje jos oahppi dárbbaša muitalit oahpaheaddjái ahte fitná viežžamin muhtun girjji. Oahpaheaddji sáhttá maiddái plánet lunddolaš sártnodeami oahppoaktiviteahttan, ja dalle galggašii dasa čatnat dán golbma eavttu: <em type="italic">válljen </em>, <em type="italic">máhcahat </em>ja <em type="italic">diehtováili </em>(dár. <em type="italic">valg </em>, <em type="italic">tilbakemelding, informasjonskløft) </em>, nugo Keith Marrow (Manne 1993: 172-174 mielde) čilge. 2.4.1 Oahppi sáhttá válljet </p>
<p>Válljen mearkkaša dás ahte oahppi beassá ieš mearridit ja válljet maid áigu dadjat ja maiddái mo áigu dan dadjat, nappo válljet sihke sisdoalu ja hámi das maid dadjá (Manne 1993: 173). Nu šaddá sártnodeapmi 17 einnoskeahttá. Dat, mii daddjojuvvo, ii leat ovddalgihtii mearriduvvon, ja oahppi beassá geavahit iežas kreatiivvalašvuođa (Canale &amp; Swain 1980: 33).</p>
<p>Sártnodeami ferte liikká heivehallat oahppi giellamáhtu mielde, nu ahte oahppi válljenvejolašvuohta lassána oahppi giellamáhtu mielde. Oahppái, gii bures máhttá juvssusgiela, lea álkit ovdanbuktit aiddo daid sániid ja dadjanvugiid, maid dárbbaša. Nu lea sutnje álkit mearridit maid áigu dadjat, go oahppái, gii ii máhte juvssusgiela nu bures. Sártnodandilálašvuođas sáhttá leat viehka hoahppu, iige oahppi beasa guhká smiehttat dalle go lea su hállanvuorru (Manne 1993: 173). Amas sártnodeapmi bisánit ja šaddat menddo váttisin de ferte oahpaheaddji veahkehit oahppi ja álkidahttit sártnodeami. Ovdamearkka dihtii sáhttá oahpaheaddji ráddjet válljenvejolašvuođaid nu ahte oahppi sáhttá moatte jearran- ja vástidanvuogi gaskkas válljet.</p>
<p>Giellaoahppodiimmus sáhttá oahpaheaddji muhtumin geahččalit ráddjet oahppi hállanvejolašvuođa oažžun dihtii vissis struktuvrra dahje grammatihkalaš duohtavuođa (Davies 1996: 20). Nu ii oaččo leat go lahkonit lunddolaš sártnodeapmái, go dalle galggašii oahppi leat dásseárvosaččabun oahpaheaddjiin.</p>
<p>Oahpaheaddji galggašii diktit oahppi leat mielde mearrideamen (Davies 1996: 20). Son sáhttá ovdamearkka dihtii diktit oahppi mearridit oahppoaktiviteahta čađaheami dahje diktit su hállagoahtit eará áššis, go dan maid oahpaheaddji lei ovddalgihtii jurddašan. 2.4.2 Oahppi addá ja oažžu máhcahag aid </p>
<p>Máhcahagaid addin ja oažžun lea dehálaš oassin lunddolaš sártnodeamis. Go nubbi sártnodeaddji addá máhcahaga nubbái, de dat mearkkaša ahte son respondere dasa maid nubbi lea dadjan. Máhcahagaiguin nohká dahje joatkašuvvá sártnodeapmi, ja nu berrešedje sártnodeaddjit aktiivvalaččat čájehit iežaset leat guldaleamen ja čuovvumin mielde. Jos oahppi ii máhte rivttes máhcahaga addit dahje báhcá jienajávohaga, de sáhttá sártnodeapmi dan dihtii nohkat. (Manne 1993: 172-174.)</p>
<p>Sártnodeaddjit váikkuhit guhtet guimmiidasaset vuoruid mielde máhcahagaid bokte (Manne 1993: 173).</p>
<p>Jos mun evttohan maid nu, de dasa, maid mun čuovvovažžan dajan, váikkuha dat maid vástádussan oaččun nuppis. Dohkkehiigo mu sártnodanguoibmi mu evttohusa, biehttaliigo dan vai illudiigo das? Go jearan maid nu, de vuorddán dábálaččat ahte nubbi sártnodeaddji vástida dahje eará láhkai respondere.</p>
<p>Nu sisttisdoallá jearran muhtunlágan geatnegasvuođa dahje gáibádusa (Aikio 2018). Jearaldagaid bokte geatnegahtán nuppi addit máhcahaga. 2.4.3 Oahppi bivdá ja addá dieđu diehtováilli id dihtii </p>
<p>Diehtováilliiguin sáhttit láhčit dili lunddolaš sártnodeapmái oahppoaktiviteahttan. Doahpagiin <em type="italic">diehtováili </em>sáhttá govvidit sártnodeami oasi, mii dáhpáhuvvá danin go sártnodeaddjiin leat iešguđetge dieđut 18 (Manne 1993: 172), dieđut maid earáge sártnodeaddjit dárbbašit dahje háliidit, muhto mat sis váilot. Go muhtun sártnodeaddjis váilu dárbbašlaš diehtu, ja seammás diehtá ahte muhtun eará sártnodeaddjis lea dát diehtu, de sáhttá bivdit dán dieđu sus. Son jearrá ja dat gii diehtá dasto vástida dahjege addá dárbbašlaš dieđu sutnje. </p>
<p><em type="italic">Diehtováili </em>lea eaŋgalasgillii <em type="italic">information gap </em>(Mystkowska-Wiertelak 2017: 174-177) ja dárogillii <em type="italic">informasjonskløft </em>(Manne 1993: 172), ja govvida ahte sártnodeaddjiid gaskkas lea muhtunlágan ávži, man badjel fertejit beassat vai fidnejit dieđuid. Ruoŧagillii geavahit tearpma <em type="italic">informationslucka </em>(Tornberg 2017: 197). </p>
<p><em type="italic">Diehtoáŋgirvuođa dihtii sártnodit </em></p>
<p>Dávjá diehtováillit leat oassin lunddolaš sártnodeamis ja sáhttet leat sivvan dasa ahte sártnodeapmi álggahuvvo ja joatkašuvvá. Go olbmot lunddolaččat sártnodit, de dávjá eai dieđe buot maid dat eará sártnodeaddjit dihtet ja maid rievtti mielde háliidivčče diehtit. Várra háliidit gullat eará olbmuid oaiviliid muhtun áššis dahje mii muhtun oktavuođas duođai lea dáhpáhuvvan. Nu váilot sártnodeaddjiin dieđut.</p>
<p>Go jerret ja eará sártnodeaddji vástida, de fidnejit daid dieđuid. Nu čađahuvvo sártnodeami bokte duohta dieđuidlonohallan (eaŋg. <em type="italic">genuine exchange of information </em>) (Mystkowska-Wiertelak 2017: 177). Dát mearkkaša ahte sártnodeaddjiin geahppána eahpesihkarvuohta (Canale &amp; Swain 1980: 29), seammás go lea miellagiddevaš sártnodit (Manne 1993: 172). Diehtováilli dihtii loktana sáhkkiivuohta ja diehtoáŋgirvuohta. Dat šaddá sártnodeami mohtorin ja sivvan manin sártnodeaddjit bivdet dieđuid dahjege jerret maid nu eará olbmuin. Diehtobivdima bokte ožžot vástádusaid dahje earálágan máhca-hagaid, ja nu joatkašuvvá sártnodeapmi. </p>
<p><em type="italic">Diehtováilli sisttisdoalli oahppoaktiviteahtat </em></p>
<p>Maiddái oahppái sáhttá šaddat miellagiddevažžan sártnodit ja oassálastit nuppigiela oahpahusas, jos diehtoáŋgirvuohta lea guovddážis. Go oahppoaktivitehttii gullet diehtováillit, de lassána oahppi dáhttu oassálastit nuppigiela sártnodeapmái (Mystkowska-Wiertelak 2017: 175). Oahppoaktiviteahtta hábmejuvvo dalle nu ahte oahppis váilot muhtun dieđut, maid dárbbaša oahppoaktiviteahta ollašuhttima dihtii. Dáid dárbbašlaš dieđuid ii sáhte fidnet go oahppoaktiviteahta eará oassálastis, geas leat aiddo fal dat dárbbašlaš dieđut, mat sus váilot. Dat, geas váilu diehtu, jearrá, ja dat, geas lea diehtu, vástida. Nu dahkkojit váilevaš dieđut ollislažžan sártnodeami bokte (Davies 1996: 36).</p>
<p>Mystkowska-Wiertelak mielde lassána oahppiid dáhttu hállat nuppigillii eanet go oahppit barget smávva joavkkuin go stuorát joavkkuin. Smávva joavkkuin dovdet oahppit nannosut ovddasvástádusa ollašuhttit oahppoaktiviteahta bargguid, seammás go juohkehažžii báhcá eanet hállanáiggi (Mystkowska-Wiertelak 2017: 177). Maiddái D. Johnson, R. Johnson, Haugaløken &amp; Aakervik (2006: 68-69) dadjet joavkobarggu doaibmat buorebut smávva joavkkuin, nugo guokte dahje golbma oahppi juohke joavkkus, go stuorát 19 joavkkuin. Buot buoremus sáhttá lágidit diehtováilli sisttisdoalli oahppoaktiviteahta bárrabargun, nu ahte oahppit barget guoktásiid guoktásiid (Mystkowska-Wiertelak 2017: 177). Diehtováileaktiviteahta sáhttá hábmet bárrabargun nu ahte oahppi guovttos álggos ohcaba heivvolaš sániid muhtun fáttás, nu mo astoáiggedoaimmaid birra. Dasto jearahallaba álkes jearaldagaiguin goabbat guoimmisteaskka <span type="quote">“Liikotgo spáppa čiekčat?”</span> dahje <span type="quote">“Maid áiggut ihttin barggat?”</span> (Davies 1996: 36). Bárrabargun heive maiddái tevdnen. Nubbi oahppi mearrida ovdamearkka dihtii makkár stálu nubbi oahppi galgá tevdnet. Dat, gii ii mearrit, bivdá dieđu das makkár stállu lea oaidnit, nugo: <span type="quote">“Makkár vuovttat leat stálus?”</span> Nubbi, gii diehtá ja mearrida, vástida <span type="quote">“Stálus lea ruoná, guhkes vuovttat”</span>, ja nubbi ferte dalle sárgut stálu dan mearrádusa mielde.</p>
<p>Oahppi dáhttu geavahit nuppigiela dávjá lassána go beassá gulahallat oahpaheaddjiin (Mystkowska-</p>
<p>Wiertelak 2017: 176). Nu sáhttá leat vuogas jos oahpaheaddji lea diehtováileaktiviteahtas mielde.</p>
<p>Diehtováileaktiviteahtas jearrá oahpaheaddji danin go son dárbbaša dieđu, mii oahppis lea, ovdamearkka dihtii sáhttá oahpaheaddji jearrat makkár vuovttat stálus leat. Oahpaheaddji ii sáhte dan diehtit, go oahppi han dat dán háve mearrida ja diehtá. Go oahpaheaddji jearrá diehtováilli dihtii, de dat leat earálágan ja dásseárvosaččat jearranvuohki go jos oahpaheaddji beare jearrá dan dihtii go dárkkista maid oahppi máhttá dahje ádde. Dákkár jearrama lohká Tornberg (2017: 208) dárkkistanjearramin (ruoŧ. <em type="italic">kontroll-fråga </em>). Ovdamearkan dákkár dárkkistanjearramis leat jos oahpaheaddji jearrá oahppis makkár vuovttat stálus leat geahčadettiin muhtun stállogova ovttas oahppiin. Oahpaheaddji han dalle oaidná ahte stálus leat ruoná, guhkes vuovttat, muhto háliida fidnet oahppi dan dadjat hárjehallama dahje testema dihtii. </p>
<p>Go oahpaheaddji oassálastá diehtováileaktiviteahtas, de dalle bivdá dieđuid, mat sus eai leat alddes ovddežis. 2.5 Giellarepresentašuvnnat veahkkin oahppái buvttadit giela </p>
<p>Sámástangoađi luhtte lahkonit lunddolaš sártnodeapmái. Oahppi beassá válljet maid dadjá ja sártnodeapmi joatkašuvvá máhcahagaid ja diehtoáŋgirvuođa bokte. Nu sáhttá sártnodeapmi šaddat mearkkašeaddjin oahppái (Manne 1993: 151-152; Canale &amp; Swain 1980: 33). Sámástangoađi luhtte sihkkarastojuvvo maiddái ahte oahppis lea vejolašvuohta buvttadit juvssusgiela. Jos ii nagot ovdanbuktit dan maid háliida, de ii dáidde birget sártnodeamis, ja sártnodeapmi sáhttá nohkat. Giellabuvttadeami várás dárbbaša oahppi muhtun reaidduid. Dat reaiddut leat <em type="italic">NEIS-modealla giellarepresentašuvnnat </em>maid </p>
<p>Øzerk lea ovddidan Brunera jurddašeami vuođul (Øzerk 2010: 13), ja maid mun dasto várrugasat lean heivehallan sámástangoađi várás. 20 2.5.1 NEIS-modealla </p>
<p>Kamil Øzerk (2010) lea ovddidan NEIS-modealla lohkanáddejumi oktavuođas. Dáinna modeallain čájeha mo oahpaheaddji sáhttá dahkat oahpahusa njálmmálaš ja čálalaš giela buorebut áddehahttin lunddolaš, enaktiivva, ikonalaš ja symbolalaš representašuvnnaiguin (Øzerk 2010: 13-16) <em type="italic">. </em>Dárogillii geavaha Øzerk (2010) tearpmaid <em type="italic">naturlig </em>, <em type="italic">enaktiv </em>, <em type="italic">ikonisk </em>ja <em type="italic">symbolsk </em>, ja daid tearpmaid álgobustávaid mielde šaddá modealla dárogiel namma <em type="italic">NEIS </em>, man geavahan maiddái sámegillii. </p>
<p>Øzerk mielde sáhttet oahppit oažžut buoret áddejumi, jos oahpaheaddji diktá giela representerejuvvot mainna nu. Oahpaheaddji sáhttá geavahit lunddolaš representašuvnna, nappo muhtun konkrehta dahje áđa, dahje enaktiiva representašuvnna, nappo muhtun dagu, demonstrašuvnna dahje learning-by-doing-metoda (Øzerk 2010: 15-16). Jos oahpahusa fáddán lea fanas, de sáhtášii lunddolaš representašuvdnan leat muhtun albma fanas, ja muhtun dahku dás sáhtášii leat vaikke golgadeapmi Deanu alde. Go oahpaheaddji muitala fatnasa birra, de sáhttá seammás čujuhit ja guoskat fanasosiide, dahje golgadettiinge sáhttá oahpaheaddji hállat fatnasa birra ja geavahit fanassániid. Go oahppit oidnet fatnasa dahje čađahit fatnasii gullevaš bargguid, de áddejit buorebut fanasdoahpagiid. Luohkkálanja oahpahusas hárve heive geavahit albma fatnasa representašuvdnan, iige dieđusge sáhte golgadit. Oahppit sáhttet dalle buorebut áddet teavstta fatnasa birra dahje dan maid oahpaheaddji dadjá, jos oahpahussii gullet ikonalaš dahje symbolalaš representašuvnnat. Ikonalaš representašuvdnan sáhttá dás leat muhtun govva dahje filbma fatnasa birra. Go oahppit oidnet fanasgovaid ja seammás gullet fanastearpmaid, de áddejit daid buorebut. Maiddái kárttat ja govvosat leat ikonalaš representašuvnnat Øzerk (2010) mielde.</p>
<p>Symbolalaš representašuvdna gis mearkkaša ahte giella čilgejuvvo gielain (Øzerk 2010: 16). Oahpaheaddji čilge fanastearpmaid iešguđet láhkai, ovdamearkka dihtii synonymaiguin, antonymaiguin ja ovdamearkkaiguin vai oahppit áddejit maid oaivvilda.</p>
<p>Mu masterdutkamuša empiriijas lean oaidnán ahte giellarepresentašuvnnat leat veahkkin, nu ahte oahppit buorebut birgejit nuppigiela sártnodeamis. Giella sáhttá representerejuvvot lunddolaččat, enaktiivvalaččat, ikonalaččat ja symbolalaččat ii fal beare oahppiid áddejumi dihtii, nu mo Øzerk (2010) čilge NEIS-modeallas, muhto maiddái vai nuppigiela oahppit ieža sáhttet buvttadit giela. Dás badjeleappos jurddašuvvon fanasovdamearkkas sáhttá oahppi lunddolaččat hállagoahtit fatnasa birra, go oaidná ja guoská albma fatnasii dahje leat mielde golgadeamen. Ovdamearkka dihtii sáhttá oahppi jearrat <span type="quote">“Leago du fanas?”</span> dahje dáhttut <span type="quote">“Atte munnje áirru!”</span>, ja nu buvttada fatnasii gullevaš sániid ja dajaldagaid. Seammá láhkai sáhttet ikonalaš ja symbolalaš giellarepresentašuvnnat leat veahkkin oahppái dadjat maid nu nuppigillii. Jos oahppi oaidná sámegiel sáni <em type="italic">áiru </em>oktan áirogovain, de sáhttá leat álkit dadjat dien sáni ieš. Øzerk (2010) ii namut jorgalusaid representašuvdnan, muhto sámástangoahtái mun dárbbašan daid, ja danin lasihan jorgalusaid doahpagii <em type="italic">symbolalaš giellarepresentašuvdna </em>. Dalle čilgejuvvo juvssusgiella eará gielain, ovdamearkka dihtii dárogielain. Nu sáhttá dárogiel sátni <em type="italic">åre </em>seammá 21 láhkai go áirogovva representeret sámegiel sáni <em type="italic">áiru </em>, ja oahppi sáhttá dán sámegiel sáni álkibut dadjat. </p>
<p>Sámástangoađis sáhttet symbolalaš giellarepresentašuvnnat leat sihke njálmmálaččat ja čálalaččat. Sániid ja dajaldagaid sáhttá oahppi lohkat vaikke ba muhtun fanassátnelisttus, mii lea olámuttos sártnodan-dilálašvuođas. Oahppi sáhttá maiddái geavahit iešguđetlágan teknihkaid muitát sániid, ovdamearkka dihtii sáhttá lávlla leat veahkkin dás (Alisaari &amp; Heikkola 2017: 233). Jos oahppi lea oahppan lávlaga fatnasa birra bajil, de sáhttá lávluma bokte, nappo njálmmálaččat, muitát rivttes fanassáni dalle go nuppigiela sártnodeamis dárbbašuvvo. 2.5.2 Ovttageardán, dábálaš ja generaliserejeaddji dajaldagat </p>
<p>Giellarepresentašuvnnat sáhttet leat veahkkin go oahppi ovdanbuktá iešguđetlágan <em type="italic">giellafunkšuvnnaid </em>(dár. <em type="italic">språkfunksjon </em>) nuppigillii. Giellafunkšuvdna muitala masa mii geavahit giela gulahallandilálašvuođas (Svanes 1993: 12). Ovdamearkka dihtii sáhttit maid nu evttohit, muitalit dahje bivdit. Dárogiel jorgalusat sáhttet leat veahkkin, vai nuppigiela oahppi sáhttá ovdanbuktit giellafunkšuvnnaid sámegillii. Badjelis namahuvvon dajaldaga <span type="quote">“Leago du fanas?”</span> sáhttá oahpaheaddji leat čállán fanasdajaldatlistui ja jorgalan dárogillii, ja nu oaččošii oahppi veahki buvttadit dán jearaldaga. Dát jearaldat leage hui vuogas, danin go dan vuođul lea álki <em type="italic">generaliseret </em>. Dan sáhttá geavahit earáge oktavuođas go áigu ovdanbuktit giellafunkšuvnna jearrat gean mii nu lea. Ovdamearkka dihtii sáhttá oahppi geavahit dajaldaga álgooasi ja jearrat <span type="quote">“Leago du mohtor?”</span>. <span type="quote">“Leago du …?”</span> lea maiddái <em type="italic">allafrekveanssalaš </em>dahjege <em type="italic">dábálaš </em>dadjanvuohki sámegielas, ja nu sáhttá oahppi ieš geavahit ja gullat dan máŋgii sihke fanasfáttá oktavuođas ja eará oktavuođain. Dasa lassin dán dajaldagas lea <em type="italic">ovttageardán struktuvra </em>, nu ahte lea álki dadjat ja muitit dan. </p>
<p>Nie gánneha oahpaheaddjis válljet nuppigiela oahppái heivvolaš dajaldagaid, namalassii válljet dábálaš ja doarvái ovttageardán dajaldagaid, maid vuođul oahppi sáhttá generaliseret (Manne 1993: 160). 2.6 Oahpaheaddji oassálasti ofelažžan </p>
<p>Sámástangoađis lea pedagogalaš doarjja ja gulahallan guovddážis. Oahpaheaddji oassálastá sámegiel sártnodeamis, maid ieš lea bidjan johtui. Son máhttá nuppigiela buorebut go oahppi. Nu sáhttá son doaibmat ofelažžan, gii veahkeha oahppi nu ahte dádjada buorebut ja nagoda bargat eanet go jos livččii okto (Tornberg 2017: 31, 76). Tornberg (2017: 31) čujuha Vygotskyi ja geavaha ruoŧagillii tearpma <em type="italic">lots </em>. </p>
<p>Mystkowska-Wiertelak (2017: xii) ges geavaha <em type="italic">guidance </em>, ja nu lean mun válljen geavahit tearpma <em type="italic">ofelaš </em>. 2.6.1 Ovdáneapmi lagamus ovdánanavádagas </p>
<p>Vygotsky mielde oahppi ovdána ja oahppá <em type="italic">proksimála </em>dahjege <em type="italic">lagamus ovdánanavádagas </em>go gulahallá olbmuin, gii máhttá eanet go oahppi ieš. Go oahppi vuos lea nagodan maid nu bargat ovttas geainna nu earáin, de sáhttá čuovvovaš háve, sullasaš dáhpáhusas, okto birget. Dalle lea fas mii nu eará maid nagoda 22 bargat dušše jos nubbi olmmoš su veahkeha. Go oahppi ná oažžu dárbbašlaš veahki lagamus ovdánanavádagas, de sirdojuvvo rádjá das maid okto hálddaša ja maid ovttas eará olbmuin hálddaša. Nu viidána sihke dat avádat, gos oahppi okto birge, ja lagamus ovdánanavádat, gos oahppi birge jos oažžu veahki. Oahpaheaddji galggašii árvvoštallat maid oahppi máhtášii lagamus ovdánanavádagas bargat, ja heivehallat oahpahusa dan mielde. Nu ii berreše oahpaheaddji árvvoštallat maid oahppi okto máhttá bargat, muhto baicce smiehttat ovddos guvlui ja árvvoštallat makkár ovddidanproseassaid sáhttá bidjat johtui jos ieš oasálastá gulahallandoaimmas ovttas oahppiin. (Imsen 2014: 258-259.) </p>
<p>Imsen (2014) čujuha Vygotskyi ja lohká ahte lagamus ovdánanavádaga viidodat ii leat beare oahppis gitta, muhto maiddái dan olbmos, geas oažžu veahki. Dat lea man nu láhkai sudno oktasaš ovdánanavádat (Imsen 2014: 260). Jos oahpaheaddji ii atte rivtteslágan veahki, iige dalle go oahppi duođai dárbbaša veahki, de ii dáidde oahppi birget, vaikke oahppi lea ovdal dán máhttán ovttas eará oahpaheaddjiin. Nu lea sihkkarit máŋga oahpaheaddji vásihan, ahte oahppi máhttá maid nu ollu buorebut dahje ollu fuonibut ovttas geainna nu eará oahpaheaddjiin. Oahpaheaddji galggašii geahččalit bures gulahallat oahppiin vai nákce áddet mo oahppi jurddaša ja makkár veahki son dárbbaša vai sáhttá ovdánit.</p>
<p>Nuppigiela oahpaheaddji sáhttá ieš bidjat johtui gulahallandoaimma ja ieš oassálastit das ovttas oahppiin (Canale &amp; Swain 1980: 33). Son máhttá juvssusgiela buorebut go oahppi. Nu sáhttá son doaibmat ofelažžan ja leat dat olmmoš, gii máhttá eanet go oahppi ja gii veahkeha oahppi ovdánit gielalaččat. Go oahpaheaddji oassálastá gulahallandoaimmas ovttas oahppiin, de oahppanproseassat biddjojuvvojit johtui (Imsen 2014: 259). Oahpaheaddji várra diehtá mas oahppi berošta ja mas fuomášit jos oahppi rahčá.</p>
<p>Nu sáhttá oahpaheaddji veahkehit su dádjadit rivttes guvlui. Oahppái šaddá dalle álkit áddet ja buvttadit juvssusgiela, ja nu sáhttá son birget nuppigiela sártnodeamis buorebut go maid muđui livččii. </p>
<p>Oahpaheaddji sáhttá váldit gulahallandoaibmamis ovddasvástádusa, ovdamearkka dihtii nu ahte lea ráhkkanan sártnodeapmái, mii dahká diehtováilliid, válljenvejolašvuođaid ja máhcahagaid vejolažžan ja mas heivvolaš giellarepresentašuvnnat leat olámuttus (gč. kap. 2.4 ja 2.5) . Sártnodettiin doarju oahpaheaddji oahppi nu ahte nuppigiela sártnodeapmi joatkašuvvá. Dehálut leat eastadit sártnodeami nohkamis go dat ahte oahppi hállá áibba riekta. Tornberg (2017) mielde lea buoret divvut gulahallama go giela. Dát mearkkaša ahte oahpaheaddji jearrá dahje eará láhkai čájeha jos ii ádde maid oahppi dadjá, iige divo dušše dan dihtii go oahppi dadjá maid nu boastut (Tornberg 2017: 207-208). Go oahpaheaddji ná oassálastá sártnodeaddjin, de čájeha beroštumi dasa mii daddjojuvvo, dan sisdollui, iige beare mo dat ovdanbuktojuvvo (Tornberg 2017: 207).</p>
<p>Slemmen (2010: 96-97) mielde galggašii oahpaheaddji čilget oahpahusa ulbmila, nu ahte oahppi dan ádde ja vai lea čielggas maid galgá bargat. Oahpaheaddji sáhttá ovdamearkka dihtii čájehit oahppái ahte 23 sártnodeapmi galgá leat nuppigillii. Todal (2007) muitala ahte nu barge máttasámegiel mánáidgárdebargit. Sii ávžžuhedje mánáid vástidit sámegillii (Todal 2007: 96). 2.6.2 Mállečájeheapmi </p>
<p>Okta vuohki oahpahit maid nu oahppái lea Hole (2003) mielde modelleren dahjege mállečájeheapmi.</p>
<p>Mállečájeheapmi mearkkaša ahte oahpaheaddji čilge ja čájeha oahppiide mo ollašuhttit muhtun barggu, man oahppit dasto kopierejit, ovdal go ieža iešheanalaččat geavahit ođđa bargovuogi (Hole 2003: 24-25).</p>
<p>Jos oahppit galget oahppat breava čállit, de sáhttá oahpaheaddji čállit breava távvalii čilgedettiinis maid son bargá ja mo son jurddaša, seammás go oahppit kopierejit oahpaheaddji breava. Dan láhkai oahppit áddejit buorebut mo ja manin bargu čađahuvvo ja mii vurdejuvvo sis. Easkka dan maŋŋá čállet iežaset breavaid.</p>
<p>Dutkamuša empiriijas lean oaidnán ahte maiddái sártnodanoktavuođas sáhttá oahpaheaddji čájehit málle. Oahpaheaddji sáhttá válljet oahppái heivvolaš dajaldagaid ja čájehit daid mállen oahppái. Oahppi dasto kopiere málle dahjege hárjehallá dan geavahit. Seammá láhkai go symbolalaš giellarepresenta-šuvnnaid oktavuođas lea mállečájeheamisge dehálaš ohcat dadjanvugiid, mat leat heivvolaččat ovttageardánat, dábálaččat ja doarvái generaliserejeaddjit, nugo Manne (1993: 160) čilge (g č. kap 2.5.2) . 2.7 Didákttalaš modealla oaidnin láhkai </p>
<p>Lean dán kapihttalis čilgen doahpagiid maiguin sáhttá govvidit nuppigiela oahppodiimmu botta dahje oahppoaktiviteahta, mas oahppi njálmmálaš sámegiella aktiviserejuvvo buorebut go muđui oahppodiimmus. Dát doahpagat gullet maiddái didákttalaš modellii <em type="italic">sámástangoahti </em>. Čatnan dihtii modealla doahpagiid buorebut oktii ja muittuhan dihtii daid, de lean noteren tearpmaid sámástangoađi tevnnegii (govus 2, kap. 2.3). </p>
<p>Tearbma <em type="italic">válljen </em>oidno uksaguoras. Seamma láhkai go lohkkatkeahtes goahteuvssa bokte sáhttá válljet mannat olggos, de sáhttá oahppi válljet maid dadjá ja mo son doaibmá oahppoaktiviteahtas. Go oahppi beassá válljet ja leat mielde mearrideamen sártnodeami ovdáneami, de son lea buoret dásseárvvus oahpaheaddjiin. Nu leaba oahppi guovttos oahpaheaddjiin dásseárvosaččat tevnnegis maiddái. Ii leat vejolaš oaidnit goabbá tevnnega guovtti olbmos lea oahpaheaddji ja goabbá oahppi. </p>
<p><em type="italic">Máhcahat </em>-tearbma gis oidno sámástangoađi suovvabohcceguoras, uvnna bajábealde. Olmmoš muhtun láhkai gulahallá uvnna dolain, ja dollage mo nu vástida ja addá máhcahagaid. Man liekkas uvdna šaddá ja makkár suovva loktana bohccis, lea das gitta makkár boaldámuša lean bidjan uvdnii. Jos uvdna fas menddo garraset liggegoahtá, de dáiddán responderen nu ahte nuolan ullobáiddi dahje finihan goađi olggobealde. 24 </p>
<p><em type="italic">Diehtováili </em>lean čállán lássagurrii. Goađis sáhttá leat oalle seavdnjat, ja veardádalan diehtováilli čuovgaváilliin. Goađis ii leat modeardna el-čuovga, ja nu lea beavdi dávjá lássaguoras vai beaivečuovgan oaidná bures. Jos eat oainne go leat goađi siste, nappo jos mis váilu diehtu, de sáhttit lássagurrii sirdilit. </p>
<p>Dalle mii oaidnit buorebut, dahjege fidnet dieđuid, maid dárbbašit.</p>
<p>Tearpmaid <em type="italic">ofelastin </em>ja <em type="italic">mállečájeheapmi </em>lean čállán sámástangoađi tevnnega bálgá mielde. Oahpaheaddji ofelastá oahppi sámástangoađi lusa, várra oahppái amas duovdagiid bokte. Son čájeha oahppái málliid, ja nu oahpásmuvvá oahppi goađi gullevaš doaimmaide, ja dađi mielde birge oahppi ieš ofelačča haga. </p>
<p>Čuovvovaš háve dáidá ieš dádjadit goađi lusa ja gávdnat gáldu. Seammá láhkai oassálastá nuppigiela oahppi sártnodeamis ovttas ofelasti oahpaheaddjiin, ja nu birge sámegillii dál ja dás, muhto čuovvovaš háve, sullasaš dilálašvuođas, dáidá ieš birget okto oahpaheaddji veahki haga.</p>
<p>Sámástangoađi luhtte govvidan doahpaga <em type="italic">giellarepresentašuvnnat </em>nástegovvan, danin go seammá láhkai go muhtun govva sáhttá representeret muhtun sáni ja leat oahppái doarjjan dan muitát, de sáhttet násttitge representeret maid nu. Násttiid bokte sáhttit muitit dološ sámi muitalusaid, ovdamearkka dihtii </p>
<p><em type="italic">Gállábártniid </em>. Fjellnera (Gaski 2003) mielde Gállábártnit leat sámi mytologiijas beakkán bivdit ja sápmelaččaid máttut. Nástealmmis oidnojit golmmanásttát govvan, mii máŋgasiidda lea oahpisin ja maid muhtumat gohčodit <em type="italic">oaggun </em>dahje <em type="italic">čuoiggaheaddjin </em>(Sammallahti 2012: 24-25). Go tevnnegis čálán tearpma <em type="italic">giellarepresentašuvnnat </em>Gállábártniid nástegovvii, de čanan sámástangoađi vel buorebut sihke dálá ja dološ sámi servodahkii. Hás dádjadit álkibun sámástangoađi lusa, go min máttut ja násttit mieđuštit min? </p>
<p>Oahpaheaddjin ovttas oahppiin dárbbašan dádjadit sámástangoađi lusa, ja maiddái dutkin. Dán masterbarggus lean dárbbašan beassat dutkat diliid, main nuppigiela oahppi sámegiella aktiviserejuvvo.</p>
<p>Čuovvovaš kapihttalis čájehan mo dan lean bargan. 25 3 Dutkanmetoda </p>
<p>Dutkanmetoda lea bargovuohki dahje gaskaoapmi, mainna sáhttá čoavdit čuolmmaid ja fidnet ođđa dieđu (Hellevik 2002: 12). Dutki sáhttá máŋgga láhkai dutkat, nappo geavahit máŋga iešguđegelágan vuogi dahjege dutkanmetoda. Nu gullá dutkái válljet metoda, mii heive <span type="quote">“dutkančuolmma lahkoneapmái ja čoavdimii”</span> (Rasmussen 2014: 57). Dutkanmetodan lean válljen kvalitatiivvalaš metoda, ja Nilssen (2012: 13, 15) mielde sáhttá dalle guorahallat sosiála proseassaid duohta dilis dihtomielalaččat, systemáhta-laččat, intuitiivvalaččat ja kreatiivvalaččat, nu ahte daid proseassaid buorebut sáhttá áddet, govvidit dahje čilget. Dat sosiála proseassat, maid lean guorahallan, leat oahppi ja oahpaheaddji gaskasaš sártnodeamit gáiddusoahppodiimmuin.</p>
<p>Dán metodakapihttalis muitalan oalle dárkilit iežan dutkanmetoda birra. Álggus čilgen mo lean <em type="italic">dáhpáhusdutkamiin </em>dutkan iežan oahpahusa. Dasto muitalan mo lean háhkan empiriija filbmejuvvon gáiddusoahppodiimmuid bokte ja mat materiálaid dat gullet dutkamuššii. Ovdanbuvttán maiddái teoriija generaliserehahttivuođa ja jáhkehahttivuođa birra, ja čájehan muhtun ehtalaš árvvoštallamiid maid lean dahkan. Dan maŋŋá muitalan analysa birra, earret eará mo lean transkriberen filmmaid, ovddidan doahpagiid analysa várás, ja mo <em type="italic">govvideaddji statistihkain </em>ja <em type="italic">diskursaanalysain </em>lean analyseren materiála. </p>
<p>Loahpas ovdanbuvttán analyserenovdamearkka čuvgen dihti analyserenproseassa. 3.1 Iežan oahpahusa dutkan dáhpáhusdutkamiin </p>
<p>Mu dutkanmetoda lea dáhpáhusdutkan (eaŋg. <em type="italic">case study </em>). Dáhpáhusdutkan lea empiriijavuđot dutkan, mas dutki dutká dálá albmaneami, nappo <em type="italic">dutkamuša dáhpáhusa </em>, čiekŋalit ja duohta dilis, ja mas ráját albmaneami ja konteavstta gaskka eai leat čielgasat (Yin 2018: 15). Dákkár dálá áigge dáhpáhusas sáhttá fidnet rikkis dáhta (Andersen 2013: 24). Dáhpáhusdutkan lea kvalitatiivvalaš metoda, ja empiriija sáhttá háhkat nu mo muđuige gieddebarggus (Yin 1981: 104). </p>
<p>Fyhn (2017) lea dutkan iežas oahpahusa dáhpáhusdutkamin ja lea háhkan empiriija oassálasti áicama bokte. Son oassálasttii ieš oahpahusas áidna oahpaheaddjin. Gakcuma bokte ožžo oahppit buoret áddejumi matematihkalaš doahpagis <em type="italic">vektor </em>, ja dutkamušastis govvida Fyhn mo dákkár moalkás oahppan- ja oahpahanproseassa sáhttá dáhpáhuvvat. Oahppit su dutkamušas serve dutkamuššii eaktodáhtolaččat iežaset astoáigge, dan dihtii go dat lei sin mielas somá. Sis han lei beroštupmi sihke gakcumii ja matematihkkii. Juohke oahppodiibmu bisttii nu guhká go oahppit ieža háliidedje, ja Fyhn deattuha oassálastima eaktodáhtolašvuođa. Dáhpáhusdutkamuššii servet oassálastit eaktodáhtolaččat, ja go oassálastiid láhttenge ii kontrollerejuvvo, de sulastahttá dutkojuvvon dáhpáhus duohta eallima mearkkašeaddji ja holisttalaš dáhpáhusa. Nu earuhuvvo dáhpáhusdutkan eksperimeanttas. (Fyhn 2017: 28, 32.) 26 </p>
<p>Mu dutkamuša dáhpáhussan leat gáiddusoahppodiimmuid njálmmálaš oahppoaktiviteahtat lágiduvvon dutkamuša várás. Oahppoaktiviteahtta lea oassin viidásut duohta dilis, nu mo olles oahppodiimmus ja oahppiid guhkes oahppanproseassas muđui. Nu lea váttis ráddjet oahppoaktiviteahta dan konteavsttas.</p>
<p>Lean háhkan empiriija vuosttažettiin oassálasti áicama bokte, seammá láhkai go Fyhn (2017). Jagi 2017 čakčamánu loahpas ja golggotmánu álggus dollen dutkamuša várás sámegiela gáiddusoahppodiimmuid, main oassálasten ieš áidna oahpaheaddjin ovttas ovttain nuppigiela oahppiin ain hávil. Filbmejin oahppodiimmuid, ja danin lean sáhttán áicat dutkamuša dáhpáhusa sihke oassálasttidettiin ja geahčadettiin filmmaid maŋŋá.</p>
<p>Nugo Fyhn (2017) dutkamušas, de serve olbmot mielas mu dutkamuššii ja geavahedje iežaset astoáiggi dasa. Iežan fierpmádaga bokte válden oktavuođa olbmuiguin, geat orro máhttimin sámegiela heivvolaš bures ja geain lei vejolašvuohta searvat gáiddusoahppodiimmuide. Jurddašin ahte dutkamuša oahppit berrešedje máhttit sámegiela dan mađe ahte máhtášedje hábmet muhtunlágan sámegiel cealkagiid, muhto in háliidan liikká ahte livčče leamaš menddo čeahpitge sámástit. In liikká čađahan mange lágan giellateastta. Dutkamuša álgojurdaga mielde čilgejin ahte iežan studerema dihtii háliidivččen testet muhtun spealuid nuppigiela oahppomateriálan. Buohkain lei miella geahččalit oahppat sámegiela spealuid bokte, ja nu lei dát dutkamuš sihke relevánta ja ávkkálaš sidjiide. Ieža mearridedje galle oahppodiibmui áigo searvat, ja juohke oahppodiibmu bisttii nu guhká go oassálasti oahppi ieš háliidii.</p>
<p>Vaikke dutkamuša buot oassálastit eai leat duohta dilis oahppit, de lean válljen gohčodit daid oahppin, danin go dutkamuša várás lágiduvvon oahppodiimmuin oassálaste oahppin ja mun ges oahpaheaddjin.</p>
<p>Dutkamušas lean geavahan iežan rolla oahpaheaddjin guorahallat dan mii dáhpáhuvvá oahppi ja oahpaheaddji gaskkas, ja nu sulastahttá mu metoda Wadela (2006) vuogi dutkat.</p>
<p>Wadel (2006) dutká ja doahpagastá dan mii dáhpáhuvvá oahpaheaddji ja oahppi gaskkas, ja dasa lea geavahan iežas rolla oahpaheaddjin ja bagadallin. Son čájeha ahte oahppi ja oahpaheaddji gaskkas lea <em type="italic">oahppanrelašuvdna </em>dahjege - <em type="italic">oktavuohta </em>, mas goabbáge oahpaheaba ja oahppaba. Oahppi ferte oahpahit oahpaheaddjái mo son oahppá, ja oahpaheaddji ferte dan oahpu váldit vuostá, jos su oahpahus fas galgá lihkostuvvat. Wadel ii lágidan sierra dáhpáhusaid dutkamuša várás. Son dadjá iežas dutkan iežas vásáhusain (dár. <em type="italic">forskning i egne erfaringer </em>), ja lohká ahte go dutká vásáhusaidis bokte nie, de dutki lea ieš iežas váldoinformánta. Dalle gáibiduvvo ahte dutki ii dutkka iežas, muhto iežas relašuvnnaid eará olbmuiguin, ahte čatná teoriija dan empiriijai maid geavaha ja ahte ohcá ođđa dieđu. (Wadel 2006: 11, 17, 98-99, 118-120.) </p>
<p>Wadel (2006: 119) mielde boktojuvvo dávjá dutki iežas <em type="italic">jaskes diehtu </em>(dár. <em type="italic">taus kunnskap </em>), go dutká iežas vásáhusain. Jaskes diehtu lea dakkár beaivválaš vuođđodiehtu, maid olbmot várra man nu láhkai máhttet geavahit, muhto man birra eai várra jurddaš nu ollu, eaige hála. 27 3.2 Oahppoaktiviteahtta </p>
<p>Masterdutkamuša oahppodiimmuid oahppoaktiviteahttan válljejin speallama, danin go oahpaheaddjin lean vásihan gáiddusoahppi sámegiela geavaheami sáhttit lassánit spealadettiin oahpaheaddjiin. Nu navden speallama oktavuođas beassat oaidnit eanet dákkár diliid, main sámegiella aktiviserejuvvo, go jos livččen válljen eará oahppoaktiviteahta. Ledjen maiddái fuomášan speallama leat máŋgasiid mielas somá, ja nu sáhttet oahppit oassálastit speallanaktivitehtas dolkkakeahttá. Speallan addá oahppái vejolašvuođa oassálastit mearkkašeaddji sosiála dilis oahpadettiin (Kangas 2010: 22). Dákkár oahppoaktiviteahtas ii leat ulbmilin beare geavahit juvssusgiela, muhto maiddái beassat ovddos guvlui spealus ja loahpas dan vuoitit.</p>
<p>Válljejin heivehallat guokte spealu masterdutkamuša várás. Nubbi lea muhtunlágan lottospeallu (Isaksen &amp; Ravna 2017), mas spealli birccasteami mielde sirdá speallanboalu speallanfiellu bálgá mielde. Bálgás leat bivttassánit, ja go spealli deaivá rivttes sáni ala, de beassá gokčat vástideaddji bivttasgova iežas speallanruvttodagas. Spealu ulbmilin lea gokčat buot govaid iežas speallanruvttodagas. Nubbi speallu lea árvidanspeallu (Hivand &amp; Ravna 2017). Árvidanspealus guktot speallit válljeba 25 koartta gaskkas goappásge koartta. Koarta dollojuvvo dasto čihkosis, nu ahte nubbi spealli ii oainne dan. Juohke koarttas lea govva muhtun olmmoš, olles spealus leat govat oktiibuot 25 olbmos. Spealu ulbmilin lea árvidit gii olbmuid lea dan koarttas, mii nuppi speallis lea čihkosis, ja dan čielggada jearaldagaid bokte. </p>
<p>Oahppodiimmut ledje huksejuvvon dábálaš oahppodiimmuid muttuid mielde, nu mo dearvvahit, ráhkkanit oahppoaktivitehttii, čađahit oahppoaktiviteahta, árvvoštallat oahppama ja oahpahusa ja dasto loahpahit, nugo boahtá ovdan oahppodiimmu plánas (gč. mildosa nr. 1). 3.3 Dárkkistanjearahallamat </p>
<p>Filbmejuvvon oahppodiimmuid lassin lean háhkan empiriija verifiseren- dahjege dárkkistanjearahallamiid bokte. Go ledjen analyseregoahtán materiála, de fuomášin ahte ledjen eahpesihkkar mo galgen dulkot muhtun albmanemiid. Kuokkanen (2009) dadjá ahte <span type="quote">“dutki galgá mannat ruovttolotta dieđu oamasteaddji dahje hálddašeaddji lusa sihkkarastit dieđu doallevašvuođa”</span> (Kuokkanen 2009: 129). Giđđadálvve jagi 2018 jearahallen danin oanehaččat guoktása oahppiin, go háliidin gullat mo soai dulkuiga muhtun dáhpáhusaid. Geavahin dalle rabas jearaldagaid, aiddo dan birra mas dárbbašin eanet dieđuid. Nuppi oahppái ledjen ovddalgihtii sádden breava, mas čilgejin man birra áigon jearrat (gč. mildosa nr. 2). Muittu ja čoavddasániid mielde čállen notáhtaid dalán jearahallamiid maŋŋá. 3.4 Notáhtaid čállin </p>
<p>Oahppodiimmuid oktavuođas lean dutkannotáhtan čállán iežan jurdagiid, áicamiid, fuomášumiid ja dovdduid birra. Maiddái eará oktavuođain lean noteren dehálaš dieđuid ja fuomášumiid, ovdamearkka 28 dihtii filmmaid geahčadettiin, transkriberedettiin, ja muđui analysas. Lean maiddái čállán notáhtaid go lean ságastallan earáiguin nugo bagadallama oktavuođas. 3.5 Dutkanmateriála </p>
<p>Dutkamuša váldomateriálii gullet vihtta gáiddusoahppodiibmofilmma ja daidda gullevaš transkripšuvnnat.</p>
<p>Juohke filmmas oassálastá okta oahppi ovttas muinna. Oktiibuot golbma oahppi leat mielde. Filbmemii lean geavahan prográmma Techsmith Relay, ja nu oidno filmmain mu dihtoršearbma, go jietna- ja govvaprográmma Skype lea geavahusas. Moai oahppiin oidnojetne goabbáge, munno guktuid jietna gullo, ja Skype-čátta čálašeapmi oidno.</p>
<p>Transkripšuvnnain bohtet filmmaid njálmmálaš sártnodeamit ovdan, nugo čilgen vuollelis (kap. 3.7.1).</p>
<p>Oahppoaktiviteahta, nappo speallanbajiid, sártnodeamit leat dárkileappot transkriberejuvvon go oahppodiimmuid eará oasit. Filbman bistet speallanbajit oktiibuot badjelaš bealgoalmmát diimmu ja transkripšuvdnan dat dagahit 77 siiddu. Go maŋŋá čujuhan filmmaide ja transkripšuvnnaide, de čálán ovdamearkka dihtii <em type="italic">Risten 1, 20 min </em>. Dát mearkkaša ahte čujuhan oahppi Ristena vuosttaš oahppodiibmofilmma 20. minuhttii (gč. dutkanmateriálalisttu, gálduid vuolde). </p>
<p>Dutkanmateriálii gullet notáhtat guovtti oanehis dárkkistanjearahallamis. Ovdal ja maŋŋá go oahppodiimmut dollojuvvojedje čállen dutkannotáhtaid, ja dan lean maiddái bargan filmmaid geahčadettiin ja transkriberema oktavuođas. Oassi dáid notáhtain lea čállojuvvon njuolgga transkripšuvnnaide sierra kolonnii. Maiddái oahppoaktiviteahta spealut ja oahpahusa várás čálalaš plána gullet dutkanmateriálii. Buot dutkanmateriála oidno listun gálduid vuolde. 3.6 Generaliserehahttivuohta, jáhkehahttivuohta ja etihkka </p>
<p>Dáhpáhusdutkamuša sáhttá árvvoštallat <em type="italic">olgguldas validiteahta </em>dahjege <em type="italic">generaliserehahttivuođa </em>ja <em type="italic">reliabiliteahta </em>dahjege <em type="italic">jáhkehahttivuođa </em>mielde (Yin 2018: 42). Dehálaš lea maiddái árvvoštallat leago dutkan čađahuvvon ehtalaš norpmaid ja njuolggadusaid mielde.3.6.1 Analyhtalaš generalisere hahttivuohta </p>
<p>Dán masterdutkamuša ulbmilin lea oažžut ođđa áddejumi, maid mun oahpaheaddjin sáhtán geavahit iežan oahpahusas. Dutkamuša bohtosiid vuođul áiggošin beassat generaliseret dáhpáhusaide mat sulastahttet dutkamuša dáhpáhusaid, nugo nuppigiela ja gáiddusoahppodiimmuid gulahallandoaim-maide. Nu gullá <em type="italic">analyhtalaš generaliseren </em>dán dutkamuššii. </p>
<p><em type="italic">Analyhtalaš generaliseren </em>mearkkaša ahte dutki sáhttá muitalit maid nu dakkár dáhpáhusaid birra, mat sulastahttet dutkojuvvon dáhpáhusa. Dutki geavaha dutkamuša empiriija muitalit maid nu muhtun 29 teorehtalaš doahpagiid dahje prinsihpaid birra, ja nu sáhttá son áddegoahtit dieid teoriijaid buorebut dahje eará láhkai. Analyhtalaš generaliseren ii leat seammá go <em type="italic">statistihkalaš generaliseren </em>, mii dáhpáhusdutkamis ii leat vejolaš. <em type="italic">Statistihkalaš generaliseren </em>mearkkaša ahte dutki dadjá maid nu stuorát populašuvnna birra daid bohtosiid vuođul mat leat ihtán go son lea dutkan oasi, dahjege čoakkáldaga (dárogillii: <em type="italic">utvalg </em>, eaŋg. <em type="italic">sample </em>), dan seamma populašuvnnas. (Yin 2018: 37-38, 45.) </p>
<p>Dán dutkamuša oassálastit eai leat váldojuvvon stuorát populašuvnnas, ja danin in sáhte dadjat maidege ovdamearkka dihtii buot nuppigiela gáiddusoahppiid birra.</p>
<p>Lohkki dat árvvoštallá leago dutkamuš generaliserejeaddji. Daid dieđuid vuođul maid dutkamušas fidne, árvvoštallá son, sáhttágo dutkamuša bohtosiid sirdit eará diliide (Nilssen 2012: 154). Dát guoská maiddái jáhkehahttivuhtii. 3.6.2 Jáhkehahttivuohta </p>
<p>Go dutki dárkilit govvida mo lea bargan ja mo analysareaidduid lea geavahan, de sáhttá lohkki ieš árvvoštallat leatgo dutkamuša bohtosat jáhkehahttit (Nilssen 2012: 154). Yin (2018) mielde lea jurdda dás čilget dutkama nu dárkilit ahte eará dutkit sáhtášedje čađahit dan seamma dutkamuša ođđasit ja oažžut seamma bohtosiid. Vaikke seamma dáhpáhusdutkamuša hárve, jos goasge, sáhttá ođđasit čađahit, de berrešii dutki liikká láhčit dili dákkár jurddašuvvon vejolašvuhtii (Yin 2018: 46). Nu galggašii dutki earret eará dahkat iežas dutkanmateriála juvssahahttin eará dutkiide, go dalle sáhttet dárkkistit mo dutkamuš lea čađahuvvon (Yin 2018: 131-132).</p>
<p>Dutki galggašii eastadit boasttuáddejumiid ja nagodit dáhkidit lohkkái ahte ii atte boasttugova dutkojuvvon dilis. Nu ferte dutki čielgasit ja áddehahtti vuogi mielde čájehit mo lea bargan. Dasa gullá maiddái govvidit iežas analysaproseassa nu ahte dat šaddá transpareanta dahjege čađačuovgi. Nilssen (2012) ávžžuha dutki čájehit, ii dušše mo kategoriijat leat ovdánan, muhto maiddái iežas hilgojuvvon ideaid. Dutkanraporttas galggašii dutki maiddái čájehit doarvái ollu dutkanmateriálas. (Nilssen 2012: 140-141, 154.)</p>
<p>NESH (2016: 39) mielde sáhttá dutkamuš nannejuvvot maiddái go dutki gulahallá dutkamuša oassálastiiguin dutkanproseassas. Dákkár gulahallan guoská maiddái etihkkii. 3.6.3 Etihkka </p>
<p>Norggas lea nationála dutkanehtalaš lávdegoddi servodatfága ja humaniora várás, NESH (Den nasjonale forskningsetiske komité for samfunnsvitenskap og humaniora), ja lean čuvvon sin njuolggadusaid (NESH 2016). Sámi allaskuvlla dutkit leat čadnojuvvon WINHEC (The World Indigenous Nations Higher Education</p>
<p>Consortium) dutkanstandárddaide (Sámi allaskuvla 2019; WINHEC 2019), ja nu lean daidge čuvvon. 30</p>
<p>Oahppit ja vuolleahkásaš oahppi váhnen leat miehtan sihke čálalaččat ja njálmmálaččat oassálastit dutkamuššii, dan maŋŋá go leat ožžon sihke njálmmálaš ja čálalaš dieđu dutkamuša birra (gč. mildosa nr. 3). Sii leat miehtan ovddalgihtii, čielgasit ja friija áddehahtti dieđuid vuođul, nugo gáibiduvvo NESH (2016: 14-15) njuolggadusain ja WINHEC (2019) dutkanstandárddain. Oahppit leat maiddái diehtán ahte sáhttet goas beare geassádit dutkamušas negatiivvalaš váikkuhusaid haga. Dutkamuša áigge lean doallan oktavuođa oahppiiguin. Dan lean bargan earret eará breavaid, telefovnna, Messengera ja Skype bokte (gč. mildosiid nr. 4 ja 5) ja maiddái dárkkistanjearahallamiid oktavuođas, nugo lean namuhan dás badjelis (kap. 3.3). Munnje lea leamaš dehálaš ahte oahppit leat diehtán mo dutkan lea ovdánan, ja ahte lea leamaš vejolaš njulget boasttuvuođaid.</p>
<p>NESH (2016: 29) rávvagiid mielde galggašii dutki dahkat dutkanmateriála juvssahahttin eará dutkiide. Eará dutkit sáhttet dalle geavahit materiála eará láhkai, ja nu fidnet ovdan eará dehálaš bohtosiid. Hirvonen (2017) mielde dutkanmateriálavurkemis lea stuorra árvu boahttevuođas, eandalit danin go lea nu unnán vuođđomateriála Sámis. Lean danin soahpan Sámi arkiivvain ahte masterdutkamuša dutkanmateriála vurkejuvvo sin arkiivii (notáhta 14.05.19). Oahppit ja nuoramus oahppi váhnen leat njálmmálaččat miehtan vurkemii. Norsk senter for forskningsdatas veahkehit mu bivdit čálalaš lobi sin njuolggadusaid mielde (notáhta 06.06.19). Lobibivdinbreava evttohus oidno mildosis (gč. mildosa nr. 6). Oahppiid identiteahtaid lean materiálas čiehkan, ovdamearkka dihtii leat dárogiel suopmanat ja olbmo- ja báikenamat rievdaduvvon. Filmmain ii leat dieđusge leamaš vejolaš identiteahta čiehkat, ja nu čadnojuvvojit sihke daid ja eará materiála vurkemii vissis eavttut.</p>
<p>Dutkis lea geatnegasvuohta máhcahit dieđu dutkamušas dan servodahkii, masa dutkamuš guoská (Kuokkanen 2009: 134-135). Nu lea mus geatnegasvuohta gaskkustit dieđu iežan masterbarggu birra ovdamearkka dihtii skuvllaide ja dutkanásahusaide, maidda dát dutkamuš sáhttá leat ávkkálaš. Dutkis lea earenoamáš geatnegasvuohta addit iežas dutkanbohtosiid ruovttolotta daidda geat leat oassálastán dutkamušas (NESH 2016: 39). Giđa 2019 muitalin dutkamuša bohtosiid birra oahppiide. 3.7 Dutkanmateriála kvantitatiivvalaš ja kvalitatiivvalaš analysa </p>
<p>Analyserenproseassas guorahallá dutki dutkanmateriála nu ahte šaddá vejolaš vástidit dutkangažaldahkii.</p>
<p>Dát proseassa lea sihke systemáhtalaš ja kreatiivvalaš, ja dutki systematisere ja juohká materiála unnit ovttadagaide, kategorisere ja ohcá minstariid vai dutkamuša bohtosat sáhttet ihtit (Nilssen 2012: 104-105). Analysas lean čuovvulan iežan dovdduid ja fuomášumiid ja dárkilit lohkan, sirren, rehkenastán ja veardádallan. Muhtumin lea analyserenproseassa leamaš dego dánsa, ja dát analysadánsa oidno tevnnegis (govus 3) dás vuollelis. Empiriija lea dego hástalan mu dánsut vaikke makkár analysatávttaid mielde, muhtumin gulul, muhtumin olles leavttuin. De dat láidesta mu beavddi lusa ođđasit transkriberet 31 dahje teoriijaid lohkat, dasto eará olbmuid lusa ságastallat. Muhtomin jávkkihan meahccái oažžut ráfi.</p>
<p>Muhto mielas lea empiriija, ja ovddal bohtet ođđa kategoriijat ja fuomášumit.</p>
<p><em type="italic">Govus 3. Analysadánsa. Empiriija hástala dutki dánsut vaikke makkár távttaid mielde. Sárgun: Ellen Ravna. </em></p>
<p>Empiriijain vuolggasadjin leat máŋga proseassa ná leamaš jođus sihke oktanaga ja vurrolagaid. Lean johtán empiriija, teoriija, čállima, ságastallama ja jurddašeami gaskka, ja transkripšuvnnaid lean analyseren sihke kvantitatiivvalaččat ja kvalitatiivvalaččat. Go lean maid nu fuomášan, de lean dávjá gártan buorebut transkriberet filmmaid dahje buorebut geahččat dutkamuša eará materiála. Analyseredettiin gárten maiddái háhkat ođđa empiriija dárkkistanjearahallamiid bokte (gč. kap. 3.3). Nu lean sáhttán oaidnit dolletgo bohtosat duođai deaivása. Teoriijain lean ohcan čilgehusaid iežan fuomášumiide, muhto seammás lean teoriijain gávdnan vugiid mo sáhtán ođđasit ja eará láhkai analyseret materiála.</p>
<p>Ságastallamiid bokte leat bohtosat testejuvvon, ja nu lean fas eará láhkai jurddašišgoahtán, ja dasto eará láhkaige analyseregoahtán materiála. Muhtumin lean dárbbašan diktit empiriija orrut, ja aiddo dalle lean dávjá fuomášan ođđa vugiid dulkot materiála.</p>
<p>Dán oasis čilgen vuos, mo lean válljen ja transkriberen oahppofilmmaid. Dasto ovdanbuvttán analysa guovddáš doahpagiid <em type="italic">cealkkus </em>ja <em type="italic">gielalaš hápmi </em>. Dan maŋŋá čilgen mii govvideaddji statistihkka ja 32 diskursaanalysa lea, ja mo dáid analysavugiid lean geavahan. Loahpas ovdanbuvttán ovttain ovdamearkkain mo lean analyseren materiála kvantitatiivvalaččat ja kvalitatiivvalaččat. 3.7.1 Filmmaid válljen ja transkriberen </p>
<p>Transkriberen lea johtán lahkalagaid eará analysaproseassaiguin. Go ledjen muhtun siidduid transkriberen, de kategoriseregohten dan maid oahppi ovdanbuvttii, ja nu čielggai maiddái mo heivii transkriberet. Transkriberedettiin lean merken jurdagiid, fuomášumiid ja áicamiid transkripšuvnnaide. Go de ledjen mahkáš geargan transkriberemis ja analyseregohten transkripšuvnnaid, de gárten máŋgii máhccat filmmaide. Fertejin ođđasit studeret dáhpáhusažiid, ja de dasto dárkileappot transkriberet oasi dahje olles dutkanmateriála. Dan láhkai leat transkripšuvnnat rievdan analyseredettiin, ja ođđa transkriberema maŋŋá lean ferten fas ođđasit analyseret olles dutkanmateriála dahje oasi das dassážii go lean ádden dáhpáhusaid.</p>
<p>Dutkanmateriálii gullet vihtta oahppodiibmofilmma. Dutkamuša várás dollen ovcci oahppodiimmu, ja daid gaskkas leat dat vihtta filmma válljejuvvon. Dan ovcci filmmas hilgon vuos guokte filmma báddenteknihkalaš feaillaid dihtii, ja čieža báhcán filmma transkriberejin roavvasit. Dát čieža oahppodiibmofilmma bistet masá čieža diimmu, ja masterbarggu ráddjejuvvon áiggi dihtii guđđen danin eret guokte filmma. Dain oassálasttii ollesolmmoš, gii ii lean leamaš sámegiela oahpahusas vuođđoskuvlla maŋŋá. Nu válljejin geavahit vihtta oahppodiibmofilmma golmmain oahppiin: mánáidskuvlanieiddain, joatkkaskuvlanieiddain ja rávis nissoniin. Loahpalaččat válljejin dárkilit transkriberet ovtta bottaža juohke dán viđa oahppodiimmus. Dáin bottažiin čađahuvvo oahppodiimmu oahppoaktiviteahtta, mii lea speallan.</p>
<p>Válljejin aiddo dáid bottažiid transkriberet dárkilit, danin go dás sámástit oahppit eanet go muđui. Mu dutkamuššii gullá guorahallat mo sámegiella aktiviserejuvvo, ja roava transkriberema maŋŋá lei čielggas ahte speallanbajiin ledje eanemusat dákkár dáhpáhusat. </p>
<p>Lean transkriberen nu dárkilit go mu mielas lea leamaš dárbu dán dutkamuša ulbmila ja analyserema várás. Go in leat buot transkriberen, de masterbarggu dutkamuš lea šaddan čađahahttin áigegeavaheami dáfus. Maiddái Ijäs (2011: 56) lei válljen álkidahtton transkriberenvuogi, mii heivii su bargogažaldaga čoavdimii ja dutkanbarggu áigerámmii. Dárkilis transkripšuvnnain boahtá ovdan dat mii speallanbajiin daddjojuvvo ja ovdanbuktojuvvo, ja stuorra oassi das mii muđuige dáhpáhuvvá speallanbajiin, nugo sártnodemiid bottuin ja daguin (gč. govvosa 4 dás vuollelis). McCarthy (1991) mielde hállet olbmot duohta sártnodeamis dávjá oktii njálmmiid, ovdamearkka dihtii sáhttá nubbi sártnodeaddji dievasmahttit dan maid nubbi lei áigumin dadjat. Dávjá sáhttá maiddái nubbi sártnodeaddji, dat gii guldala, addit máhcahagaid nuppi sártnodeaddji háladettiin, ovdamearkka dihtii ovdanbuktit jienaid ja sániid nugo <span type="quote">“hm”</span> ja <span type="quote">“juo”</span> (McCarthy 1991: 127). Dárkilis transkripšuvnnaide leat dákkár dáhpáhusat muhtun muddui merkejuvvon. 33 </p>
<p>Lean válljen transkriberet njuolgga Word-tabeallaide. Nu oidno juohke speallanbaji sártnodeami transkripšuvdna iežas tabeallas, oktiibuot viđa tabeallas iešguđetlágan ivnniiguin. Ovtta tabeallalinjjás leat sihke oahppi <em type="italic">cealkkus </em>ja dat maid oahpaheaddji čuovvovažžan dadjá, ja nu bohtet oahppi <em type="italic">celkosat </em>ovdan oassin sártnodeamis oahpaheaddjiin. Cealkkus lea dat, mii daddjojuvvo dahje muđui ovdanbuktojuvvo, ja vuollelis (kap. 3.7.2) čilgen mo geavahan dán doahpaga. Oassi mu kommentárain ja áicannotáhtainge oidnojit sierra kolonnas. Daid lean čállán transkriberedettiin dahje filmmaid geahčadettiin. Maŋŋá lean maiddái prentejuvvon transkripšuvnnaide čállán notáhtaid. </p>
<p>Roava transkripšuvnnain boahtá ovdan dat mii dáhpáhuvvá dutkamuša viđa oahppodiimmus, maiddái dat mii dáhpáhuvvá ovdal go oahppi ja oahpaheaddji speallagoahtiba ja dat mii maŋŋá dáhpáhuvvá. Roava transkripšuvnnain boahtá viehka bures oidnosii dat, maid oahppit dadjet, ja muhtumin dat, maid oahpaheaddji dadjá. Oassi dárogiel hállamis boahtá ovdan čoahkkáigeassun. Roava transkripšuvnnaiguin lean sáhtán dádjadit filbmamateriálas. Dárbbuid mielde lean daid geavahan veahkkin áddet dan mii dáhpáhuvvá speallama oktavuođas. Ovdamearkka dihtii lean háliidan oaidnit mo oahppi ja oahpaheaddji leaba ráhkkanan speallamii dahje mo oahppi árvvoštallá oahpahusa loahppadiimmus.</p>
<p><em type="italic">Govus 4. Dárkilis transkripšuvnnas oasáš. Lean transkriberen njuolgga Word-tabellii (Thea 1). Govven: Studio Borga. </em>3.7.2 Kategoriseren celkosiid gielalaš hámiid mielde </p>
<p>Mu masterdutkamuššii gullá čájehit man láhkai sáhttá govvidit nuppigiela oahppi njálmmálaš giellageavaheami (gč. kap. 1.2). Dan barggan earret eará doahpagiiguin <em type="italic">cealkkus </em>ja <em type="italic">gielalaš hápmi </em>. 34 </p>
<p>Todal (2007) govvida máttasámegielat mánáid njálmmálaš giellageavaheami doahpagiiguin <em type="italic">garvin-strategiijat </em>ja <em type="italic">offensiiva strategiijat </em>(dár. <em type="italic">unngåelsesstrategier </em>ja <em type="italic">offensive strategier </em>). Garvin dihtii sáme-giela hállamis geavahit mánát iešguđetlágan garvinstrategiijaid. Mánát sáhttet sámegiel sártnodandiliin ovdamearkka dihtii geavahit rumašgiela dahje orrot jaska eaige vástit sámegillii. Sii sáhttet maiddái váldit offensiiva strategiijaid geavahussii, nu ahte iešguđege láhkai sámástit. Todal geavaha doahpaga <em type="italic">strategiija </em>govvidit sihke máná giellageavaheami ja dan sisdoalu maid mánná ovdanbuktá. Ovdamearkka dihtii lea okta offensiiva giellastrategiija ahte mánát jerret sámegiel sániid birra sámegillii. (Todal 2007: 94-99, 176.) </p>
<p>Ijäs (2011) ges govvida mo davvisámegielat mánná oččoda giela, ja dalle geavaha doahpagiid <em type="italic">hállanvuorru </em>ja <em type="italic">cealkkus </em>. Hállanvuorru lea dat <span type="quote">“maid goabbánai (dahje guhtege) hubmi ain hávális buvttada, ovdal go nubbi fas dadjá juoidá”</span> (Ijäs 2011: 56). Hállanvuoruid juohká Ijäs unnit ovttadagaide, maid son gohčoda cealkkusin (Ijäs 2011: 57). Cealkkus (dár. <em type="italic">ytring </em>, eaŋg. <em type="italic">utturance </em>) lea Sammallahti (2005: 265) mielde <span type="quote">“sátni, gihppu, dajaldat dahje cealkka, mainna ovdanbuktojuvvo dihto ášši.”</span> Munge lean válljen geavahit doahpagiid <em type="italic">hállanvuorru </em>ja <em type="italic">cealkkus </em>, muhto mu dutkamušas cealkkus sáhttá leat sániid haga. Nu ii dárbbaš cealkkus sisttisdoallat go jienaid, rumašgiela dahje jaskatvuođa, nugo boahtá ovdan govvosis (govus 5) dás vuollelis. Doahpaga <em type="italic">cealkkus </em>defineren nu ahte dat lea dat maid oahppi dadjá dahje eará láhkai ovdanbuktá ja mainna dat fidne ovdan muhtun giellafunkšuvnna. Giellafunkšuvnnain ges boahtá celkosa sisdoalu ovdan, nugo badjelis lean čilgen (kap. 2.5.2). Dat muitala masa oahppi geavaha giela, nappo maid son áigu dainna maid dadjá dahje eará láhkai ovdanbuktá (Øzerk 2016: 57; Svanes 1993: 12). </p>
<p>Ovdamearkka dihtii sáhttá oahppi bivdit dieđuid, čájehit iežas leat guldaleamen dahje ávžžuhit oahpaheaddji dahkat maid nu (Øzerk 2016: 62-63).</p>
<p>Go juogán hállanvuoruid celkosiidda, de oainnán mo oahppi geavaha iešguđetlágan sámegiel ovdanbuktinvugiid, ovdamearkka dihtii mo muhtumin ovdanbuktá maid nu <em type="italic">ovttageardán sámegiel celkosiin </em>ja muhtumin <em type="italic">dáiddolaš sámegiel celkosiin </em>(gč. govvosa 5 dás vuollelis). Viidáseappot boahtá ovdan mo oahppi geavaha sámegiela eará ovdanbuktinvugiidis ektui, ovdamearkka dihtii dárogiela, rumašgiela ja jaskatvuođa geavaheami ektui. Oahppi iešguđetlágan ovdanbuktinvugiid gohčodan <em type="italic">gielalaš hápmin </em>. <em type="italic">Hápmi </em>(dár. <em type="italic">form </em>) muitala mo funkšuvdna ovdanbuktojuvvo, nappo man láhkai sisdoallu boahtá ovdan (Svanes 1993: 12). Mus lea beroštupmi dasa man gillii funkšuvdna ovdanbuktojuvvo, ja danin lean válljen dán hámi gohčodit <em type="italic">gielalaš hápmin </em>. </p>
<p>Seamma giellafunkšuvnna sáhttá oahppi ovdanbuktit iešguđethápmásaš celkosiiguin. Oahppi sáhttá máŋgga láhkai fidnet ovdan ahte son čuovvu mielde. Go nivkala, de geavaha <em type="italic">rumašgiel celkosa </em>, go dadjá <span type="quote">“Ja”</span>, de geavaha <em type="italic">dárogiel celkosa </em>, ja go dadjá <span type="quote">“Juo”</span>, de geavaha <em type="italic">sámegiel celkosa </em>. Seammá láhkai sáhttá oahppi geavahit iešguđethámat celkosiid go háliida diehtit mii muhtun sámegiel sátni lea dárogillii. Son sáhttá dárogiel celkosiin jearrat <span type="quote">“Hva betyr boagán?”</span>, ovttageardán sámegiel celkosiin jearrat <span type="quote">“Boagán?”</span> 35 ja dáiddolaš sámegiel celkosiin jearrat <span type="quote">“Mii boagán lea dárogillii?”</span> Go oahppi čájeha ahte lea čuovvumin mielde dahje go bivdá čilgehusa muhtun sámegiel sáni birra, de son <em type="italic">stivre sártnodeami </em>(Svindland 1993: 53-54). Sártnodanstivremii (dár. <em type="italic">samtaleregulering </em>) gullet dakkár celkosat, maiguin regulere dahjege stivre sártnodeami, ovdamearkka dihtii maiguin bidjá johtui dahje loahpaha sártnodeami dahje maiguin čájeha ahte ádde dahje ii ádde maid eará sártnodeaddji dadjá (Øzerk 2016: 64). </p>
<p>Todala (2007) <em type="italic">strategiija </em>-doaba lei buorre vuolggasadjin munnje, ja álggu rájes juo geavahin dán doahpaga ja dasa gullevaš kategoriijaid. Dađi mielde go oahpásmuvven iežan dutkamuša empiriijai, de heivehallen kategoriijaid empiriija mielde ja justerejin daid máŋgii. Mildosis čájehan mo kategoriijat leat rievdan dutkanproseassa mielde doahpagis <em type="italic">giellastrategiijat </em>doahpagii <em type="italic">celkosiid gielalaš hámit </em>(gč. mildosa nr. 7). </p>
<p><em type="italic">Strategiija </em>-tearbma muitala mu mielas ahte sártnodeaddji diđolaččat pláne man giela dahje gielaid dál galggašii váldit geavahussii, dasgo <em type="italic">gielalaš hápmi </em>-tearbma muitala eanet beare das mii dahje mat gielaid dat deivet boahtit geavahussii. Sártnodettiin ferte oahppi čalbmeravkalanbottas váldit geavahussii viiddis giellagelbbolašvuođa, ja dan mielde hábmet dan maid áigu dadjat (Tornberg 2017: 190). Son sáhttá vaikke dego dohppestit muhtun sáni dahje dadjanvuogi, ja muhtun giella sáhttá dego iešalddes aktiviserejuvvot plánekeahttá. </p>
<p>Celkosiid lean loahpas válljen govvidit gávcciin gielalaš hámiin, nugo boahtá ovdan govvosis (govus 5) dás vuollelis. Kategoriijat leat gaskasaččat eretčuoldit (dár. <em type="italic">gjensidig utelukkende kategorier </em>, eaŋg. <em type="italic">mutually exclusive categories) </em>. Dát mearkkaša ahte celkosa ii sáhte govvidit go ovttain gielalaš hámiin. Dasa lassin gokčet dát kategoriijat buot celkosiid ollislaččat, nu ahte ii oktage cealkkus leat dakkárin ahte ii oktage kategoriija heive dasa. Celkosiid lean juohkán golmma sadjái. Dárogiel hápmásaš celkosiidda gullet celkosat mat leat ollásit dárogillii. Daidda gullet maiddái sámi dárogiel celkosat, nappo sámegiel sániid sisttisdoalli dárogiel celkosat. <em type="italic">Neutrálagiel </em>ja <em type="italic">sánehis celkosiidda </em>gullet celkosat mat eai sisttisdoala go jienaid dahje máŋgga gillii gullevaš sániid, láhtaid dahje jaskatvuođa. Maŋimuš jovkui, sámegiel celkosiidda, gullet ovttageardán sámegiel celkosat, dáru sámegiel celkosat, nappo dárogiel sániid sisttisdoalli sámegiel celkosat, ja dáiddolaš sámegiel celkosat. Govvosis (govus 5) dás vuollelis čilgen juohke kategoriija sisdoalu ja ovdanbuktán ovdamearkkaid. Go maŋŋá ovdanbuvttán bohtosiid, de geavahan dáid kategoriijaid, ja dárbbuid mielde čilgen sisdoalu dárkileappot, nu ahte masterčállosa ráddjejuvvon saji dihtii in áiggo dás go namuhit moadde ášši daid birra. 36 </p>
<p type="listitem">Doahpaga  kategoriijat</p>
<p type="listitem">Dárogiel celkosat</p>
<p type="listitem">Buhtes dárogiel celkosat: Oahppi hállá ollásit dárogillii, ovdamearkka dihtii dadjá <span type="quote">“Sånn!”</span> dahje <span type="quote">“Kan du skrive det?”</span> Dán kategoriijai gullet maiddái muhtun hárvenaš celkosat, mat sisttisdollet beare suomagiel sániid.</p>
<p><em type="italic">Sámi dárogiel celkosat: </em>Oahppi geavaha sámegiel sániid oassin dárogiel celkosis. </p>
<p>Ovdamearkka dihtii dadjá <span type="quote">“Skal æ hoppe vihtta da?”</span> dahje <span type="quote">“Ka e gápmagat?”</span> Celkosat, main leat seamma ollu sánit dárogillii go sámegillii, kategoriserejuvvojit álgosáni mielde.</p>
<p type="listitem">Ovdamearkka dihtii lea cealkkus <span type="quote">“Ja, gahpir”</span> sámi dárogiel cealkkus, danin go dan vuosttaš sátni  lea  dárogiel  sátni  ja. Dán  kategoriijai  gullet  maiddái  dat  hárvenaš  celkosat,  main oahppi geavaha sámegiel sániid oassin muhtun eará giela celkosis, nugo oassin suomagiel celkosis.</p>
<p type="listitem">Neutrálagiel ja sánehis celkosat</p>
<p type="listitem">Neutrálagiel celkosat: Oahppi geavaha jienaid dahje sániid, mat heivejit máŋgga gillii, nu mo <span type="quote">“Okey”</span>, <span type="quote">“Mmm”</span> dahje <span type="quote">“He-he.”</span></p>
<p type="listitem">Buhtes  rumašgiel  celkosat:  Oahppi  geavaha  láhtaid  sániid  ja  jienaid  dajakeahttá, ovdamearkka dihtii sáhttá nivkalit.</p>
<p type="listitem">Jaskes  celkosat:  Oahppi  lea  guhkebuš  bottaža  sihke  dajakeahttá  ja  dagakeahttá  ja  su jaskatvuođa  sáhttá  dulkot  muhtun  ovdanbuktinvuohkin,  mas  lea  muhtunlágan funkšuvdna. Ovdamearkka dihtii sáhttá ná čájehit ahte ii ádde maid oahpaheaddji dadjá.</p>
<p type="listitem">Sámegiel celkosat</p>
<p><em type="italic">Ovttageardán sámegiel celkosat: </em>Oahppi cealkkus sisttisdoallá ovtta dahje moadde sámegiel sáni, ovdamearkka dihtii <span type="quote">“Čuvla”</span> dahje <span type="quote">“Mun ožžot?”</span> Dása gullet maiddái celkosat, maiguin oahppi lávlu dahje logaldallá lohkosániid, namaid dahje eará sániid, nugo <span type="quote">“Okta guokte golbma njeallje vihtta guhtta”</span> dahje “Biret, Iŋga, Binga, Káre, Maija … </p>
<p type="listitem">Maija.”</p>
<p><em type="italic">Dáru sámegiel celkosat: </em>Oahppi geavaha dárogiel sániid oassin sámegiel celkosis. </p>
<p type="listitem">Ovdamearkka  dihtii  dadjá  <span type="quote">“Din  lea  du  sámegillii”</span>  dahje  <span type="quote">“Mii  lea  luhkas  norsk?”</span>  Dán kategoriijai gullet maiddái dat hárvenaš celkosat, main oahppi geavaha eará giela sániid oassin sámegiel celkosis, ovdamearkka dihtii suomagiel sániid.</p>
<p><em type="italic">Dáiddolaš sámegiel celkosat: </em>Oahppi ovdanbuktá buhtes sámegiel celkosa, mii ii leat nu álki buvttadit go ovttageardán sámegiel celkosa, ja mii sáhttá sisttisdoallat ollislaš cealkaga, ovdamearkka dihtii <span type="quote">“Mus leat vuoddagat”</span> dahje <span type="quote">“Mun in dieđa (sic).”</span> </p>
<p><em type="italic">Govus 5. Doahpaga </em>gielalaš hápmi <em type="italic">kategoriijat. Doahpagii gullet gávcci kategoriija. </em>37 </p>
<p>Kategoriijaide <em type="italic">sámi dárogiel cealkkus </em>ja <em type="italic">dáru sámegiel cealkkus </em>gullet dakkár dáhpáhusat go nuppigiela oahppi čilge sániid dahje bivdá dieđu sániid birra ja nie geavaha guokte giela. Ovdamearka dihtii go oahppi dáru sámegiel celkosiin dadjá <span type="quote">“Din lea du sámegillii.”</span> Dasa lassin gokčet dát kategoriijat dakkár celkosiid, nugo <span type="quote">““Skal æ hoppe vihtta da?”</span> ja <span type="quote">““Mii lea luhkas norsk?”</span>, nappo celkosiid maidda gullá <em type="italic">intrasentensiella kodamolsun </em>. Olmmoš gii máhttá guokte dahje eanet gielaid sáhttá ovttastahttit daid dahje molsut daid gaskka sártnodettiin. Dát gohčoduvvo <em type="italic">kodamolsumin </em>(dár. <em type="italic">kodeveksling </em>), danin go dat molsu gielaid dahjege kodaid gaskka (Øzerk 2016: 137-140). Maiddái nuppigiela oahppi sáhttá molsut kodas nubbái (Tornberg 2017: 190). Øzerk (2016) čujuha Myer-Scottonii (2002) ja geavaha doahpagiid <em type="italic">intrasentensiella </em>ja <em type="italic">intersentensiella kodamolsun </em>(dár. <em type="italic">intrasentensiell </em>ja <em type="italic">intersentensiell kodeveksling </em>), go čilge mo guovttegielat olmmoš sáhttá molsut gielaid dahjege kodaid gaskkas sártnodettiin. Intersentensiella kodamolsun mearkkaša ahte olmmoš molsu kodaid gaskkas cealkagiid mielde, nu ahte ovdamearkka dihtii vuos ovdanbuktá ovtta cealkaga nuppi gillii ja dasto ovtta cealkaga nuppi gillii (Øzerk 2016: 137-138). </p>
<p>Intrasentensiella kodamolsun ges mearkkaša ahte olmmoš sehke dahjege ovttastahttá kodaid ovtta ja seamma cealkagis (Øzerk 2016: 137-138). Dakkár kodamolsuma sáhttá maiddái gohčodit <em type="italic">guovttegielasteapmin </em>dahje <em type="italic">kodaid ovttastuvvamin </em>(Helander 2016: 226). </p>
<p>Fuomášuhttin veara lea maiddái ahte rumašgiella lea merkejuvvon cealkkusin, kategoriijan <em type="italic">rumašgiel cealkkus </em>, beare fal dalle go oahppi geavaha rumašgiela sániid haga. Ovdamearkka dihtii go oahppi jienajávohaga nivkala. Háladettiinge geavahit oahppit dávjá rumašgiela, sii vaikke šluvgilit oaivvis seammás go dadjet <span type="quote">“Nei.”</span> Dáid kategoriijaid bokte eai boađe dákkár dáhpáhusat ovdan. Rumašgiella boahtá oidnosii dušše fal dalle go dat lea celkosa áidna ovdanbuktinvuohki, iige dalle go geavahuvvo lassegiellan. Dát guoská maiddái čaibmamii dahje moddjámii. Čaibman ja moddján geavahuvvo dávjá dáin speallanbajiin, muhto boahtá ovdan gielalaš hápmin beare jos oahppi sániiguin čaibmá, nugo jos dadjá: <span type="quote">“Ha-ha.”</span> Dalle lea kategoriserejuvvon neutrálagiel cealkkusin. </p>
<p>Kategoriija <em type="italic">jaskes cealkkus </em>mielde sáhttá oahppi oaivvildit maid nu buhtes jaskatvuođain. Oahppi sáhttá orrut sihke dajakeahttá ja dagakeahttá, ja jos oahppi doallá dákkár guhkit bottu, de lean sáhttán dulkot dan nu ahte dat oaivvilda maid nu dainna, ahte su jaskatvuođas lea muhtunlágan giellafunkšuvdna. </p>
<p>Ovdamearkka dihtii sáhttá jávohaga orrun leat nuppigiela oahppi vuohki čájehit ahte ii ádde maid oahpaheaddji dadjá, iige vel máhte dan ovdanbuktit sánálaččat sámegillii. 3.7.3 Celkosiid gieđahallan ovttadahkan g ovvideaddji statistihkain </p>
<p>Analysas lean geavahan <em type="italic">deskriptiiva </em>dahjege <em type="italic">govvideaddji statistihka </em>. Dat lea kvantitatiivvalaš analysavuohki, mainna sáhttá álkidahttit ja čoahkkáigeassit dieđuid dutkanmateriála ovttadagaid birra (Hellevik 2002: 198-199). Mu dutkamuša ovttadahkan leat dat celkosat, maid oahppit ovdanbuktet speallanbajiin. Materiálas leat oktiibuot 1366 dákkár celkosa juhkkojuvvon viđa speallanbadjái. 38 </p>
<p>Transkriberejuvvon hámis dat bohtet ovdan Word-tabeallain, nugo dás badjelis lean čájehan (govus 4, kap. 3.7.1). Tabeallaide lean lasihan kolonnaid dárbbuid mielde, nu ahte rivttes tabeallalinnjái lea leamaš vejolaš merket oahppi celkosa gullevaš kategoriija kodain. Ovdamearkka dihtii lea gielalaš hápmi <em type="italic">ovttageardán sámegiel cealkkus </em>merkejuvvon kodain <em type="italic">I </em>ja <em type="italic">dáiddolaš sámegiel cealkkus </em>merkejuvvon kodain <em type="italic">L </em>. Kodan lean geavahan sihke loguid, bustávaid ja mearkkaid, dan dihtii go dalle lean sáhtán ohcat ja alfabetiseret kodaid Wordas. Juohke kodii lea čállán čilgehusa. </p>
<p>Govvideaddji statistihkain lean sáhttán gieđahallat celkosiid iešguđet kategoriijaid mielde. Dehálamos lea leamaš geahččat mo iešguđet gielalaš hámit juohkásit celkosiidda. Nu lean oaidnán ovdamearkka dihtii man dávjá oahppi ovdanbuktá ovttageardán sámegiel celkosiid dáiddolaš sámegiel celkosiid ektui, man dávjá ovdanbuktá dárogiel celkosiid ja man dávjá lea jaska. Go ná lean gieđahallan celkosiid, de lean guorahallan daid <em type="italic">frekveansajuohkima </em>dáfus. Frekveansajuohkin (dár. <em type="italic">frekvensfordeling </em>) lea dávjá statistihkalaš analysa vuolggasadjin, ja dalle geahččá mo kategoriijat juohkásit ovttadagaide, dahje eará láhkai daddjojuvvon: dutki lohká dahje rehkenastá galli ovttadahkii dat seamma variábelarvu gullá (Hellevik 2002: 200). Veardádallama lean álkidahttán go lean relativiseren loguid ja bidjan daid čuolda- dahje gáhkkodiagrámmaide Excel-bargogirjjis. Go ná gieđahallá ovtta kategoriija dahjege variábela, de gohčoduvvo <em type="italic">univariáhta frekveansajuohkimin </em>(Hellevik 2002: 200). <em type="italic">Bivariáhta </em>dahje <em type="italic">multivariáhta frekveansajuohkimiin </em>gis gieđahallá dutki guokte dahje máŋga variábela oktanaga, nu ahte rehkenastá mo árvokombinašuvnnat dahjege kategoriijaovttastumit juohkásit ovttadagaide (Hellevik 2002: 200). Nu lean sáhtán studeret celkosiid eará láhkai. Ovdamearkka dihtii lean válljen geahččat oahppiid ovttageardán, dáru ja dáiddolaš sámegiel celkosiid diehtováilli oktavuođas, ja nu lean čielggadan makkár sámegiel celkosiiguin oahppi bivdá dieđu ja makkár sámegiel celkosiiguin oahppi addá dieđu (gč. kap. 4.1.3). </p>
<p>Lean analyseren oahppiid celkosiid frekveanssalaččat máŋggaid kategoriijaid mielde, ovdamearkka dihtii dan ektui mo oahppit váldet oahpaheaddji čájehuvvon málle vuostá, maid giellafunkšuvnnaid ovdanbuktet celkosiiddisetguin, ja man dávjá čállojuvvon speallansánit ja lohkosánit leat oassin celkosiin.</p>
<p>Muhtumin lea leamaš ávki ja dutkamuša bohtosat leat ihtán, muhtumin ges orru ahte lean áibba duššiid bargan. Goittotge dát lea leamaš mus vuohki oaidnit mii materiálas gávdno, ja nu beassat viidáseappot analysas. Kategoriijaid čilgen dárbbuid mielde ovdanbuvttidettiin bohtosiid, go mu mielas ii leat šat sadji dás analysaoasis. 3.7.4 Celkosa konteavstta guorahallan diskursaanalysain </p>
<p>Kvantitatiivvalaš analysain lean frekveanssalaččat gieđahallan oahppiid celkosiid ja gávdnan daid dáhpáhusaid go oahppi sámásta. Muhto lean maiddái dárbbašan áddet oahppiid celkosiid oassin dan oahppodilálašvuođas, dan konteavsttas, mas oahppi guovttos oahpaheaddjiin sártnodeaba ja ovttas 39 doaibmaba. Nu lean fidnen dieđuid dáhpáhusaid birra, mat laktásit oahppi sámegiela buvttadeapmái.</p>
<p>Dasa lea kvalitatiivvalaš analysavuohki, diskursaanalysa, leamaš veahkki.</p>
<p>Diskursaanalysa lea viiddis doaba, ja oaivvildan dás dakkár diskursaanalysa maid earret eará Sidnell (2016) gohčoda <em type="italic">conversation analysis </em>, ja mii sámegillii sáhtášii gohčoduvvot <em type="italic">sártnodananalysan </em>. Celce-Murcia &amp; </p>
<p>Olshtain (2000) ja McCarthy (1991) teavsttain nuppigiela oahpahusa birra geavahuvvo tearpma <em type="italic">diskursaanalysa </em>, ja nu lean munge válljen geavahit dán tearpma. </p>
<p>Diskursaanalysain beassá lahka ja čiekŋalit guorahallat <em type="italic">diskurssa </em>, mii lea giella nu mo dat geavahuvvo ja buvttaduvvo interaktiivvalaččat dahjege olbmuid gaskasaččat (Celce-Murcia &amp; Olshtain 2000: 3). Sidnell (2016) mielde ii leat giela ruoktu beare olbmo vuoigŋašiin. Giella eallá maiddái sosiála birrasis, ja nu lea giella sihke kognitiivvalaš ja interaktiivvalaš albmaneapmi (Sidnell 2016: 2). Munnje lea leamaš guovddážis guorahallat mo giella geavahuvvo oahppi ja oahpaheaddji gaskasaččat. Giella, maid oahppi buvttada, ii leat beare oahppis gitta. </p>
<p>Oahppis buvttaduvvon giella eallá sudno oahpaheaddjiin gulahallandilálašvuođas. Nu šaddá dehálaš guorahallat dán dilálašvuođa, jos galgá áddet mo oahppi buvttada sámegiela.</p>
<p>Diskursaanalysas lea álo dehálaš geahččat man konteavsttas giella geavahuvvo (McCarthy 1991: 5).</p>
<p>Diskurssa konteakstan leat dat dáhpáhusat mat birastahttet diskursaoassálastiid ja mat váikkuhit sin sártnodeapmái (Celce-Murcia &amp; Olshtain 2000: 11). Dán masterdutkamuša sártnodeamit leat nannosit konteavsttas gitta. Ollu áššit váikkuhit oahppi guoktá oahpaheaddji sártnodeapmái, earret eará sudno relašuvdna, oahppoaktiviteahta iešvuohta ja maiddái dat ahte sártnodeapmi dáhpáhuvvá oassin nuppigiela gáiddusoahppodiimmus. Maiddái dat, makkár sudno sártnodeapmi lea, váikkuha sudno sártnodeapmái. Celce-Murcia &amp; Olshtain (2000 : 5-6) doahpagiid mielde leat diskurssat mu dutkamušas <em type="italic">dialogalaččat </em>ja <em type="italic">njálmmálaččat </em>, go oahppi ja oahpaheaddji leaba guovttá ja geavaheaba eanáš áigge njálmmálaš giela. Diskurssat leat maiddái <em type="italic">plánekeahtes </em>diskurssat, nugo Celce-Murcia &amp; Olshtain (2000 : 5-6) geavaha dán doahpaga. Vaikke oahpahus lea leamaš plánejuvvon, ja vaikke oahppi sáhttá leat ráhkkanan oahpahussii, de diskurssat eai leat plánejuvvon. Sártnodeaddji guovttos ferteba guktot váldit vuhtii dan maid nubbi dadjá. Soai eaba leat plánen ovddalgihtii maid áiguba dadjat, muhto válljeba dađi mielde go sártnodeapmi ovdána ja dan mielde maid nubbi dadjá. </p>
<p>Diskursaanalysas lean váldán geavahussii viidásut dutkanmateriála go kvantitatiivvalaš analysas.</p>
<p>Kvantitatiivvalaš analysas lean gieđahallan oahppiid speallanbajiid celkosiid, nugo dat oidnojit transkriberejuvvon hámis Word-tabeallain. Diskursaanalysas lean dáid celkosiid lassin maiddái gieđahallan speallanbajiid transkripšuvnnaid eará osiid, nu mo dan maid oahpaheaddji dadjá ja bargá.</p>
<p>Maiddái oahppodiimmuid eará osiid lean sáhttán kvalitatiivvalaččat gieđahallat, sihke filbmejuvvon ja 40 transkriberejuvvon hámis, ja lean maiddái geavahan jearahallannotáhtaid, dutkannotáhtaid, oahppomateriála ja oahpaheaddji plána.</p>
<p>Guorahaladettiin konteavstta lean jearran alddán manin son oahppi dál dadjá maid nu sámegillii. Manin ii leat ovdamearkka dihtii jaska dahje manin ii baicce dáros, ja manin geavaha aiddo dákkár sámegiel celkosa. Vástádusaid lean ohcan sártnodandili dáhpáhusain. Mii nu sáhttá leat dáhpáhuvvan aiddo ovdalaš go oahppi sámásta. Várra oahpaheaddji lea dadjan maid nu, dahje mii nu sáhttá leat dáhpáhuvvan oahppodiimmu álggus. Muhtumin ges oahppi lea váldán fysihkalaš birrasa atnui, ovdamearkka dihtii muhtun govaid dahje čállojuvvon sániid, ja nu buvttada sámegiela. Go lean dahkan fuomášumiid, de lean guorahallan sullasaš celkosiid ja diliid, ja geahččalan gávdnat minstariid, máŋgii kvantitatiivvalaš analysain.</p>
<p>Nu lean vurrolagaid analyseren materiála kvalitatiivvalaččat ja kvantitatiivvalaččat. Čuovvovaš vuollekapihttalis čájehan ovttain ovdamearkkain mo dan lean dahkan. Dat lea oaivvilduvvon daidda lohkkiide, geain lea earenoamáš beroštupmi mu analyserenvuohkái. 3.7.5 Analyserenovdamearka </p>
<p>Dán oasis čájehan ovdamearkkain mo lean analyseren materiála Thea oahppodiimmus. Thea lea joatkkaskuvlaoahppi ja oasálasttii dán masterdutkamuša ovtta oahppodiimmus (gč. kap. 4.2). Dan maid</p>
<p>Thea dajai oahppoaktiviteahta áigge, transkriberejin dárkilit njuolgga Word-tabellii. Seammás noterejin iežan áicamiid ja fuomášumiid transkripšuvdnii. Dasto juhken su hállanvuoruid celkosiidda, nu ahte Word-tabeallas ii lean go okta cealkkus juohke linjjás oktiibuot 342 celkosa (gč. govvosa 4, kap. 3.7.1). Tabealla seamma linjjás go oahppi cealkkus leat celkosii gullevaš variábelárvvut iežaset kolonnain. Ovdamearkka dihtii lea Thea cealkkus <span type="quote">“Álggaha?”</span> seamma linjjás go giellafunkšuvnna kategoriijaárvu <em type="italic">ii ádde </em>, registrerejuvvon kodain <em type="italic">6iiá </em>. Seamma linjjás oidno maiddái maid oahpaheaddji dadjá responsan Thea celkosii, nappo: <span type="quote">“Álggahatgo don vai álggahango mun?”</span> </p>
<p>Thea celkosiiguin bargen vuos univariáhta frekveansajuohkima kategoriija <em type="italic">gielalaš hápmi </em>mielde. Word-tabealla sirrenfunkšuvnnain sirrejin tabealla <em type="italic">gielalaš hápmi </em>kolonna mielde, nu ahte ovttalágan gielalaš hámit bohte maŋŋálagaid. Word-nummirastinfunkšuvnnain rehkenasten dasto daid, ovdamearkka dihtii man ollu ovttageardán sámegiel celkosat ledje, man ollu dáiddolaš sámegiel celkosat ja nu ain. Loguid bidjen dasto Excel-tabellii, mas ráhkadin stoalpodiagrámma (gč. govvosa 11, kap. 4.2.1) ja gáhkkodiagrámma. Go veardádallen Thea celkosiid eará oahppiid celkosiiguin, de fuomášin ahte sus lei earret eará dat earenoamášvuohta ahte gielalaš hápmi <em type="italic">jaskes cealkkus </em>lei ollu dábálut su speallanbajis go eará oahppiid speallanbajiin. Seammás sus ledje unnán dárogiel celkosat. Mun šadden hui sáhkkii, ja kvalitatiivvalaččat studerejin su sártnodeami oahpaheaddjiin ádden dihtii manin son nu dávjá lei jaska. </p>
<p>Gehččen ovdamearkka dihtii maid oahpaheaddji dajai ja mii muđui dáhpáhuvai jaskes celkosiid oktavuođas. Filmmaidge gehččen ođđasit ja lasihin jaskes celkosiid transkripšuvdnii, jos ledje báhcán 41 transkriberekeahttá. Studerejin fas transkripšuvnnaid, sihke Thea ja daid eará oahppiid, jaskes celkosiid oktavuođas, ja orui munnje ahte dábálaččat go Thea lei jaska, de son ii ádden.</p>
<p>Mun ledjen juo dahkan nuppi lágan univariáhta frekveansajuohkima, namalassii <em type="italic">giellafunkšuvdna </em>kategoriija mielde. Go kategoriserejin celkosiid giellafunkšuvnnaid mielde vel dárkileappot, de fuomášin ahte Thea hui dávjá ovdanbuvttii ahte son ii ádden, dát lei nappo guovddáš giellafunkšuvdna sutnje. Dan ovdanbuvttii maiddái eará celkosiiguin go jaskes celkosiiguin. Dahken dasto Thea celkosiiguin bivariáhta frekveansajuohkima. Word-tabealla sirrenboaluin sirrejin celkosiid vuos funkšuvnnaid mielde ja dasto gielalaš hámiid mielde. Heivehallojuvvon tabeallaoasážis (tabealla 1) dás vuollelis oidno ahte lean sirren kolonna <em type="italic">giellafunkšuvdna </em>(GF ) mielde, ja dasto kolonna <em type="italic">gielalaš hápmi </em>(GH) mielde. GF-kolonnas lea beare okta árvu, <em type="italic">6iiá </em>, mii mearkkaša ahte Thea dáid celkosiiguin ovdanbuktá ahte son ii ádde. </p>
<p>Tabeallaoasážis oidno ahte ovtta celkosis lea GH-kolonnas árvu <em type="italic">F </em>, mii mearkkaša ahte Thea lea jaska, golmma celkosis lea árvu <em type="italic">I </em>, mii mearkkaša ahte son ovdanbuktá ovttageardán sámegiel celkosa, ja ovtta celkosis lea árvu <em type="italic">L </em>, mii mearkkaša ahte ovdanbuktá dáiddolaš sámegiel celkosa. Bivariáhta frekveansajuohkimis sáhtten oaidnit maiguin gielalaš hámiiguin Thea ovdanbuvttii dan giellafunkšuvnna ahte son ii ádden, ja nu bođii ovdan ahte Thea hui dávjá lei jaska go ii ádden. </p>
<p><em type="bold">GH </em></p>
<p><em type="bold">GF </em></p>
<p><em type="bold">Thea celkosat </em></p>
<p><em type="bold">Oahpaheaddji celkosat </em></p>
<p>F 6iiá (jaska)</p>
<p>Háliidatgo vel bircut?</p>
<p>I 6iiá Álggaha?</p>
<p>Álggahatgo don vai álggahango mun? (čájeha suorpmaiguin)</p>
<p>I 6iiá Dáppe …</p>
<p>Ja gii lea …</p>
<p>I 6iiá Gii lea.</p>
<p>Mmm (positiivva). Gii lea dieppe?</p>
<p>L 6iiá Dál mun in ipmir. (čaibmaba)</p>
<p>Gean vuorru? Hvem sin tur? (dadjá ja čállá). Na, gean vuorru?</p>
<p><em type="italic">Tabealla 1. Analysaovdamearkka várás heivehallojuvvon tabeallaoasáš. Celkosat leat sirrejuvvon kolonna GFmielde ja dasto GH-mielde bivariáhta frekveansajuohkima várás (Thea 1). </em></p>
<p>Kvalitatiivvalaččat fas dutken sudno oahpaheaddjiin sártnodeami, earret eará mo sártnodeapmi ovdánii oahppodiimmu mielde, ja mii dáhpáhuvai, go oahpaheaddji veahkehii Thea ovdanbuktit sámegillii ahte ii ádden. Filmmas gehččen maiddái mii lei dáhpáhuvvan ovdal go speallan álggahuvvui. Studerejin maiddái dárkilabbot oahppodiimmu oahppomateriála ja iežan notáhtaid. Nu dulkogohten Thea nu ahte son meastá álo hálai sámegiela jos beare diđii maid galggai dadjat, ja ahte sutnje lei buoret leat jaska go ahte dadjat dárogillii ahte son ii ádden. Loahpas jearahallan su oanehaččat dán birra. Su mielas mu dulkojupmi lei riekta, muhto logai, ahte son maiddái sáhtii leat jaska jos ii máhttán sámegillii dadjat dan maid háliidii.</p>
<p>Dás áddejin man váttis lea kategoriseret oahppiid celkosiid Øzerk (2016) ja Svindland (1993) giellafunkšuvnnaid mielde, eandalit jos áigu daid frekveanssalaččat gieđahallat. Mearridin ahte in áigon liikká bidjat nu stuorra deattu giellafunkšuvnnaide, nugo álggus ledjen jurddašan. Mohkkas geainnu 42 mielde bođii munnje goittotge čielggasin man dehálaš oahppái lea beassat ovdanbuktit nuppigillii ahte ii ádde dahje ahte ii máhte maid nu dadjat, namalassii beassat addit dákkár dehálaš máhcahagaid oahpaheaddjái. Nie stivre oahppi sártnodeami (gč. kap. 3.7.2). Fuomášin maiddái ahte Thea ovdanbuktigođii dehálaš máhcahagaid sámegillii dávjá go oahpaheaddji lei čájehan sutnje dadjanmálle ja ofelastán su. Muhtun oahppiide sáhttá mállečájeheapmi lea hui dehálaš, ja dan bokte aktiviserejuvvo sámegiella álkibut. Maiddái dát áddejupmi lea okta boađus mu dutkamušas, ja dan birra čálán eanet čuovvovaš kapihttalis. Dalle ovdanbuvttán bohtosiid ja čájehan maiddái diliid, main Thea addá dehálaš máhcahagaid oahpaheaddjái. 43 4 Oahppi njálmmálaš giella geavahusas </p>
<p>Dán kapihttalis čájehan mo oahppi sámegiella aktiviserejuvvo go oassálastá gáiddusoahpahusa gulahallandoaimmas ovttas oahpaheaddjiin. Mun govvidan man konteavsttas sámásteapmi dáhpáhuvvá, seammás go čujuhan sámástangoađi doahpagiidda (gč. kap. 2.4–2.6). Dađi mielde go čájehan bohtosiid, de čanan teoriija daidda. Dát mearkkaša ahte dán kapihttalis in ovdanbuvtte beare dutkamuša bohtosiid, muhto muhtun muddui digaštalan daid maiddái. Nu lean válljen bargat vai teaksta šaddá logahahttibun.</p>
<p>Sámástangoahtái gullet máŋga doahpaga, ja dat šattašii menddo váttis fáhtet daid, jos geavahišgoađán daid easkka dan maŋŋá go lean buot bohtosiid ovdanbuktán. Dutkamuša ulbmilin leage govvidit dan dili, mas sámegiela aktiviseren sáhttá dáhpáhuvvat, ja dán govvideapmái dárbbašan aiddo sámástangoađi doahpagiid.</p>
<p>Dutkanmateriála dárkilis transkripšuvnnain lean válljen dialogaoasážiid, maiguin beasan čájehit maid oaivvildan didákttalaš modeallain <em type="italic">sámástangoahti </em>. Nu bohtet sámástangoađi iešguđetge oasit oidnosii válljejuvvon dialogaoasážiid bokte. Go ovdanbuvttán dialogaoasážiid, de muitalan vuos man oktavuođas sártnodeapmi dáhpáhuvvá, ovdamearkka dihtii mii lea dáhpáhuvvan aiddo ovdalaš. Dasto čájehuvvo oahppi ja oahpaheaddji sártnodeapmi dialogaoasážin, ovdal go govvidan mo oahppis aktiviserejuvvo sámegiella čujuhettiin sámástangoahtái gullevaš doahpagiidda. Nu čájehan mo oahppi sámásta daid didákttalaš metodaid ja reaidduid bokte, mat leat oažžumis gulahallandilálašvuođas. </p>
<p>Oahppiid sitáhtaid lean moatte geardde merken sániin <em type="italic">sic </em>čájehan dihtii ahte oahppi jietnada sáni nu mo lea čállojuvvon, iige dat lea čállinfeaila mu bealis. Dat mii daddjojuvvo dárogillii lean jorgalan sámegillii giellaveahkkin daidda lohkkiide geat eai nu bures ádde dárogiela (gč. mildosa nr. 9). </p>
<p>Kapihttala lean juohkán nu ahte dutkamuša golmma oahppis lea guđesge iežas vuollekapihttal.</p>
<p>Vuollekapihttala álggus muitalan oahppi birra oanehaččat. Dan maŋŋá čájehan mo oahppi njálmmálaš giellageavaheami sáhttá govvidit. Nu buvttán ovdan bohtosiid dutkamuša oassegažaldaga ektui. Seammás čájehan maid gielaid ja ovdanbuktinvugiid oahppi geavaha gulahaladettiin oahpaheaddjiin oahppoaktiviteahta áigge, nappo čájehan oahppi celkosiid kategoriserejuvvon gielalaš hámiid mielde. Dát lea dehálaš, danin go dáid kategoriijaid geavahan go ovdanbuvttán čuovvovačča, kapihttala váldofáttá, namalassii mo nuppigiela oahppi njálmmálaš sámegiella aktiviserejuvvo.</p>
<p>Mun lean ieš oassálastán dutkamuša oahppodiimmuide oahpaheaddjin. Bohtosiid čájehettiin čálán liikká iežan birra goalmmát persovnnas. Nu sáhtán teavsttas buorebut earuhit iežan rolla dutkin oahpaheaddjirollas, danin go dalle boahtá čielgaseappot ovdan maid mun oahpaheaddjin barggan ja oainnán, ja maid dutkin. 44</p>
<p>Risten, Thea ja Pauliina dat leat oassálastán oahppodiimmuid nuppigiela oahppin. Ovttaid ovttaid sii leat sártnodan oahpaheaddjiin, nappo muinna, spealadettiin lottospealu dahje árvidanspealu (gč. kap. 3.2) .</p>
<p>Čájehan eanet bohtosiid Ristena ja Thea go Pauliina speallanbajiin. Masterbarggu ráddjejuvvon áiggi dihtii in leat sáhttán guorahallat buot dutkanmateriála seammá vuđolaččat, ja danin lean válljen geahččat dárkileappot njealjátluohkálačča Ristena ja joatkkaskuvlaoahppi Thea speallanbajiid, go rávisolbmo</p>
<p>Pauliina speallanbajiid. Álggos dás čájehan bohtosiid Ristena speallanbajiin, dasto Thea ja loahpas</p>
<p>Pauliina. 4.1 Njealjátluohkkálaš Risten </p>
<p>Risten orru guovllus, gos sámegiella hárve gullo. Su eadni ádde bures sámegiela, muhto dárosta nieiddainis, go dovdá ahte ii máhte hállat. Nu lea dárogiella sin ruovttogiella. Risten lea muhtun áigge oahpahallan sámegiela nubbingiellan gáiddusoahpahusa bokte, ja danin máhttá veahá sámegiela. (dutkannotáhta 21.09.2017.)</p>
<p>Risten lea virkos njealjátluohkkálaš, gii dávjá čaibmá ja gii áinnas veahá dádju oahpaheaddjiinis. Son liiko stoahkat ja speallat, ja danin searvvaige iežas astoáigge mielas dutkamuša oahppodiimmuide, main speallan lei váldofáddán. Risten liiko dutkamuša guktuide spealuide, sihke lottospellui ja árvidanspellui.</p>
<p>Sámegielladiimmuin lea ovdal speallan árvidanspealu. Dalle speallankoarttain ledje oarjemáilmmi olbmuid govat. Dán háve koarttain leat sápmelašgovat, ja Ristena mielas dát govat leat fiidnábut: <span type="quote">“De her bildan e finere. Dem e mer samisk.”</span> Dál dárosta Risten oahpaheaddjiin, muhto aiddo ovdalaš, spealadettiin oahpaheaddjiin, válddii sámegiel sániid ja dajaldagaid atnui. (Risten 2; dutkannotáhta 21.09.2017.)</p>
<p>Fargga, dás vuollelis, čájehan muhtun diliid main son sámásta, muhto vuos govvidan mo son spealadettiin sártnoda oahpaheaddjiin. 4.1.1 Ristena njálmmálaš giellageavaheapmi sártnodettiin oahpaheaddjiin </p>
<p>Dutkamušas Risten speallá vuosttáš oahppodiimmus lottospealu ja nuppi oahppodiimmus árvidanspealu.</p>
<p>Son oassálastá aktiivvalaččat ja ilolaččat, nugo maiddái dás čuovvovaš dialogaoasážis (dialoga 1), mas</p>
<p>Risten guovttos oahpaheaddjiin leaba lottospealu speallamin. Speallan dáhpáhuvvá gáiddusoahpahusas, ja danin eaba čohkká seamma beavddi guoras, iige sudnos leat oktasaš speallanfiellu. Sudnos lea baicce goappásge beavdi, man alde lea dihtor ja speallanfiellu. Speallanfiellu bálgá mielde sirdiba guktot guktuid speallanboaluid. Dál oahpaheaddji lea aiddo birccastan, ja guktot sirdiba oahpaheaddji speallanboalu.</p>
<p>Speallanboalu sirddidettiin dadjá Risten sámegillii <span type="quote">“Okta, guokte, golbma, njeallje.”</span> Oahpaheaddji gis lohká <span type="quote">“Silki”</span>, go lea joavdan speallanbálgá čállojuvvon sátnái <em type="italic">silki </em>. Risten ii leat ovttaoaivilis: “Nei, du har … </p>
<p>Du fikk … čuvla du fikk nå.” Oahpaheaddji čájeha ahte son lei leamaš sáni <em type="italic">buvssat </em>alde. <span type="quote">“Ja, buvssat”</span>, dadjá 45 </p>
<p>Risten. Oahpaheaddji vel čájeha mo <em type="italic">buvssat </em>-sánis lea beassan <em type="italic">silki </em>-sátnái. <span type="quote">“Silki”</span>, geardduha Risten, <span type="quote">“Nei, det går ikke. Du har ikke silki!”</span> dadjá. Son oaivvilda ahte oahpaheaddjis ii leat silkegovva iežas speallanruvttodagas. Speallanruvttodagas leat ovcci bivttasgova, ja dađi mielde go soai vázziba speallanbálgá mielde ja beassaba rivttes bivttassániid ala, de gokčaba vástideaddji govaid speallanruvttodagas. Oahpaheaddji ii fidnen dál bivttassáni, maid dárbbašivččii, ja nu boagusta Risten: <span type="quote">“Ha, ha, ha, ha, ha!”</span> Dál han lassána su vuoitinvejolašvuohta. </p>
<p>Oahpaheaddji</p>
<p>Dál lea mu vuorru. Ja mun ožžon njeallje. Okta, guokte, golbma, njeallje.</p>
<p>Risten</p>
<p>OK, du e …</p>
<p>Okta, guokte, golbma, njeallje.</p>
<p>Oahpaheaddji</p>
<p>Silki. (dadjá oktanaga Risteniin)</p>
<p>Risten</p>
<p>Nei, du har … Du fikk … čuvla du fikk nå.</p>
<p>Oahpaheaddji</p>
<p>A-a (negatiiva). Mun ledjen dás, buvssat. (čájeha)</p>
<p>Risten</p>
<p>Ja, buvssat.</p>
<p>Oahpaheaddji</p>
<p>Okta, guokte, golbma, njeallje. Silki.</p>
<p>Risten</p>
<p>Silki.</p>
<p>Nei, det går ikke.</p>
<p>Du har ikke silki!</p>
<p>Oahpaheaddji</p>
<p>Na, mus ii leat silki. A-a.</p>
<p>Risten</p>
<p>Ha, ha, ha, ha, ha!</p>
<p>Dialoga 1. Mihtilmas dialogaoasáš Ristena speallanbajiin (Risten 1, 20 min).</p>
<p>Dát dialogaoasáš lea mihtilmas ovdamearka Ristena guoktá oahpaheaddjiin sártnodeamis dutkamuša speallanbajiin. Risten vuodju speallamii, ja ná oassálastá alcces mearkkašeaddji sosiála dilis, nugo earret eará Canale &amp; Swain (1980: 33) dan čilge. Son geavaha sámegiel sániid, nugo <em type="italic">čuvla </em>ja <em type="italic">silki </em>, danin go son dárbbaša daid dás sártnodettiin oahpaheaddjiin, iige vuosttažettiin dan dihtii go son lea hárjehallamin sániid man nu boahttevuođa sártnodeami várás. </p>
<p>Dialogaoasáš lea mihtilmas ovdamearka maiddái dan dihtii go Risten dás ovdanbuktá danhámat celkosiid, mat su speallanbajiin leat buot dábálepmosat (gč. govvosa 6 dás vuollelis). Speallanbajiin geavaha son buot dávjjimusat buhtes dárogiel celkosiid, nugo dán dialogaoasáža <span type="quote">“Nei, det går ikke”</span>, sámi dárogiel celkosiid, nugo <span type="quote">“Du har ikke silki!”</span>, ovttageardán sámegiel celkosiid, nugo <span type="quote">“Okta, guokte, golbma, njeallje”</span> ja neutrálagiel celkosiid, nugo <span type="quote">“Ha, ha, ha, ha, ha!”</span> Risten dárosta ollu spealadettiin oahpaheaddjiin, eandalit vuosttáš oahppodiimmus, lottospealu oktavuođas. Buhtes dárogiel celkosiid geavaha dalle ollu dávjjit go earáhámat celkosiid, dat dagahit badjel beali su celkosiin. Nuppi speallanbajis, árvidanspealu oktavuođas, leat buhtes dárogiel celkosat su nubbin dávjjimus ovdanbuktinvuohki. Dalle buhtes dárogiel celkosat dagahit njealjátoasi su celkosiin. Vaikke dát lea ollu unnit go vuosttáš speallanbajis, de lea liikká ollu eanet go dutkamuša eará oahppiin (gč. govvosiid 11 ja 16, kap. 4.2.1 ja 4.3.1). Maiddái ovttageardán sámegiel celkosat leat hui dábálaččat Ristena speallanbajiin. Vuosttáš speallanbajis dat lea su nubbin 46 dávjjimus ovdanbuktinvuohki, ja nuppi speallanbajis, árvidanspealu spealadettiin, buot dávjjimus ovdanbuktinvuohki. Speallanbajiid áigge ovdanbuktá badjel čuođi ovttageardán sámegiel celkosa.</p>
<p><em type="italic">Govus 6. Risten geavaha ollu buhtes dárogiel ja ovttageardán sámegiel celkosiid spealadettiin lottospealu (Risten 1) ja árvidanspealu (Risten 2) oahpaheaddjiin. </em></p>
<p>Spealadettiin geavaha Risten maiddái dakkár gielalaš hámiid, mat eai oidno dialogaoasážis dás badjelis.</p>
<p>Muhtumin ovdanbuktá son rumašgiel ja jaskes celkosiid, muhto liikká oalle hárve. Veahá dávjjibut geavaha</p>
<p>Risten dáiddolaš sámegiel celkosiid, oktiibuot 17 geardde speallanbajiid áigge. Nu dagahit dáiddolaš celkosat unna oasáža su speallanbajiid buot 444 celkosis, beare 3 % vuosttaš speallanbaji celkosiin ja 6 % celkosiin nuppi speallanbajis. Dáiddolaš sámegiel cealkkusin dadjá ovdamearkka dihtii <span type="quote">“Maid don ožžot?”</span> ja <span type="quote">“Lea go dus rukses … njálbmi?”</span>, nugo oidno govvosis (govus 7) dás vuollelis.</p>
<p>Dialogaoasážis dás badjelis boahtá bures ovdan mo Risten oatnelanbottas sáhttá molsut sihke iešguđethápmásaš celkosiid ja kodaid gaskkas. Guovttegielat olmmoš sáhttá molsut kodaid gaskkas sihke cealkagiid mielde ja cealkaga siskkobealde (Øzerk 2016: 137-138) (gč. kap. 3.7.2). Risten molsu dáro- ja sámegiela gaskkas intersentensiellalaččat go sártnodettiin oahpaheaddjiin ovdanbuktá sihke dárogiel ja sámegiel celkosiid. Ovdamearkka dihtii ovdanbuktá dán dialogaoasážis sihke ovttageardán sámegiel celkosa <span type="quote">“Okta, guokte, golbma, njeallje”</span> ja buhtes dárogiel celkosa <span type="quote">“Nei, det går ikke.”</span> Nuppi hállanvuorus molsu intrasentensiellalaččat go ovdanbuktá sámi dárogiel celkosa <span type="quote">“Nei, du har … Du fikk … čuvla du fikk nå.”</span> Dát dárogiel cealkkus sisttisdoallá sámegiel sáni <em type="italic">čuvla </em>, ja nu molsu Risten dán celkosis dárogielas 1992420936155116733530116050100150200250 </p>
<p>Risten 1 (lottospealus, n=348)</p>
<p>Risten 2 (árvidanspealus, n=96)</p>
<p>Ristena celkosat gielalaš hámiid mielde (buot celkosat, n=444)</p>
<p>Buhtes dárogiel celkosat</p>
<p>Sámi dárogiel celkosat</p>
<p>Neutrálagiel celkosat</p>
<p>Jaskes celkosat</p>
<p>Buhtes rumašgiel celkosat</p>
<p>Ovttageardán sámegiel celkosat</p>
<p>Dáru sámegiel celkosat</p>
<p>Dáiddolaš sámegiel celkosat47 sámegillii ja fas dárogillii. Eará oahppiid ektui ovdanbuktá Risten dávjá sámi dárogiel celkosiid, nugo dán dialogaoasážis. Oktiibuot ovdanbuktá 29 sámi dárogiel celkosa, ja dánhámat celkosat leat njealjádin dábálepmosat guktuin su speallanbajiin. Risten hui hárve molsu intrasentensiellalaččat sámegielas dárogillii. Dušše golmma geardde ovdanbuktá dáru sámegiel celkosa. Guktii molsu dalle koda, nugo <span type="quote">“OK, du vuorru da!”</span> (Risten 1, 25 min). Son bivdá maiddái sátnečilgehusa dáru sámegiel celkosiin, nugo <span type="quote">“Mii lea belte sámegillii?”</span> Maŋit celkosa giellafunkšuvdna lea sártnodanstivren, nugo Svindland (1993: 54) dan čilge (gč. kap. 3.7.2). Dás ii leat kodamolsumis sáhka, danin go Risten ii livčče sáhttán dán jearaldaga ovdanbuktit dárogiel sáni <em type="italic">belte </em>(sám. <em type="italic">boagán </em>) namutkeahttá. </p>
<p>Dál čájehan muhtun diliid main Risten ovdanbuktá ovttageardán ja dáiddolaš sámegiel celkosiid. 4.1.2 Go Risten ovdanbuktá dáiddolaš ja ovttageardán sámegiel celkosiid </p>
<p>Ovttageardán sámegiel celkosat leat hui dábálaččat Ristena speallanbajiin (gč. govvosa 6, kap 4.1.1). Nu leat dát dehálaš celkosat su sámegiela geavaheami dáfus. Daiguin aktiviserejuvvo sus sámegiella máŋgii speallanbajiid áigge. Lean danin válljen geahččat diliid main son ovdanbuktá dákkár celkosiid, ja dán oasis čájehan golbma dakkár dili. Álggos čájehan liikká guokte dili, main Risten ovdanbuktá dáiddolaš sámegiel celkosiid. Risten geavaha unnán dáiddolaš sámegiel celkosiid su eará celkosiid ektui. Dákkár celkosat leat liikká dehálaččat su sámegiel hállama dáfus, danin go daid hábmen lea gielalaš hástalus. Daiguin ovdanbuktá ollislut cealkagiid, ja dávjá bohtet eanet sámegiel sánit geavahussii seamma celkosis go ovttageardán sámegiel celkosiin.</p>
<p><em type="italic">Lea go dus rukses … njálbmi? </em></p>
<p>Risten guovttos oahpaheaddjiin leaba dán vuosttaš dialogaoasážis (dialoga 2 dás vuollelis) speallamin árvidanspealu. Ráhkkaneapmin speallamii leaba álgodiimmus hárjehallan geavahit jearranvuogi “Leago</p>
<p type="listitem">Ovdamearkkat Ristena celkosiin gielalaš hámiid mielde</p>
<p type="listitem">Buhtes dárogiel celkosat: <span type="quote">“Nei, det går ikke”</span>, <span type="quote">“Se her!”</span>, <span type="quote">“E det her en gutt eller jente?”</span></p>
<p type="listitem">Sámi dárogiel celkosat: <span type="quote">“Du har ikke silki!”</span>, <span type="quote">“Skal æ hoppe vihtta da?”</span></p>
<p type="listitem">Neutrálagiel celkosat: <span type="quote">“Ha, ha, ha, ha, ha!”</span>, <span type="quote">“Oh!”</span>, <span type="quote">“Jippee! Jippee!”</span></p>
<p type="listitem">Jaskes celkosat</p>
<p type="listitem">Buhtes rumašgiel celkosat: nivkala.</p>
<p type="listitem">Ovttageardán sámegiel celkosat: <span type="quote">“Okta, guokte, golbma, njeallje”</span>, <span type="quote">“Silki”</span>, <span type="quote">”Juo”</span>, “Birget ja</p>
<p type="listitem">Máija.”</p>
<p type="listitem">Dáru sámegiel celkosat: <span type="quote">“Mii lea luhkas norsk?”</span>, <span type="quote">“OK, du vuorru da!”</span></p>
<p type="listitem">Dáiddolaš sámegiel celkosa: <span type="quote">“Leago dus rukses … njálbmi?”</span>, <span type="quote">“Maid don ožžot?”</span></p>
<p><em type="italic">Govus 7. Dás oidnojit ovdamearkkat Ristena iešguđethámat celkosiin speallanbajiid áigge (Risten 1 ja 2). </em>48 sus…?” ja lávlon ámadadjosániid sisttisdoalli lávlaga (Risten 1). Árvidanspealu ulbmilin lea čielggadit gii olbmuid lea nuppi spealli čihkkojuvvon speallankoarttas, ja dál lea Ristena vuorru bivdit dieđu oahpaheaddji čihkkojuvvon speallankoartta birra. Risten dadjá guktii <span type="quote">“Leago dus…”</span>. Dasto lávlesta: <span type="quote">“Čalbmi, čalbmi, njunni, njálbmi”</span> guoskkadettiin čalmmiidasas, njunnásis ja njálbmásis, ovdal go ovdanbuktá ollislaš jearaldaga: <span type="quote">“Leago dus rukses… njálbmi?”</span> Oahpaheaddji nivkala ja vástida ahte su čihkkojuvvon speallankoartta olbmos lea rukses njálbmi. Loahpas dadjá Risten: <span type="quote">“Da må æ ta bort dem uten rukses.”</span> </p>
<p>Risten</p>
<p>Leago dus … (smiehttá)</p>
<p>Leago us … dus …</p>
<p>Čalbmi, čalbmi, njunni, njálbmi. (lávlu guoskkadettiin čalmmiide, njunnái ja njálbmái)</p>
<p>Leago dus … (smiehttá)</p>
<p>Leago dus rukses … njálbmi? (guoská njálbmái, moddjá)</p>
<p>Oahpaheaddji Mmm. (positiiva) (nivkala) Lea rukses njálbmi. Risten</p>
<p>Da må æ ta bort dem uten rukses.</p>
<p>Dialoga 2. Leago dus rukses … njálbmi? (Risten 2, 19 min)</p>
<p>Risten ovdanbuktá dás dáiddolaš sámegiel celkosa <span type="quote">“Leago dus rukses … njálbmi?”</span> gulahallankonteavsttas, masa gullá sihke diehtováili ja válljen, nugo Manne (1993: 172-174) čilge dáid doahpagiid (gč. kap . 2.4) .</p>
<p>Ristenis váilu dás diehtu oahpaheaddji speallankoarttas. Son dárbbaša dan dieđu vai sáhttá vuoitit.</p>
<p>Celkosiin <span type="quote">“Leago dus rukses … njálbmi?”</span> bivdá son dieđu oahpaheaddjis, gii oaidná iežas speallankoartta, ja nu diehtá dan maid Risten ii dieđe.</p>
<p>Vissis rájáid siste vállje Risten dás ieš maid dadjá. Árvidanspealu njuolggadusaid mielde galget speallit jearrat, ja dál hábme Risten iežas jearaldaga go muitá álgodiimmu jearranvuogi <span type="quote">“Leago sus …?”</span> ja ámadadjosániid sisttisdoalli lávlaga. Risten ferte čuovvut spealu njuolggadusaid ja dasa lassin geavahit jearranvuogi, maid hálddaša. Nu eai leat sus menddo stuorra válljenvejolašvuohta. Son livččii liikká sáhttán geavahit dan seamma jearranvuogi dahjege giellafunkšuvnna jearrat maid nu eará birra. Nuppigiela oahppi dárbbaša funkšuvnnaid, maid vuođul lea álki generaliseret (Manne 1993: 160), ja dat lea funkšuvdna <span type="quote">“Leago sus …?”</span> Ámadadjolávlla sisttisdoallá maiddái eará sániid, maid Risten lei sáhttán geavahit, ja nu livččii son sáhttán válljet bivdit dieđu vaikkeba čalmmiid ivnni birra, iige nugo dás njálmmi ivnni birra. Alisaari &amp; Heikkola (2017: 233) mielde sáhttá lávlagat leat ávkkálaččat nuppigielaoahpahusas, ja dán ovdamearkkas oažžu Risten veahki muitát ja dadjat sáni <em type="italic">njálbmi </em>lávlagis, maid máhttá bajil. </p>
<p>Árvidanspealu spealadettiin ovdanbuktá Risten oktiibuot guhtta dáiddolaš sámegiel celkosa (gč. govvosa 6, kap. 4.1.1). Njeallje dain ovdanbuktá go bivdá oahpaheaddjis dieđu čihkkojuvvon speallankoartta birra, nugo aiddo čájehuvvon dialogaoasážis. 49 </p>
<p><em type="italic">Maid don ožžot? </em></p>
<p>Čuovvovaš dialogaoasáš (dialoga 3) lea vižžojuvvon Ristena vuosttáš oahppodiimmus. Dalle soai oahpaheaddjiin speallaba lottospealu, ja Risten dárosta ollu. Speallan dáhpáhuvvá dihtoršearpma bokte, ja danin sudnos lea goappásge speallanfiellu, man speallanbálgá mielde guktot sirdiba sihke iežas ja speallanguoimmi speallanboalu. Nu dárbbašeaba guktot diehtit, maid nubbi fidne birccasteamis, muđui ii sáhte sirdit nuppi boalu iige leat vejolaš speallat. Dán rádjái guktot leaba dábálaččat iešdáhtus muitalan dahje čájehan maid birccasteamis leaba ožžon, muhto dál gokčá oahpaheaddji iežas birccu. Son dáhttu</p>
<p>Ristena jearrat sámegillii maid oaččui, ja muitala sutnje mo dan sáhttá bargat jearaldagain <span type="quote">“Maid don ožžot?”</span>. Son maiddái čállá jearaldaga čáttii. Risten dohkkeha ođđa speallannjuolggadusa, ja go oahpaheaddji bivdá su hárjehallat, de dadjá: <span type="quote">“Maid don ožžot?”</span> Oahpaheaddji dasto birccasta ođđasit, iige čájet birccus Ristenii, ja Risten fas dadjá <span type="quote">“Maid don ožžot?”</span> Nu vástida oahpaheaddji ahte oaččui viđeža. Risten dáhttu dál oahpaheaddji fas bircut: <span type="quote">“Kast igjen!”</span> Go oahpaheaddji ii dalán reagere, de dáhttu vel moatte geardde. Oahpaheaddji viimmat birccasta ođđasit, ja nu jearrá Risten vel oktii <span type="quote">“Maid don ožžot, Ellen Ravna?”</span> Go oahpaheaddji vástida iežas golmmeža fidnen, de reašká Risten: “Ha, ha, ha! </p>
<p>Du fikk bare tre!”</p>
<p>Oahpaheaddji</p>
<p>Risten, dál háliidan mun ahte don galggat jearrat mus maid mun oaččun. Don galggat jearrat <span type="quote">“Maid don ožžot?”</span> (čállá: <em type="italic">Maid don ožžot? </em>) Nu vil æ at du skal spørre mæ når æ kaster terningen. Og da skal du spørre ka æ fikk. Og da må du si <span type="quote">“Maid don ožžot?”</span> </p>
<p>Risten</p>
<p>OK.</p>
<p>Oahpaheaddji</p>
<p>Du må øve dæ.</p>
<p>Risten</p>
<p>Maid don ožžot?</p>
<p>Oahpaheaddji</p>
<p>Ja dál mun birccun. (gokčá birccu)</p>
<p>Risten</p>
<p>Maid don ožžot?</p>
<p>Oahpaheaddji</p>
<p>Mun ožžon viđeža. Dat lea vihtta. (čájeha)</p>
<p>Risten</p>
<p>OK, ja æ kunne egentlig!</p>
<p>Oahpaheaddji</p>
<p>Muh …</p>
<p>Risten</p>
<p>Kast igjen! (hui áŋgirit)</p>
<p>Kast igjen, så spørr æ dæ!</p>
<p>Du har lovt for mæ.</p>
<p>Du har lovt for mæ å kaste for mæ!</p>
<p>Kast en gang til!</p>
<p>Oahpaheaddji</p>
<p>Ahte mun birccun vel oktii …? (birccasta ja gokčá birccu)</p>
<p>Risten</p>
<p>Maid don ožžot, Ellen Ravna?</p>
<p>Oahpaheaddji</p>
<p>Golmmeža. Dat lea golbma.</p>
<p>Risten</p>
<p>Ha, ha, ha!</p>
<p>Du fikk bare tre!</p>
<p>Dialoga 3. Maid don ožžot? (Risten 1, 25 min)</p>
<p>Risten ovdanbuktá dás dáiddolaš sámegiel celkosa <span type="quote">“Maid don ožžot?”</span> konteavsttas, mas lea diehtováili.</p>
<p>Risten dárosta ollu, ja oahpaheaddji mielas lea váttis fidnet Ristena sámástit (dutkannotáhta 21.9.17).</p>
<p>Mystkowska-Wiertelak (2017: 175) mielde lassána oahppi dáhttu oassálastit nuppigiela sártnodeamis go 50 oahppoaktivitehttii gullet diehtováillit. Lottospealu njuolggadusaid mielde ii leat dárbu jearrat ja vástidit, nugo árvidanspealus, ja nu mearrida oahpaheaddji ásahit diehtováilli. Go oahpaheaddji doallá iežas birccu čihkosis, de ii Risten šat dieđe mo sirdit oahpaheaddji speallanboalu. Sus váilu dárbbašlaš diehtu. Hole (2003: 24-25) čilge mo oahpaheaddji sáhttá oahpahit oahppiide ođđa áššiid modellerema dahjege mállečájeheami bokte. Nu čájeha oahpaheaddji dás sihke njálmmálaččat ja čálalaččat mállen jearaldaga <span type="quote">“Maid don ožžot?”</span>, vai Risten sámegillii sáhttá oahpaheaddjis bivdit dan dieđu, maid dárbbaša.</p>
<p>Oahpaheaddji dáhttu Ristena hárjehallat, ja nu kopiere dahjege geardduha son málle oahpaheaddji maŋis.</p>
<p>Oahpaheaddji vállje dás mállen giellafunkšuvnna, mii lea doarvái ovttageardán, nugo funkšuvdna berrešii leat Manne (1993: 160) mielde. Nu ovdanbuktá Risten maiddái maŋŋelaš, seamma dialogaoasážis, málle ođđasit, nu ahte fidne dieđu oahpaheaddji gokčojuvvon birccus. Dutkanmateriálas ii leat vejolaš oaidnit, lohkágo Risten čáttas <span type="quote">“Maid don ožžot?”</span> vai muitágo jearaldaga bajil.</p>
<p>Dán dialogaoasážis ovdanbuktá Risten jearaldaga <span type="quote">“Maid don ožžot?”</span> golbmii, guktii vuos hárjehallá dan geavahit, ja dasto, goalmmát geardde, bivdá albma láhkai dieđu oahpaheaddjis. Maŋŋá seamma speallanbajis jearrá Risten vel golmma geardde sámegillii maid oahpaheaddji lea ožžon. Nu dahká jearaldat <span type="quote">“Maid don ožžot?”</span> stuorra oassin su dáiddolaš sámegiel celkosiin. Lottospealu spealadettiin ovdanbuktá Risten dáiddolaš sámegiel celkosiid 11 geardde. Guhtta dain sisttisdoallá aiddo jearaldaga <span type="quote">“Maid don ožžot?”</span>, mainna álggos geardduha dahjege hárjehallá málle ja mainna dasto bivdá oahpaheaddjis dieđu, maid dárbbaša. </p>
<p><em type="italic">Juo </em></p>
<p>Ovdal go Ristena nuppi oahppodiibmu dollojuvvui, de lei oahpaheaddji bivdán Ristena eatni dadjat Ristenii ahte son galgá sámástit nu ollu go vejolaš (dutkannotáhta 29.09.17). Maiddái oahpaheaddji ieš muittuha oahppodiimmu álggus Ristena ahte dál galgá hállat sámegiela (Risten 1, 2 min). Nuppi oahppodiimmus</p>
<p>Risten guovttos oahpaheaddjiin speallaba árvidanspealu, ja dál čuovvovaš dialogaoasážis (dialoga 4) lea oahpaheaddji vuorru jearrat. Son jearrá leatgo Ristena speallankoartta olbmos alit čalmmit. Risten geardduha sáni <em type="italic">čalmmit </em>oahpaheaddji maŋis ja vástida <span type="quote">“Juo.”</span> Dasto jearrá <span type="quote">“Eh, ka e čalmmit?”</span> </p>
<p>Oahpaheaddji geardduha sáni <em type="italic">čalmmit </em>čujuhettiin čalmmiidasas. Risten dadjá dasto <span type="quote">“Juo”</span> ođđasit, ja oahpaheaddji bidjá dalle eret speallankoarttaid, maid ii šat dárbbaš. </p>
<p>Oahpaheaddji Leatgo sus alit čalmmit? Risten</p>
<p>Čalmmit. (savkala alcces)</p>
<p>Juo. (moddjá)</p>
<p>Oahpaheaddji Juo …? Alit čalmmit … Risten</p>
<p>Eh, ka e čalmmit?</p>
<p>Oahpaheaddji Čalmmit. (guoská čalmmiidasas) Risten</p>
<p>Juo. (nivkala)</p>
<p>Oahpaheaddji Juo, alit čalmmit. Juo, mun válddán eret Issáha ja Lásse ja Káre […]</p>
<p>Dialoga 4. Juo (Risten 2, 18 min). 51</p>
<p>Risten ovdanbuktá dás ovttageardán sámegiel celkosa <span type="quote">“Juo”</span>. Dialoga sulastahttá lunddolaš sártnodeami, go dasa leat čadnojuvvon diehtováili ja válljen, nugo Manne (1993: 172-174) dáid doahpagiid čilge (gč. kap. 2.4). Oahpaheaddjis dat dán háve váilu dárbbašlaš diehtu, ja Risten ges lea dat geas lea diehtu. Son han oaidná iežas speallankoartta, ja nu diehtá makkár su speallankoartta olmmoš lea oaidnit.</p>
<p>Dialogaoasážis addá Risten rivttes dieđu celkosiin <span type="quote">“Juo”</span> guktii, sihke dalán oahpaheaddji jearaldaga maŋŋá, ja maŋŋelaš go lea dárkkistan ahte lea ádden sáni <em type="italic">čalmmit </em>riekta. Nu fidne oahpaheaddji dieđu, man vuođul bidjá dárbbašmeahttun speallankoarttaid eret. </p>
<p>Speallannjuolggadusaid mielde galgá addit rivttes dieđuid, nu mo Risten dahká dás. Son livččii liikká sáhttán válljet vástidit eará láhkai, vaikke earáhámat celkosiin. Ovdamearkka dihtii livččii sáhttán beare nivkalit, ja nu geavahit buhtes rumašgiel celkosa, dahje dadjat <span type="quote">“Ja”</span> ja nu geavahit buhtes dárogiel celkosa.</p>
<p>Ristenis ii leat nu ollu sámegiel máhttu ahte livččii sáhttán vástidit ovdamearkka dihtii <span type="quote">“De leat, sus leat alit čalmmit.”</span> <em type="italic">Juo </em>lea goittotge sámegiel sátni, man Risten bures hálddaša ja mainna lea hárjánan vástidit. </p>
<p>Son diehtá ahte oahpaheaddji vuordá su sámástit. Dan lea sihke su eadni ja oahpaheaddji čielgasit dadjan.</p>
<p>Dasa lassin čájeha oahpaheaddji iežas vuordámušaid dán dialogaoasážis. Go Risten jearrá <span type="quote">“Ka e čalmmit?”</span>, de oahpaheaddji ii vástit dárogillii. Son baicce čujuha iežas čalmmiide, seammás go geardduha sáni <em type="italic">čalmmit </em>. Dulkon dán dáhpáhusa nu ahte dát nanne vuordámušaid maid Risten dovdá sámásteami ektui, ja nu vállje son dás geavahit sámegiel sáni <em type="italic">juo </em>maid máhttá. </p>
<p>Sáni <em type="italic">juo </em>geavaha Risten dán speallanbajis, nappo árvidanspealu spealadettiin, 12 geardde. Guđa geardde geavaha <em type="italic">juo </em>-sáni go oahpaheaddjis váilu diehtu, nu mo dán ovdamearkkas. </p>
<p><em type="italic">Okta, guokte, golbma […] njealljenuppelohkái! </em></p>
<p>Čuovvovaš dialogaoasážis (dialoga 5) nuppi oahppodiimmus lea Risten árvidanspealus aiddo fidnen čielggasin ahte oahpaheaddji čihkkojuvvon speallankoartagovas lea nieida. Son váldá eret speallankoarttaid, maid ii šat dárbbaš, ja dadjá dárogillii <span type="quote">“Sånn. Ferdig!”</span>. Oahpaheaddji lea eahpesihkkar leago son Risten váldán rivttes koarttaid eret beavddistis. Dás gáiddusoahpahusas son ii oainne Ristena beavddi oktan speallankoarttaiguin, go Ristena dihtorkámera ii leat dán háve stellejuvvon beavddi guvlui.</p>
<p>Oahpaheaddji bivdá Ristena muitalit galle nieidakoartta sus leat báhcán beavdái. Risten lohkagoahtá jitnosit speallankoarttaidis: <span type="quote">“Okta, guokte, golbma, njeallje, vihtta, guhtta, čieža, gávcci, ovcci, logi, oktanuppelohkái, guoktenuppelohkái, golbmanuppelohkái, njeallje … njealljenuppelohkái!”</span> Várra son maiddái guoskkasta speallankoarttaide rehkenasttidettiin, dan ii leat vejolaš oaidnit filmmas.</p>
<p>Oahpaheaddji dadjá <span type="quote">“Buorre”</span>, ja jearrá dasto leago su vuorru. 52</p>
<p>Risten</p>
<p>Sånn. Ferdig!</p>
<p>Oahpaheaddji</p>
<p>Galle nieidda dus leat? Galle nieidda leat?</p>
<p>Risten</p>
<p>Okta, guokte, golbma, njeallje, vihtta, guhtta, čieža, gávcci, ovcci, logi, oktanuppelohkái, guoktenuppelohkái, golbmanuppelohkái, njeallje … njealljenuppelohkái!</p>
<p>Oahpaheaddji</p>
<p>Okey. Buorre. Ja ha. Leago mu vuorru?</p>
<p>Dialoga 5. Okta, guokte, golbma […] njealljenuppelohkái! (Risten 2, 17 min)</p>
<p>Dialogaoasážis ovdanbuktá Risten ovttageardán sámegiel celkosa <span type="quote">“Okta, guokte, golbma, njeallje, vihtta, guhtta, čieža, gávcci, ovcci, logi, oktanuppelohkái, guoktenuppelohkái, golbmanuppelohkái, njeallje … njealljenuppelohkái!”</span> vástádussan oahpaheaddji jearaldahkii. Dánge dilis lea diehtováili, nugo ovdamearkka dihtii Davies (1996: 36) dan čilge. Oahpaheaddjis váilu diehtu das galle speallankoartta</p>
<p>Ristena beavddis leat. Nu bivdá son dieđu Ristenis, gii sáhttá dán dieđu addit oahpaheaddjái, go son han oaidná iežas speallankoarttaid. Canale &amp; Swain (1980: 29) dadjaba eahpesihkkarvuođa geahppánit duohta gulahallamis. Nu geavvá dán dilis. Oahpaheaddji fidne dárbbašlaš dieđu Ristenis, ja nu geahppána oahpaheaddji eahpesihkkarvuohta su speallankoarttaid birra. Speallu sáhttá joatkašuvvat, ja oahpaheaddji jearrá leago su vuorru dál jearrat.</p>
<p>Øzerk (2010: 13-16) lohká, ahte enaktiiva giellarepresentašuvnnat, nugo dagut, galggašedje mieđuštit oahpaheaddji njálmmálaš dahje čálalaš giela, vai oahppit áddejit giela buorebut (gč. kap. 2.5.1). Dán dialogaoasážis lohká Risten speallankoarttaidis ja várra guoskáge daidda ovdanbuvttidettiin sámegiel celkosa. Su lohkandahku mieđušta su njálmmálaš giela. Lohkama bokte buvttada son giela, ja nu doaibmá su lohkandahku sutnje enaktiiva giellarepresentašuvdnan, nugo mun geavahan dán doahpaga. Risten ovdanbuktá dás eanet go beare sáni <em type="italic">njealljenuppelohkái </em>, mii livččii doarvái geahpedan dihtii oahpaheaddji eahpesihkkarvuođa. Logadettiin speallankoarttaid aktiviserejuvvo sus ovttageardán sámegiel cealkkus, mii sisttisdoallá lohkosániid ovttas gitta njealljenuppelogi rádjái. </p>
<p>Nuppi speallanbajis, árvidanspealu oktavuođas, oahpaheaddji bivdá Ristenis duollet dálle dieđuid su speallankoarttaid birra, nugo dán ovdamearkkas. Masá juohke háve Risten vástida ovttageardán sámegiel celkosiin. Oktiibuot geavaha čieža ovttageardán sámegiel celkosa dán oktavuođas ja dušše oktii dárogiel celkosa. Dán dialogaoasážis, dialogas 5, vástida lohkosániiguin, muđui vástida čállojuvvon speallansániiguin, nugo čájehan čuovvovaš dialogas.</p>
<p><em type="italic">Birget ja Máija </em></p>
<p>Maiddái čuovvovaš dialogaoasážis (dialoga 6) speallaba Risten guovttos árvidanspealu. Risten lea aiddo fidnen ođđa dieđu oahpaheaddji čihkkojuvvon speallankoartta birra, ja nu beassá ovtta speallankoartta váldit eret iežas beavddis. Son illuda, go dál sus eai leat go guokte speallankoartta šat. Fas oahpaheaddji eahpida, leago Risten váldán rivttes koartta eret. Son ii oainne Ristena speallankoarttaid, ja danin jearrá geat dat leat su beavddis. Goappáge speallankoarttas lea čállojuvvon namma, <em type="italic">Biret </em>ja <em type="italic">Máijá </em>(gč. govvosa 53 8 dás vuollelis), ja Risten lohká daid: <span type="quote">“Birget ja Máija.”</span> Oahpaheaddji dadjá: <span type="quote">“Juo, Biret ja Máijá. Ja dál lea mu vuorru.”</span> </p>
<p>Risten</p>
<p>Å hå hå. He he!</p>
<p>Oahpaheaddji</p>
<p>Geat leat beavddis? Risten, geat leat beavddis?</p>
<p>Risten</p>
<p>Birget ja Máija. (lohká)</p>
<p>Oahpaheaddji</p>
<p>Juo, Biret ja Máijá. Ja dál lea mu vuorru.</p>
<p>Dialoga 6. Birget ja Máija (Risten 2, 30 min).</p>
<p>Risten ovdanbuktá dás ovttageardán sámegiel celkosa <span type="quote">“Birget ja Máija”</span>. Seammá láhkai go eskke, dialogas 5, de Risten dásge addá oahpaheaddjái dieđu, mii oahpaheaddjis váilu. Dán háve lea liikká earálágan giellarepresentašuvdna go mannan dialogas. Øzerk (2016: 16) čilge ahte oahppái sáhttá šaddat álkit áddet giela, jos giella representerejuvvo symbolaiguin, nugo sániiguin. Ristena beavdái báhcán speallankoarttain leat čállojuvvon sánit <em type="italic">Biret </em>ja <em type="italic">Máijá </em>. Risten lohká daid ja čatná daid oktii sámegiel sániin <em type="italic">ja </em>. Nu aktiviserejuvvo sus ovttageardán sámegiel cealkkus <span type="quote">“Birget ja Máija.”</span> Risten ii leat nu hárjánan lohkki, ja danin dadjá <span type="quote">“Birget ja Máija”</span>, iige <span type="quote">“Biret ja Máijá”</span>, nugo koarttain leat čállojuvvon. </p>
<p>Fuomášahttin veara dán oktavuođas lea maiddái oahpaheaddji máhcahat. Son ii daja Ristena boastut lohkamin namaid, muhto geardduha daid rivttes jietnademiin oassin iežas vástádusas go dadjá: “Juo, Biret ja</p>
<p>Máijá”. Nu čájeha oahpaheaddji beroštumi Ristena celkosa sisdollui, nugo Tornberg (2017: 207) ávžžuha oahpaheaddji bargat. Seammás čájeha oahpaheaddji mo lea riekta lohkat speallankoarttaid namaid. Speallu ja sártnodeapmi joatkašuvvá lunddolaččat go oahpaheaddji čuovvovažžan dadjá <span type="quote">“Ja dál lea mu vuorru.”</span> 4.1.3 Diehtováili ja giellarepresentašuvnnat dehálaččat go Ristenis aktiviserejuvvo sámegiella </p>
<p>Daid diliid main Risten ovdanbuktá sámegiel celkosiid sáhttá govvidit máŋggain doahpagiin, nugo dás badjelis lean geavahan earret eará Manne (1993: 172-173) doahpaga <em type="italic">diehtováili </em>, Øzerk (2010: 13-16) doahpaga <em type="italic">giellarepresentašuvdna </em>ja Hole (2003: 24-25) doahpaga <em type="italic">mállečájeheapmi </em>. </p>
<p>Máŋgii čájeha oahpaheaddji dadjanmálliid Ristenii. Ovdamearkka dihtii čájeha son dajaldaga <span type="quote">“Maid don ožžot?”</span> mállen (gč. dialoga 3, kap. 4.1.2). Dán dáhpáhusas lihkostuvvá oahpaheaddji mállečájeheapmi.</p>
<p><em type="italic">Govus 8. Árvidanspealu (Hivand &amp; Ravna 2017) koarttain lohká Risten čállojuvvon speallansániid </em>Biret <em type="italic">ja </em>Máijá. <em type="italic">Sárgon: Aino Hivand. Govven: Studio Borga. </em>54 </p>
<p>Risten geardduha málle oahpaheaddji maŋis ja geavahišgoahtá dan. Muhto máŋgii go oahpaheaddji čájeha málle Ristenii, de son ii váldde málle vuostá (Risten 1 ja 2). Son ii kopiere dan maid oahpaheaddji dadjá dahje čállá, iige geavat dan maŋŋáge. Dajaldaga <span type="quote">“Maid don ožžot?”</span> Risten dárbbaša, muđui ii fidne váilevaš dieđu oahpaheaddji birccasteamis, ja nu geavahišgoahtá dás oahpaheaddji málle. Nu lea diehtováili guovddážis dain diliin main Ristenis aktiviserejuvvo sámegiella. Dát guoská eandalit daidda diliide, main Risten ovdanbuktá dáiddolaš sámegiel celkosiid. Go Risten ovdanbuktá dáiddolaš sámegiel celkosiid, de bivdá dávjá dieđu oahpaheaddjis, ovdamearkka dihtii go jearrá <span type="quote">“Leago dus rukses … njálbmi?”</span> (gč. dialoga 2, kap. 4.1.2). Risten ovdanbuktá oktiibuot 17 dáiddolaš sámegiel celkosa, ja 11 dain bivdá dieđu, mii sus váilu (gč. govvosa 9 dás vuollelis). Maiddái dáru sámegiel celkosiiguin bivdá Risten dieđu. Ovdamearkka dihtii lohká lottospealu speallanfiellus bivttassáni <em type="italic">luhkka </em>. Risten ii ádde dán sáni, sus váilu diehtu dan birra, ja nu bivdá oahpaheaddjis dieđu: <span type="quote">“Mii lea luhkas norsk?”</span> (Risten 1, 8 min ). Dát diehtobivdda lea maiddái ovdamearka sártnodanstivremis, nugo Svindland (1993: 54) dan čilge. Risten bivdá dás sátnečilgehusa, son háliida diehtit mii <em type="italic">luhkka </em>lea dárogillii. </p>
<p><em type="italic">Govus 9. Dávjá go Risten ovdanbuktá dáru ja dáiddolaš sámegiel celkosiid, de bivdá dieđu mii sus váilu (Risten 1 ja 2). </em></p>
<p>Risten ovdanbuktá dáiddolaš sámegiel celkosiid maiddái dalle go geardduha maid nu oahpaheaddji maŋis.</p>
<p>Dan bargá njelljii, nugo dalle go hárjehallá dadjat <span type="quote">“Maid don ožžot?”</span> (gč. dialoga 3, kap. 4.1.2). Dušše guktii ovdanbuktá Risten dáiddolaš sámegiel celkosa nu ahte ii gearddut oahpaheaddji maŋis, iige bivdde dieđu. 114221024681012</p>
<p>Diehtobivdin</p>
<p>Geardduheapmi</p>
<p>Eará</p>
<p>Diehtobivdin ja geardduheapmi oassin dáru ja dáiddolaš sámegiel celkosiin (n=20)</p>
<p>Dáiddolaš sámegiel celkosat (n=17)</p>
<p>Dáru sámegiel celkosat (n=3)55</p>
<p>Diehtováili sáhttá maiddái leat oassin dain diliin main Risten ovdanbuktá ovttageardán sámegiel celkosiid.</p>
<p>Seammá láhkai go dáiddolaš sámegiel celkosiiguin, de sáhttá ovttageardán sámegiel celkosiiguin bivdit dieđu. Dan bargá Risten guđa geardde. Ovdamearkka dihtii jearrá Risten <span type="quote">“Boagán?”</span> go ii ádde sáni, maid oahpaheaddji lea dadjan (Risten 1, 27 min). Risten geavaha liikká ovttageardán sámegiel celkosiid dávjjit dalle go addá dieđu oahpaheaddjái, go dalle go bivdá dieđu. Speallanbajiid áigge ovdanbuktá Risten oktiibuot 108 ovttageardán sámegiel celkosa, ja 34:in dain addá Risten dieđu, maid oahpaheaddji lea bivdán diehtováilli dihtii. Ovdamearkka dihtii addá Risten dieđu celkosiin <span type="quote">“Juo”</span> (gč. dialoga 4, kap. 4.1.2).</p>
<p>Go Ristenis aktiviserejuvvo sámegiella, de dasa laktásit dávjá maiddái giellarepresentašuvnnat, nugo</p>
<p>Øzerk (2010: 13-16) čilge. Dát mearkkaša ahte sámegiella aktiviserejuvvo muhtun daguid, áđaid, govaid ja sániid bokte. Lávllodettiin ja guoskkadettiin iežas ámadadjui, nappo daguid ja njálmmálaš lávllasániid bokte, Risten muitá sáni <em type="italic">njálbmi </em>, ja ovdanbuktá dasto dáiddolaš sámegiel celkosa <span type="quote">“Leago dus rukses … njálbmi?”</span> (gč. dialoga 2, kap. 4.1.2). Giellarepresentašuvnnat leat álo veahkkin go Risten ovdanbuktá lohkosániid ja čállojuvvon speallansániid sisttisdoalli ovttageardán sámegiel celkosiid. Logadettiin, ja várra guoskkadettiinge, iežas speallankoarttaide ovdanbuktá Risten guhkes ovttageardán sámegiel celkosa <span type="quote">“Okta, guokte, golbma, njeallje, vihtta, guhtta, čieža, gávcci, ovcci, logi, oktanuppelohkái, guoktenuppelohkái, golbmanuppelohkái, njeallje … njealljenuppelohkái!”</span> (gč. dialoga 5, kap. 4.1.2). </p>
<p>Árvidanspealus ges dadjá <span type="quote">“Birget ja Máija”</span> go lohká speallankoarttaide čállojuvvon namaid <em type="italic">Biret </em>ja <em type="italic">Máijá </em>(gč. dialoga 6, kap. 4.1.2). Speallansániid sisttisdoalli sámegiel celkosiid ovdanbuktá ii dušše árvidanspealus, muhto maiddái lottospealus. Ovdamearkka dihtii dadjá <span type="quote">“Silki”</span>, mii lottospealus oidno sihke čallojuvvon sátnin ja govvan (gč. dialoga 1, kap. 4.1.1). Muhtumin dadjá Risten bivttassáni go lohká sáni, muhtumin go oaidná gova. Dutkanmateriálas ii boađe álo ovdan lohkágo Risten čállojuvvon speallansániid vai dadjá go daid logakeahttá. Lottospealus ovdanbuktá Risten maiddái lohkosániid sisttisdoalli ovttageardán sámegiel celkosiid. Ovdamearkka dihtii dadjá Risten <span type="quote">“Vihtta”</span>, go oaidná iežas birccu birccasteami maŋŋá (Risten 1, 3 min). </p>
<p>Čállojuvvon speallansániid sisttisdoalli celkosat dagahit 27 % su ovttageardán sámegiel celkosiin ja lohkosániid sisttisdoalli celkosat 36 % dain (gč. govvosa 10 dás vuollelis). Dušše 11 ovttageardán sámegiel celkosa, nappo 10 % guktuid speallanbajiid ovttageardán sámegiel celkosiin, leat dákkárat mat eai sisttisdoala čállojuvvon speallansániid eaige lohkosániid, iige daidda leat čadnojuvvon diehtováili. Nu leat sihke giellarepresentašuvnnain ja diehtováilliin dávjá sáhka go Risten buvttada sámegiela. 56</p>
<p><em type="italic">Govus 10. Ristena ovttageardán sámegiel celkosat sisttisdollet dávjá lohkosániid ja čállojuvvon speallansániid (Risten 1 ja 2). </em></p>
<p>Čuovvovažžan čájehan bohtosiid Thea speallanbajis. Go son buvttada sámegiela, de leat ges dávjá mállečájeheamis ja máhcahagas sáhka. 4.2 Joatkkaskuvlaoahppi Thea </p>
<p>Thea lea joatkkaskuvlaoahppi. Earret go muhtun hárvenaš dáhpáhusain, de Thea ii gula sámegiela go sámegiela diimmuin. Nu lea, vaikke orru gávpogis, gos sámegiella lea geavahusas. Nuoraidskuvlla vuosttáš jagi rájes lea Thea oahpahallan sámegiela nubbingiellan báikkálaš luohkkáoahpahusas. Dál vázzá joatkkaskuvlla maŋimuš jagi. (Dutkannotáhta 20.09.17; jearahallannotáhta 17.04.18.)</p>
<p>Dutkamuša oahppodiimmu loahpas árvvoštallá Thea mo oahppoaktiviteahtas manai. Iežas mielas lea ollu sámástan: “Æ har i alle fall ikke prata så mye samisk under en time før!“ Soai oahpaheaddjiin dárosteaba dál, muđui šattašii menddo gággadis gulahallan, go Thea ii máhte nu ollu sámegiela. Son muitala ahte dábálaččat go sámegiel diimmuin ii ádde, de oahpaheaddjit vuollánit ja dárustišgohtet. Nu ii leat šaddan sámegillii muitalit ahte ii ádde. Mojunjálmme dadjá ahte dál son árvvoštallá oažžut tatuvan (dár. <em type="italic">tatovering </em>) dajaldaga <span type="quote">“Dál mun in ipmir”</span>, maid máŋgii dajai speallanbaji áigge. (Thea 1; jearahallannotáhta 17.04.18.) </p>
<p>Čállojuvvon speallansániid sisttisdoalli celkosat36 %</p>
<p>Lohkosániid sisttisdoalli celkosat27 %</p>
<p>Celkosat, main eai leat lohko-, eaige čállojuvvon speallansánit37 %</p>
<p>Čállojuvvon speallansánit ja lohkosánit oassin ovttageardán sámegiel celkosiin (n=108)57</p>
<p>Maŋŋá dás čájehan mo Thea geavahišgoahtá aiddo dajaldaga <span type="quote">“Dál mun in ipmir”</span>, muhto vuos buvttán ovdan mo Thea geavaha giela sártnodettiin oahpaheaddjiin. 4.2.1 Thea njálmmálaš giella geavaheapmi sártnodettiin oahpaheaddjiin </p>
<p>Dutkamušas Thea oassálastá ovtta oahppodiimmus, ja dalle speallaba oahpaheaddjiin lottospealu.</p>
<p>Oahppodiimmu álggus hállá Thea eanáš beare dárogiela, muhto spealadettiin sámástišgoahtá eanet ahte eanet. Čuovvovaš dialogaoasážis (dialoga 7) soai leaba oahpaheaddjiin speallan lottospealu sullii kvártta áigge, ja Thea oassálastá dás ollásit sámegillii. Go oahpaheaddji jearrá gean vuorru lea, de Thea vástida <span type="quote">“Mu buorru (sic)”</span> Dasto birccasta ja dadjá <span type="quote">“Vihtta. Lávka.”</span> Son beassá <em type="italic">lávka </em>-sáni ala go vihta lávkki vázzá speallanboaluinis. <span type="quote">“Mii lea lávka dárogiella?”</span> jearrá dasto, ja oahpaheaddji čilge <span type="quote">“Lávka lea veske.”</span> Thea láhttesta dasto dáhtokeahttá <span type="quote">“Mus ii leat lávka.”</span> Su speallanruvttodagas ii leat lávkagovva, ja nu ii dárbbaš sáni <em type="italic">lávka </em>. De lea oahpaheaddji vuorru birccastit, ja Thea jearrá oahpaheaddjis <span type="quote">“Maid don ozzot (sic)?”</span> </p>
<p>Oahpaheaddji muitala ahte lea golmmeža ožžon, ja Thea lohká dasto jitnosit dan sáni man ala oahpaheaddji beassá: <span type="quote">“Buvssat”</span>.</p>
<p>Oahpaheaddji Na gean vuorru lea? Thea</p>
<p>Mu buorru (sic). (bircu)</p>
<p>Vihtta.</p>
<p>Lávka. (filbmen boatkana)</p>
<p>Lávka.</p>
<p>Oahpaheaddji Mmm (positiiva). Thea</p>
<p>Mii lea lávka dárogiella?</p>
<p>Oahpaheaddji Lávka lea veske. Thea</p>
<p>Ah. Mus ii leat lávka.</p>
<p>Oahpaheaddji Na, ii lean lávka. Hm-m. Na, dalle lei mu vuorru. (bircu, gokčá birccus) Thea</p>
<p>Maid don ozzot (sic)?</p>
<p>Oahpaheaddji Mun ožžon golmmeža. Mus lea golmmeš. Okta, guokte, golbma. Thea</p>
<p>Buvssat.</p>
<p>Dialoga 7. Mihtilmas dialogaoasáš Thea speallanbajis (Thea 1, 27 min).</p>
<p>Dárogiela geavatkeahttá oassálastá Thea dás gulahallandoaimmas ovttageardán sámegiel celkosiiguin, nugo <span type="quote">“Vihtta”</span>, ja dáiddolaš sámegiel celkosiiguin, nu go <span type="quote">“Mii lea lávka dárogiella?”</span> Nu dát dialogaoasáš heive bures ovdamearkan su giellageavaheamis spealadettiin oahpaheaddjiin. Thea geavaha aiddo dánhámat celkosiid buot eanemusat, nugo boahtá ovdan govvosis (govus 11) dás vuollelis. Thea ovdanbuktá oktiibuot 342 celkosa dutkamuša speallanbajis, ja dain leat olles 229 ovttageardán ja dáiddolaš sámegiel celkosa. Dát celkosat dagahit 67 % su celkosiin. Buot dávjjimusat geavaha ovttageardán sámegiel celkosiid, ja nubbin dávjjimusat dáiddolaš sámegiel celkosiid. 58</p>
<p><em type="italic">Govus 11. Thea ovdanbuktá dávjá ovttageardán ja dáiddolaš sámegiel celkosiid spealadettiin lottospealu oahpaheaddjiin (Thea 1). </em></p>
<p>Dialogaoasážis Thea ii molsso dáro- ja sámegiela gaskkas ollenge. Ii su speallanbajisge leat kodamolsun dábálaš, ja intrasentensiella kodamolsun lea duođai eahpedábálaš. Sámi dárogiel celkosa ii geavat go oktii, ja dáru sámegiel celkosa ovdanbuktá dušše viđa geardde. Dalle jearrá dahje čilge eanáš háve dárogiel sániid birra, nappo celkosa funkšuvdnan lea sártnodanstivren, nugo Svindland (1993: 54) čilge (gč. kap. 3.7.2). Ovdamearkka dihtii stivre sártnodeami go čilge ahte dárogiel sátni <em type="italic">din </em>mearkkaša <em type="italic">du </em>sámegillii: <span type="quote">“Din lea du sámegillii”</span> (Thea 1, 17 min). Intersentensiella kodamolsun mearkkaša ahte olmmoš molsu guovtti giela gaskkas cealkagiid mielde (Øzerk 2016: 138). Muhtumin sáhttá Thea molsut kodaid intersentensiellalaččat, namalassii molsut dárogiel ja sámegiel celkosiid gaskkas. Muhto maiddái dat lea viehka hárvenaš dáhpáhus, danin go Thea hállá nu unnán dárogiela. Olles speallanbaji áigge ii geavat Thea go 35 buhtes dárogiel celkosa, ja nu dagahit dárogiel celkosat beare 10 % su speallanbaji celkosiin. Su dárogiel celkosat leat eanáš vel hui oanehaččat, ovdamearkka dihtii ovdanbuktá olles 20 celkosa, mat eai sisttisdoala go dárogiel sáni <em type="italic">ja </em>dahje <em type="italic">nei </em>(sám. <em type="italic">juo </em>ja omd. <em type="italic">ii leat </em>) (gč. govvosa 12 dás vuollelis). </p>
<p>Dávjá go Thea dárosta, de muitala ahte ádde dahje ii ádde maid oahpaheaddji dadjá, ahte čuovvu mielde dahje ahte ii máhte maid nu dadjat sámegillii. Nappo su dárogiel celkosiid funkšuvdna lea dávjá sártnodanstivren. Ovdamearkka dihtii sáhttá dárogillii jearrat mo mii nu daddjojuvvo sámegillii, nugo <span type="quote">“Ja, kordan sier man det?”</span> (Thea 1, 16 min). Dárogiel celkosiiguin sáhttá maiddái ovdanbuktit ahte ádde. Go oahpaheaddji jearrá sus mii gahpir lea, de vástida <span type="quote">“Lue”</span> (Thea 1, 42 min), ja nu čájeha ahte ádde sáni 351262917158571020406080100120140160180</p>
<p>Thea celkosat gielalaš hámiid mielde (buot celkosat, n=342)</p>
<p>Buhtes dárogiel celkosat</p>
<p>Sámi dárogiel celkosat</p>
<p>Neutrálagiel celkosat</p>
<p>Jaskes celkosat</p>
<p>Buhtes rumašgiel celkosat</p>
<p>Ovttageardán sámegiel celkosat</p>
<p>Dáru sámegiel celkosat</p>
<p>Dáiddolaš sámegiel celkosat59 <em type="italic">gahpir </em>. Thea speallanbajis eai leat go vihtta dárogiel celkosa, mat sisttisdollet eará dahje eanet sániid go <em type="italic">ja </em>dahje <em type="italic">nei </em>, ja maiguin son ii stivre sártnodeami (gč. govvosa 12). </p>
<p><em type="italic">Govus 12. Badjel bealli Thea dárogiel celkosiin eai sisttisdoala go sáni </em>ja <em type="italic">dahje </em>nei <em type="italic">(Thea 1). </em></p>
<p>Vuollelis (dialoga 8, kap. 4.2.2) čájehan dili, mas Thea dadjá <span type="quote">“Ja”</span>, ja nu ovdanbuktá ahte ádde maid oahpaheaddji dadjá. Čájehan maiddái mo son geavahišgoahtá sámegiel celkosiid sártnodanstivrema oktavuođas (gč. kap. 4.2.2).</p>
<p>Thea čilge ieš ahte speallanbajis dárostii nu unnán, danin go dát lea sus dábálaš giellaoahppanteknihkka.</p>
<p>Son ii háliidan jurddašit dárogillii: <span type="quote">“Æ vil liksom la være å tenke på norsk, ikke miste sonen. Æ vil bare prøve å tenke på det æ skal si”</span> (jearahallannotáhta 17.04.18). Ovdal go oahppodiibmu dollojuvvui ja maiddái oahppodiimmu álggus oahpaheaddji lei dadjan Theai ahte son galgá sámástit nu ollu go vejolaš.</p>
<p>Jearahallamis boahtá ovdan ahte Thea mielas dát lei vuogas: <span type="quote">“[D]u hadde sagt at vi skulle snakke samisk, det tror æ va bra. For hvis vi spiller et spill eller nåt på skolen, så sier vi det vi kan på samisk og ellers på norsk. Det e ingen som sier at nu skal vi bare snakke samisk”</span> (jearahallannotáhta 17.04.18).</p>
<p>Speallanbajis geavaha Thea muhtumin neutrálagiel celkosiid nugo <span type="quote">“Okey”</span> ja <span type="quote">“Eh …”</span>, ja muhtumin maiddái buhtes rumašgiel celkosiid, nugo oidno govvosis 13 dás vuollelis. Thea speallanbajis lea dat earenoamášvuohta ahte nu ollu jaskes celkosat ovdanbuktojuvvojit. Dutkamuša eará oahppiid ektui orru</p>
<p>Thea dávjá jaska guhkebuš bottaža dagakeahttá maidege. Dákkár jaskes celkosiid ovdanbuktá oktiibuot 1641050010024681012141618<span type="quote">"Ja"-celkosat"</span>Nei"-celkosat</p>
<p>Eará celkosat, maiguin stivresártnodeami</p>
<p>Eará celkosat, main ii stivresártnodeami</p>
<p>Maid Thea dadjá dárogiel celkosiiguin (buhtes ja sámi dárogiel celkosat, n=36)</p>
<p>Buhtes dárogiel celkosat</p>
<p>Sámi dárogiel celkosat60 29 geardde, ja nu leat dát su speallanbaji njealjádin dábáleamos gielalaš hámit (gč. govvosa 11 dás badjelis). Maŋŋá Thea čilge, ahte várra son spealadettiin dávjá lei jaska go ii ádden. Son ii háliidan dárostišgoahtit dušše dan dihtii go ii ádden. <span type="quote">“Det kan det ha vært, og det at æ heller ville være stille enn å snakke norsk. Men det kan også ha vært at æ har prøvd å finne ut ka æ skal si”</span> (jearahallannotáhta 17.04.18). Nu ahte muhtumin go lei jaska, de lei fas jurddašeamen mo sáhtii maid nu dadjat sámegillii.</p>
<p>Čuovvovažžan čájehan mo Theas aktiviserejuvvo sámegiella, ja muhtumin dat dáhpáhuvvá aiddo dan maŋŋá go son vuos lea ovdanbuktán jaskes celkosiid. 4.2.2 Go Thea geavahišgoahtá sámegiel celkosiid </p>
<p>Álgodiimmus Thea hárjehallá geavahit muhtun dajaldagaid, maid oahpaheaddji jurddaša su sáhttit dárbbašit oahppoaktiviteahta oktavuođas. Dat dajaldagat leat earret eará <span type="quote">“Juo”</span>, <span type="quote">“Dál mun in ipmir”</span> ja <span type="quote">“Mii lea gutt sámegillii?”</span> (sám. <em type="italic">gánda </em>). Buot dát leat celkosat maiguin sáhttá stivret sártnodeami. </p>
<p>Oahpaheaddji dadjá ja čállá dáid dajaldagaid čáttii, ja čilge goas heive daid geavahit. Thea geardduha dajaldagaid ja geahččala geavahit daid. Spealadettiin geavahišgoahtá Thea dáid dadjanvugiid dahje heivehallá daid iežas dárbbuid mielde, ja nu geavahišgoahtá eanet ahte eanet sámegiel celkosiid. Dás ovddos čájehan mo dát dáhpáhuvvá.</p>
<p><em type="italic">Juo </em></p>
<p>Čuovvovaš dialogaoasážis (dialoga 8) Thea guovttos oahpaheaddjiin leaba aiddo speallagoahtán lottospealu. Oahpaheaddji dat lea álggahan, ja álgospealus čilge son maid bargá. Juohke háve go oahpaheaddji čilge maid nu, de dadjá Thea dárogillii <span type="quote">“Ja”</span>. Oahpaheaddji lea dál beassan sáni <em type="italic">gápmagat </em>ala, ja dál čilge mo gokčá iežas speallanruvttodaga gámagova. “Ja mun bijan <em type="italic">gápmagat </em>ala. Dán, na”, dadjá oahpaheaddji. Thea vástida <span type="quote">“Ja.”</span> Dát lea su njealját <span type="quote">“Ja”</span> dan rájes go speallan álggii minuhtta dassái. De lea Thea vuorru birccastit. Son beassá sáni <em type="italic">báidi </em>ala. Sus ii leat báidegovva speallanruvttodagastis, ja nu </p>
<p type="listitem">Ovdamearkkat Thea celkosiin gielalaš hámiid mielde</p>
<p type="listitem">Buhtes dárogiel celkosat: <span type="quote">“Ja”</span>, <span type="quote">“Ja, kordan sier man det?”</span>, <span type="quote">“Æ vet ikke helt ka skjerf og kjole e”</span>.</p>
<p type="listitem">Sámi dárogiel cealkkus: <span type="quote">“Ja, gahpir”</span>.</p>
<p type="listitem">Neutrálagiel celkosat: <span type="quote">“Okey”</span>, <span type="quote">“Eh”</span></p>
<p type="listitem">Jaskes celkosat</p>
<p type="listitem">Buhtes rumašgiel celkosat: oaivvis šluvgilit, nivkalit.</p>
<p type="listitem">Ovttageardán sámegiel celkosat: <span type="quote">“Vihtta”</span>, <span type="quote">“Buvssat”</span>, <span type="quote">“Juo”</span>.</p>
<p type="listitem">Dáru sámegiel celkosat: <span type="quote">“Din lea du sámegillii”</span>, <span type="quote">“Mii lea skjerf sámegillii?”</span>.</p>
<p type="listitem">Dáiddolaš sámegiel celkosat: <span type="quote">“Mii lea lávka dárogiella?”</span>, <span type="quote">“Dál mun in ipmir”</span>.</p>
<p><em type="italic">Govus 13. Dás oidnojit ovdamearkkat Thea celkosiin iešguđet gielalaš hámiiguin (Thea 1). </em>61 jearrá oahpaheaddji <span type="quote">“Na, dalle lea várra mu vuorru?”</span> Dán háve ii vástit Thea <span type="quote">“Ja”</span>, son lea baicce jaska. </p>
<p>Oahpaheaddji geardduha iežas jearaldaga geavahettiin veahá eará sámegiel sániid: <span type="quote">“Amma lea mu vuorru?”</span> Thea lea ain jaska. Dán háve geavaha oahpaheaddji dárogiela sámegiela lassin: <span type="quote">“Mu vuorru? Min tur?”</span> Dál vástida Thea <span type="quote">“Ja.”</span> Go Thea lea dadjan <span type="quote">“Ja”</span>, de dadjá oahpaheaddji dán háve <span type="quote">“Juo.”</span> Thea fas dadjá <span type="quote">“Ja”</span>, oktanaga go oahpaheaddji dáhttu su geavahit sáni <em type="italic">juo </em>: “Daja <em type="italic">juo </em>!” Thea dál geardduha oahpaheaddji maŋis <span type="quote">“Juo.”</span> Oahpaheaddji dasto birccasta, ja muitala ahte lea golmmeža ožžon. Thea fas dadjá <span type="quote">“Ja.”</span> Go oahpaheaddji dasto čájehettiin iežas speallanruvttodaga dadjá <span type="quote">“Naha, geahča, Thea, mus lea farga ráidu”</span>, de dadjá Thea <span type="quote">“Juo.”</span> </p>
<p>Dialoga 8. Juo (Thea 1, 12 min).</p>
<p>Dán dialogaoasážis Thea dadjá vuosttaš háve speallanbaji áigge <span type="quote">“Juo.”</span> Ovdal go ovdanbuktá dán ovttageardán sámegiel celkosa, de lea máŋgii ovdanbuktán buhtes dárogiel celkosa <span type="quote">“Ja.”</span> Sámegiel celkosa <span type="quote">“Juo”</span> geavaha Thea dás dakkár oktavuođas, mas son dán rádjái lea geavahan buhtes dárogiel celkosa.</p>
<p>Hole (2003: 24-25) čilge mo oahpaheaddji sáhttá čájehit málle oahppiide, earret eará lea dehálaš ahte oahppit besset hárjehallat geavahit oahpaheaddji málle. Álgodiimmus lea oahpaheaddji čájehan dajaldaga <span type="quote">“Juo”</span> mállen Theai. Dajaldagat maid oahpaheaddji vállje nuppigiela oahppiide, berrešedje leat ovttageardánat (Manne 1993: 160). Vaikke dajaldat <span type="quote">“Juo”</span> lea hui ovttageardán, ja vaikke Thea lea</p>
<p>Oahpaheaddji</p>
<p>Ja mun bijan <em type="italic">gápmagat </em>ala. Dán, na. (čájeha) </p>
<p>Thea</p>
<p>Ja.</p>
<p>Oahpaheaddji</p>
<p>Okey. Ja dál lea du vuorru.</p>
<p>Thea (bircu) Golbma.</p>
<p>Oahpaheaddji</p>
<p>Jaha, dus lea golmmeš. Mmm, buorre.</p>
<p>Thea</p>
<p>Báidi. (lohká)</p>
<p>Oahpaheaddji</p>
<p>Jaha, báidi. Thea, leago dus báidi?</p>
<p>Thea</p>
<p>E-e. (negatiiva)</p>
<p>Oahpaheaddji</p>
<p>E-e. (negatiiva) Ii leat báidi. Na, dalle lea várra mu vuorru?</p>
<p>Thea (jaska)</p>
<p>Oahpaheaddji</p>
<p>Amma lea mu vuorru?</p>
<p>Thea (jaska)</p>
<p>Oahpaheaddji</p>
<p>Mu vuorru? Min tur.</p>
<p>Thea</p>
<p>Ja.</p>
<p>Oahpaheaddji</p>
<p>Juo.</p>
<p>Thea</p>
<p>Ja.</p>
<p>Oahpaheaddji</p>
<p>Daja <em type="italic">juo </em>!(oktanaga oahppi celkosiin, čaibmá) </p>
<p>Thea</p>
<p>Juo. (moddjá)</p>
<p>Oahpaheaddji</p>
<p>De lea fas mu vuorru. (bircu) Jaha. Diet lea golbma. Mun ožžon golmmeža. (čájeha birccu)</p>
<p>Thea</p>
<p>Ja.</p>
<p>Oahpaheaddji</p>
<p>Okta, guokte, golbma. Jaha. Ja diet lei lávka. Ja geahča, mus lea lávka.</p>
<p>Thea</p>
<p>Heh! (moddjá)</p>
<p>Oahpaheaddji</p>
<p>Hi-hi-hi. (guktot čaibmaba) Naha, geahča, Thea, mus lea farga ráidu. (čájeha)</p>
<p>Thea</p>
<p>Juo. 62 hárjehallan dan geavahit álgodiimmus, de liikká ii geavat dan álggos dán dialogaoasážis. Son dadjá beare <span type="quote">“Ja”</span>. Go Thea viđát geardde speallanbajis lea dadjan <span type="quote">“Ja”</span>, de dadjá oahpaheaddji <span type="quote">“Juo”</span> ja “Daja <em type="italic">juo </em>!” Son ná muittuha Thea geavahit dajaldaga <span type="quote">“Juo.”</span> Dál Thea geardduha <span type="quote">“Juo”</span> oahpaheaddji maŋis. </p>
<p>Dialogaoasáža loahpas vel dadjá <span type="quote">“Juo”</span> muittutkeahttá ja lunddolaš máhcahahkan dasa maid oahpaheaddji dadjá. Thea lea geavahišgoahtán ođđa sáni.</p>
<p>Oahpaheaddji muittuha Thea geavahit <em type="italic">juo </em>-sáni beare oktii olles speallanbajis, namalassii dán dialogaoasážis. Seammás geahppánišgoahtá Thea <em type="italic">ja </em>-sáni geavaheapmi, ja <em type="italic">juo </em>-sáni geavaheapmi lassána. </p>
<p>Dán dialogaoasáža maŋŋá ovdanbuktá Thea olles 39 sámegiel celkosa, mat sisttisdollet sáni <em type="italic">juo </em>, ja beare 12 dárogiel celkosa main lea dárogiel sátni <em type="italic">ja </em>(Dát logut sisttisdollet celkosiid go <em type="italic">juo </em>-sánis lea seamma semantihkalaš mearkkašupmi go dás. Celkosat nugo <span type="quote">“Mus lea juo vuoddagat”</span> eai leat fárus.). Maŋimuš <em type="italic">ja </em>-sáni ovdanbuktá Thea sullii 30 minuhta dán dialogaoasáža maŋŋá, nappo 19 minuhta ovdal go speallanbadji nohká. Speallanbaji maŋimuš 19 minuhta siste ovdanbuktá Thea <em type="italic">juo </em>-celkosiid vel 16 geardde. Thea lea duođai oamastišgoahtán sáni <em type="italic">juo </em>. </p>
<p>Sátni <em type="italic">juo </em>lea hui dábálaš Thea speallanbajis. Juohke guđát sámegiel cealkkus sisttisdoallá sáni <em type="italic">juo </em>, ja ovttageardán sámegiel celkosiid ektui geavaha Thea <em type="italic">juo </em>-sáni juohke njealját celkosis. Sátni <em type="italic">juo </em>lea dehálaš, ii fal beare dan dihtii go dat lea nu dábálaš, muhto maiddái danin go dainna sániin addá Thea dehálaš máhcahaga. Lunddolaš sártnodeapmái gullá máhcahaga addin. Jos nubbi sártnodeaddji ii čájet ahte lea čuovvumin mielde, de sáhttá sártnodeapmi nohkat (Manne 1993: 172-173). Stuorra oassi Thea dárogiel celkosiin ii sisttisdoala go dárogiel sáni <em type="italic">ja </em>(gč. govvosa 12, kap. 4.2.1). Dáinna sániin addá Thea oahpaheaddjái máhcahaga. Go Thea speallanbajis dadjá <span type="quote">“Ja”</span>, de dulko oahpaheaddji dan nu ahte Thea lea čuovvumin mielde, ahte ádde maid son dadjá, dahje ahte son lea ovttaoaivilis. Dalle oahpaheaddji ii dárbbaš ođđasit čilget dahje eanet ákkastallat, sártnodeapmi baicce joatkašuvvá. Go oahpaheaddji dán dialogaoasážis dadjá <span type="quote">“Na, dalle lea várra mu vuorru?”</span>, de Thea lea jaska, iige ovdanbuvtte <span type="quote">“Ja”</span> máhcahahkan, nugo dán rádjái lea bargan. Jearran sisttisdoallá muhtunlágan gáibádusa (Aikio 2018). Go oahpaheaddji jearrá Theas, de vuordá dahjege gáibida vástádusa sus, muhto Thea lea baicce jaska. Nu dulko oahpaheaddji su jaskatvuođa ahte son ii ádde jearaldaga. Dál ii joatkašuva speallan, iige sártnodeapmi. Oahpaheaddji ii sáhte bargat maid nu ođđasiid dahje čilget ođđa ášši go su oahppi ii oro áddemin. Nu geardduha jearaldagas, vuos veahá eará sámegiel sániiguin ja dasto dárogiela vehkiin, dassážii go Thea vástida <span type="quote">“Ja.”</span> Dál diehtá oahpaheaddji ahte Thea ádde, ja easkka dalle sáhttá sártnodeapmi ja speallan joatkašuvvat. Oahpaheaddji dás vuos hállagoahtá <em type="italic">juo </em>-sáni birra, ja dasto fargga birccasta. </p>
<p>Máhcahagain váikkuha nubbi sártnodeaddji dasa, maid nubbi čuovvovažžan dadjá (Manne 1993: 173).</p>
<p>Máhcahaga <span type="quote">“Ja”</span> bokte, ja maŋŋelaš máhcahaga <span type="quote">“Juo”</span> bokte, Thea váikkuha dasa, maid oahpaheaddji 63 čuovvovažžan dadjá ja nu olles sártnodeapmái. Nu leat Thea celkosat <span type="quote">“Ja”</span> ja <span type="quote">“Juo”</span> guovddážis sudno sártnodeamis.</p>
<p><em type="italic">Dál mun in ipmir </em></p>
<p>Oahpaheaddji lea álgodiimmus čájehan Theai málle <span type="quote">“Dál mun in ipmir”</span>, son sihke dajai ja čálii dán dajaldaga, ja Thea gis hárjehalai dan geavahit. Aiddo seammá láhkai go oahpaheaddji muittuhii su dadjat <span type="quote">“Juo”</span> (gč. dialoga 8 dás badjelis), de muittuha oahpaheaddji Thea geavahit dánge málle. Thea dadjá dalle <span type="quote">“Dál mun in ipmir”</span> vuosttáš háve speallanbaji áigge (Thea 1, 15 min). Dan maŋŋá dadjá Thea <span type="quote">“Dál mun in ipmir”</span> dáhtotkeahttá golmma geardde speallanbaji áigge, ja okta dain dáhpáhusain oidno čuovvovaš dialogaoasážis (dialoga 9).</p>
<p>Spealadettiin gullo fáhkka muhtun jietna dan lanjas gos Thea čohkká dihtora ovddas. Oahpaheaddji ii sáhte oaidnit Thea lanja, go su dihtoršearpmas oidno dušše Thea ja muhtun lása su duohken. Nu jearrá oahpaheaddji <span type="quote">“Gii dieppe lea?”</span> Go Thea dadjá <span type="quote">“Hmm?”</span>, de oahpaheaddji geardduha jearaldagas.</p>
<p>Oahpaheaddji ii oaččo vástádusa, ja hábme dasto máŋgga láhkai iežas jearaldaga. Son jearrá <span type="quote">“Leatgo okto?”</span>, son guoskkaha bealjis dajadettiin <span type="quote">“Mun gulan. Gii lea?”</span>, ja jearrá vel <span type="quote">“Leago muhtun nieida dieppe?”</span>, muhto ii leat ávki. Thea lea jaska dahje geardduha beare dan maid oahpaheaddji dadjá. Čihččet geardde go oahpaheaddji jearrá, de dadjá Thea <span type="quote">“Dál mun in ipmir.”</span> Dalle oahpaheaddji čállá čáttii <span type="quote">“Gii dieppe? Hvem er der?”</span> Son maiddái geardduha iežas álgojearaldaga ja jorgala dan dárogillii: “Gii lea?</p>
<p>Hvem er? Dieppe der. Gii lea dieppe? Hvem er der?” Dál Thea vástida <span type="quote">“Mu eadni.”</span></p>
<p>Oahpaheaddji (jietna gullo) Gii dieppe lea?</p>
<p>Thea</p>
<p>Hmm?</p>
<p>Oahpaheaddji</p>
<p>Gii lea dan lanj… Gii lea dieppe? Leago …</p>
<p>Thea (ii gullo)</p>
<p>Oahpaheaddji</p>
<p>Hm?</p>
<p>Thea</p>
<p>Dáppe …</p>
<p>Oahpaheaddji</p>
<p>Ja gii lea …</p>
<p>Thea (jaska)</p>
<p>Oahpaheaddji</p>
<p>Leatgo okto? Leatgo don okto?</p>
<p>Thea (jaska)</p>
<p>Oahpaheaddji</p>
<p>Mun gulan (guoskkaha bealjis). Gii lea?</p>
<p>Thea</p>
<p>Gii lea …</p>
<p>Oahpaheaddji</p>
<p>Mmm (pos). Gii lea dieppe?</p>
<p>Thea (jaska)</p>
<p>Oahpaheaddji</p>
<p>Leago … Leago muhtun nieida dieppe? 64</p>
<p>Thea (jaska)</p>
<p>Oahpaheaddji</p>
<p>Gii lea dieppe du visttis? Du stobus.</p>
<p>Thea</p>
<p>Dál mun in ipmir.</p>
<p>Oahpaheaddji (moddjá) (Čállá: Gii lea dieppe? Hvem er der?). Gii lea? Hvem er? Dieppe der. Gii lea dieppe? Hvem er der?</p>
<p>Thea</p>
<p>Mu eadni.</p>
<p>Dialoga 9. Dál mun in ipmir (Thea, 1, 44 min).</p>
<p>Dán dialogaoasážis ovdanbuktá Thea dáiddolaš sámegiel celkosa <span type="quote">“Dál mun in ipmir.”</span> Dutkanmateriálas ii boađe ovdan lohkágo Thea dajaldaga <span type="quote">“Dál mun in ipmir”</span> vai muitágo dan bajil. Álgodiimmu málle ii šat oidno čáttas, muhto lea vejolaš ahte Thea lei noteren dajaldaga, danin go dutkamuša oahppodiimmus čállá ollu.</p>
<p>Thea ovdanbuktá dás vuos máŋga jaskes celkosa, jearrá <span type="quote">“Hmm?”</span> ja geardduha oahpaheaddji maŋis <span type="quote">“Gii lea …”</span>, ja oahpaheaddji dulko dáid celkosiid nu ahte Thea ii ádde. Dán háve ii muittut oahpaheaddji Thea geavahit álgodiimmu málle <span type="quote">“Dál mun in ipmir”</span>, ja Thea fuomáša dan ieš. Son dárbbaša liikká áiggi váldit málle geavahussii. Vaikke Thea lea juo ovdal speallanbajis dadjan <span type="quote">“Dál mun in ipmir”</span>, de ovdanbuktá ain jaskes celkosiid dahje čájeha eará láhkai ahte ii ádde. Easkka oahpaheaddji gávccát áddemeahttun jearaldaga maŋŋá ovdanbuktá Thea <span type="quote">“Dál mun in ipmir.”</span></p>
<p>Jos oahpaheaddji ii livčče nu máŋgii jearran dan seamma ášši birra sámegillii, muhto beare dárostišgoahtán dahje hállagoahtán eará áššis, de ii livčče várra Thea ovdanbuktán dán dáiddolaš sámegiel celkosa dás. Imsen (2014: 260) mielde oahppi lagamus ovdánanavádat ii leat dušše oahppis gitta, muhto maiddái dan olbmos, geas oažžu veahki (gč. kap. 2.6.1). Dat ahte Thea dás ovdanbuktá dáiddolaš sámegiel celkosa, ii leat beare Theas gitta, muhto maiddái das mo oahpaheaddji doaibmá ofelažžan. Thea sámegiela aktiviseremii lea dán dialogaoasážis dehálaš ahte oahpaheaddji máššá vuordit ja joatká sámásteami, vaikke Thea ii vástit. Son čájeha oahppái ahte sártnodeami giella ain galgá leat sámegiella, iige leat dárbu dárostišgoahtit dušše dan dihtii go ii ádde. Maiddái eará láhkai doaibmá oahpaheaddji ofelažžan, nugo</p>
<p>Tornberg (2017: 31, 76) čilge. Fuomášahttin veara lea, mo oahpaheaddji dás geavaha dili mii oahppodiimmus spontánalaččat čuožžila, nugo Manne (1993: 152) evttoha. Speallanbaji áigge gullo mii nu, ja oahpaheaddji geavaha dán sártnodit eará áššis go speallama birra (transkripšuvdnanotáhta Thea 1).</p>
<p>Nu ovdanbuktá Thea celkosa <span type="quote">“Dál mun in ipmir”</span> lassin celkosa <span type="quote">“Mu eadni”</span>, maid muđui ii várra livčče dadjan. Dialogaoasážis boahtá maiddái ovdan mo oahpaheaddji iešguđet láhkai hábme jearaldagas <span type="quote">“Gii dieppe lea?”</span> Ovdamearkka dihtii dadjá sihke <span type="quote">“Leatgo don okto?”</span> ja <span type="quote">“Leago muhtun nieida dieppe?”</span> Son geahččala gávdnat Theai oahpes dadjanvugiid, ja várra jurddaša ahte Thea nie áddešii maid oaivvilda. </p>
<p>Seammá láhkai go dajaldat <span type="quote">“Juo”</span>, de lea maiddái <span type="quote">“Dál mun in ipmir”</span> dehálaš máhcahat. Dat váikkuha dasa, maid oahpaheaddji čuovvovažžan dadjá. Go Thea dadjá: <span type="quote">“Dál mun in ipmir”</span>, de čilge oahpaheaddji 65 buorebut. Son jorgala iežas jearaldaga dárogillii. Dalle sáhttá Thea vástidit, ja nu joatkašuvvá sártnodeapmi.</p>
<p><em type="italic">Mii lea skjerf sámegillii? </em></p>
<p>Lottospellui gullet máŋga sámegiel bivttassáni. Thea guoktás oahpaheaddjiin lea goappásge speallanruvttodat. Ruvttodagas leat bivttasgovat, ja juohke govvii gullá speallanfillui čállojuvvon bivttassátni. Spealadettiin fuomáša oahpaheaddji ahte Thea ii máhte buot dáid bivttassániid. Son ii lean beassan hárjehallat daid álgodiimmus, dan han lei oahpaheaddji vajálduhttán. Oahpaheaddji hállagoahtá danin govaid birra. Čuovvovaš dialogaoasážis (dialoga 10 dás vuollelis) doallá oahpaheaddji iežas speallanruvttodaga dihtorkámera ovdii, vai Thea oaidná su bivttasgovaid iežas dihtoršearpmas. Son lea aiddo dáhtton Thea muitalit mat bivttassániid dat gullet su govaide, ja Thea dál muitala sámegillii. <span type="quote">“Gápmagat”</span>, lohká Thea speallanfiellus, dasto lohká <span type="quote">“Lávka.”</span> Son oaidná bivttasgovaid, ja gávdná vástideaddji sániid speallanfiellus. Oahpaheaddji speallanruvttodagas leat maiddái govat šearffas ja čuvllas. Thea dadjá dárogillii: <span type="quote">“Æ vet ikke helt ka skjerf og kjole e.”</span> Oahpaheaddji ávžžuha su jearrat: <span type="quote">“Na, jeara dalle”</span>, muhto Thea lea jaska. Oahpaheaddji dadjá dasto <span type="quote">“Mii lea …”</span>, ja dalle boahtá Theas <span type="quote">“Mii lea skjerf sámegillii?”</span> Oahpaheaddji vástida <span type="quote">“Juo, dat lea šearfa.”</span> Dan maŋŋá vel jearrá Thea <span type="quote">“Mii lea kjole sámegillii?”</span>, ja oahpaheaddji dasto vástida ahte dat lea čuvla.</p>
<p>Thea</p>
<p>Gápmagat. (lohká speallanfiellus)</p>
<p>Oahpaheaddji</p>
<p>Buorre.</p>
<p>Thea</p>
<p>Lávka … (lohká speallanfiellus)</p>
<p>Æ vet ikke helt ka skjerf og kjole e.</p>
<p>Oahpaheaddji</p>
<p>Na, jeara dalle.</p>
<p>Thea (jaska)</p>
<p>Oahpaheaddji</p>
<p>Mii lea …</p>
<p>Thea</p>
<p>Mii lea skjerf sámegillii?</p>
<p>Oahpaheaddji</p>
<p>Juo, dat lea šearfa.</p>
<p>Thea (moddjá) Okey.</p>
<p>Oahpaheaddji (čaibmá) Šearfa. Ja maid vel it dieđe? Mii lei nubbi?</p>
<p>Thea</p>
<p>Mii lea kjole sámegillii?</p>
<p>Oahpaheaddji</p>
<p>Dat lea čuvla. (čaibmaba)</p>
<p>Dialoga 10. Mii lea skjerf sámegillii? (Thea 1, 20 min)</p>
<p>Dán dialogaoasážis ovdanbuktá Thea vuos buhtes dárogiel celkosa <span type="quote">“Æ vet ikke helt ka skjerf og kjole e.”</span></p>
<p>Dasto geavaha sámegiel celkosiid <span type="quote">“Mii lea skjerf sámegillii?”</span> ja <span type="quote">“Mii lea kjole sámegillii?”</span> Nu buhttejit dát sámegiel celkosat dárogiel celkosa, son geavaha sámegiel celkosiid iige dárogiel. Dát lea speallanbaji áigge vuosttáš háve go Thea sámegillii jearrá sániid birra, iige son leat ovdal geavahan jearransáni <em type="italic">mii </em>, maid dál dadjá. Oahppodiimmu álggus čájehii oahpaheaddji Theai mállen mo sámegillii sáhttá jearrat, jos ii máhte muhtun sániid. Go Thea dás cohkko ja dárogillii ovdanbuktá ahte son ii máhte dárogiel sániid, de oahpaheaddji ávžžuha su jearrat sámegillii: <span type="quote">“Na, jeara dalle.”</span> Thea lea jaska, ja dan dulko várra 66 oahpaheaddji nu ahte son ii ádde. Son geahččala baicce bidjat Thea johtui sániiguin <span type="quote">“Mii lea …”</span>, ja nu luovvanage Theas rivttes dadjanvuohki. Dál beassá álgodiimmu málle veagas sámegillii jearrat oahpaheaddjis sániid <em type="italic">skjerf </em>ja <em type="italic">kjole </em>birra. Maiddái dát lea ovdamearka mo oahpaheaddji sártnodettiin ofelastá Thea, nugo Tornberg (2017: 31, 76) čilge ofelastima. Go Thea dárogillii muitala ahte son ii máhte sániid <em type="italic">kjole </em>ja <em type="italic">skjerf </em>sámegillii, de livččii oahpaheaddji dalán sáhttán vástidit ahte dat lea <em type="italic">čuvla </em>ja <em type="italic">šearfa </em>. </p>
<p>Nu ii bargga oahpaheaddji, son baicce muittuha Thea mo ieš sáhttá jearrat, ja nu šaddá Thea ovdanbuktit sámegiel celkosiid, maid muđui ii livčče geavahan dás.</p>
<p>Duohta dieđuidlonuhallan sáhttá dáhpáhuvvat sártnodeami bokte (Mystkowska-Wiertelak 2017: 177) (gč. kap. 2.4.3). Nu geavvá dás, ja aiddo Thea váilevaš giellamáhtu dihtii. Theas váilu diehtu bivttasgovaid birra, ja nu bivdá dieđu oahpaheaddjis, gii dasto addá sutnje dieđu. Dát dáhpáhuvvá sámegillii. Várra liikká deaivvai bures go Thea ii lean álgodiimmus beassan hárjehallat bivttassániid. Jos Thea livččii máhttán sániid <em type="italic">čuvla </em>ja <em type="italic">šearfa </em>, de ii livčče dárbbašan dás ovdanbuktit dáid sámegiel celkosiid. </p>
<p>Thea ii šat jeara speallanbaji áigge dárogiel sániid birra nu mo dás. Muhto dán maŋŋá go dás lea ovdanbuktán celkosa <span type="quote">“Mii lea kjole sámegillii?”</span>, de jearrá sámegiel sániid birra sámegiel celkosiin oktiibuot viđa geardde. Dalle geavaha sullasaš dadjanvuogi. Ovdamearkka dihtii jearrá dialogas 7 <span type="quote">“Mii lea lávka dárogiella?”</span> (gč. dialoga 7, kap. 4.2.1). Maiddái dás heivehallá Thea jearaldagas oahpaheaddji álgodiimmu málle <span type="quote">“Mii lea gutt sámegillii?”</span> mielde. Son dadjá <em type="italic">dárogiella </em>iige <em type="italic">sámegillii </em>, ja nu generalisere son dajaldaga vai heive ođđa dillái, namalassii dillái, mas son dárbbaša diehtit mii mii nu lea dárogillii iige sámegillii. Oahpaheaddji álgodiimmu málle vuođul lea leamaš doarvái álki generaliseret, nugo Manne (1993: 160) mielde dajaldagat galggašedje leat. Thea ii oktiige jeara sámegiel sániid birra dárogillii. </p>
<p>Jearaldagastis <span type="quote">“Mii lea lávka dárogiella?”</span> Thea geavaha sáni <em type="italic">dárogiella </em>iige <em type="italic">dárogillii </em>. Oahpaheaddji ii fuomášuhte su ahte gielalaččat dát lea boastut, muhto lea baicce dáhtul divokeahttá su giela. Son ii hálit heađuštit sudno gulahallama, ja jurddaša ahte oahppi galggašii beassat ovdánit iežas vuogi mielde (dutkannotáhta 21.09. ja 21.12.17). Go ii divo, de ovdána gulahallan bisánkeahttá ja speallan joatkašuvvá. </p>
<p>Čuovvovaš dialogaoasážis oaidnit mo Thea ieš fuomáša geavahišgoahtit sáni <em type="italic">dárogillii </em>sullasaš jearaldagas. </p>
<p><em type="italic">Mii lea boagán dárogillii? </em></p>
<p>Čuovvovaš dialogaoasážis (dialoga 11) jearrá Thea sáni <em type="italic">boagán </em>birra. Thea vázzá dás speallanboaluinis speallanbálgá mielde, ja de boahtá čállojuvvon sáni <em type="italic">boagán </em>ala. Son lohká sáni: <span type="quote">“Boagán”</span>, ja jearrá dasto <span type="quote">“Mii lea boagán dárogillii?”</span> Oahpaheaddji vástida ahte boagán lea <em type="italic">belte </em>, ja go Thea dalle geahččá iežas speallanruvttodaga, de dadjá <span type="quote">“Oh. Mus lea boagán.”</span> Son oaivvilda ahte su ruvttodagas lea boagángovva, mii ii leat vel gokčojuvvon. 67 </p>
<p>Thea</p>
<p>Okta, guokte, golbma, njeallje</p>
<p>Boagán.</p>
<p>Mii lea boagán dárogillii?</p>
<p>Oahpaheaddji</p>
<p>Na, mii son dat boagán? Boagán lea belte.</p>
<p>Thea</p>
<p>Oh. Mus lea boagán. (geahččá speallanruvttodaga)</p>
<p>Dialoga 11. Mii lea boagán dárogillii? (Thea 1, 37 min)</p>
<p>Dialogaoasážis ovdanbuktá Thea dáiddolaš sámegiel celkosa <span type="quote">“Mii lea boagán dárogillii?”</span> Thea hábme jearaldagas seammá láhkai go veahá ovdalaš jearai <span type="quote">“Mii lea lávka dárogiella?”</span> (gč. dialoga 7, kap. 4.2.1).</p>
<p>Muhto dál dadjá <em type="italic">dárogillii </em>, iige <em type="italic">dárogiella </em>. Oahpaheaddji ii leat divvon su giela, ja nu ovdánii su giella divokeahttá. Son ieš fuomášii mii lei riekta. </p>
<p>Go Theas dás aktiviserejuvvo sámegiella, de dán dillái laktásit maiddái giellarepresentašuvnnat. Sihke govva ja čállojuvvon sátni leat veahkkin Theai go dás buvttada giela. Sátni <em type="italic">boagán </em>, maid Thea dás geavaha golmma celkosis, lea čállojuvvon speallanfillui (gč. govvosa 14 dán siiddus). Speallanfiellus Thea vuos lohká sáni: <span type="quote">“Boagán.”</span> Dasto geavaha sáni go jearrá dan mearkkašumi birra: <span type="quote">“Mii lea boagán dárogillii?”</span>, ja loahpas go oaidná boagángova: <span type="quote">“Mus lea boagán.”</span> Boagángovva oidno speallanruvttodagas (gč. govvosa 15 dás vuollelis). Nu lea sihke spealu čállojuvvon sátni, mii lea symbolalaš giellarepresentašuvdna, ja govva, mii lea ikonalaš giellarepresentašuvdna, mielde go dát <em type="italic">boagán </em>-sáni sisttisdoalli sámegiel celkosat aktiviserejuvvojit Theas. Symbolalaš ja ikonalaš giellarepresentašuvnnat leat Øzerk (2010: 13-16) doahpagat, maid mun dás geavahan giellabuvttadeami oktavuođas (gč. kap. 2.5.1). </p>
<p>Maiddái dán dialogaoasážis váilu Theas diehtu giela birra, seammá láhkai go dalle go jearai sániid <em type="italic">skjerf </em>ja <em type="italic">kjole </em>birra (gč. dialoga 10). Dáiddolaš sámegiel celkosiin <span type="quote">“Mii lea boagán dárogillii?”</span> bivdá Thea dieđu oahpaheaddjis, gii diehtá maid <em type="italic">boagán </em>mearkkaša. Go oahpaheaddji vástida, de Thea fidne dárbbašlaš dieđu, mainna beassá ovddos guvlui spealus. </p>
<p><em type="italic">Govus 15. Lottospealu (Isaksen &amp; Ravna 2017) speallanruvttodagas oidno boagángovva. Sárgon: Kjellaug Isaksen (2015). Govven: Studio Borga. </em></p>
<p><em type="italic">Govus 14. Lottospealu (Isaksen &amp; Ravna 2017) speallanfiellus lohká Thea bivttassáni </em>boagán. <em type="italic">Govven: Studio Borga. </em>68 4.2.3 Ofelastin, mállečájeheapmi ja máhcahagat dehálaččat go Theas aktiviserejuvvo sámegiella </p>
<p>Lean kapihttalis 4.2.2 čájehan diliid, main Thea stivregoahtá sártnodeami sámegiel celkosiiguin, nugo</p>
<p>Svindland (1993: 53-54) čilge sártnodanstivrema. Son čájehišgoahtá ahte ádde sámegiel celkosiin <span type="quote">“Juo”</span>, ja ahte ii ádde sihke celkosiin <span type="quote">“Dál mun in ipmir”</span> ja celkosiin <span type="quote">“Mii lea boagán sámegillii?”</span> Son jearrá sániid birra dáru sámegiel celkosiin <span type="quote">“Mii lea kjole sámegillii.”</span> Diliid main Theas aktiviserejuvvo sámegiella, lean válljen govvidit earret eará doahpagiiguin <em type="italic">ofelastin </em>, nugo Tornberg (Tornberg 2017: 31, 76) dan čilge, <em type="italic">mállečájeheapmi </em>Hole (2003: 23-24) mielde, ja <em type="italic">máhcahat </em>, nugo Manne (1993: 173-174) dan geavaha (gč. kap. 2.4.2 ja 2.6). </p>
<p>Mállečájeheapmi laktása dávjá Thea sámegiela aktiviseremii. Ráhkkaneapmin speallamii čájeha oahpaheaddji Theai mállen sániid ja dajaldagaid. Álgodiimmus hárjehallá Thea geavahit málliid, muhto vaikke mállet lea ovttageardánat, de ferte oahpaheaddji liikká muittuhit su daid geavahit. Easkka oahpaheaddji muittuheami maŋŋá geavahišgoahtá ja oamastišgoahtá Thea ovdamearkka dihtii sáni <em type="italic">juo </em>(gč. dialoga 8, kap. 4.2.2). Go oahpaheaddji muittuha su geavahit álgodiimmus čájehuvvon málliid, de váldá daid hui álkit vuostá ja geavahišgoahtá daid. Várra danin go ii hálit dárostit, iige hálit jurddašit dárogillii, nugo ieš dadjá (gč. kap. 4.2.1). </p>
<p>Spealadettiin orru Thea geavaheamen dárogiela dušše dalle go ferte, ovdamearkka dihtii dalle go dárbbaša addit dehálaš máhcahaga oahpaheaddjái. Theai lea dehálaš čájehit oahpaheaddjái ahte son ádde ja lea čuovvumin mielde, muđui sáhttá sártnodeapmi bisánit. Olles 60 celkosa sáhttá dulkot nu ahte</p>
<p>Thea čájeha iežas leat áddemin dahje čuovvumin mielde. Nu addá dákkár máhcahaga oahpaheaddjái, dávjjit go juohke guđát celkosis. Dávjá geavaha dalle dárogiel celkosa <span type="quote">“Ja”</span>, muhto dađi mielde go geavahišgoahtá mállen čájehuvvon sáni <em type="italic">juo </em>, de heaitá sáni <em type="italic">ja </em>geavaheamis. </p>
<p>Eará dehálaš máhcahat Theas lea ovdanbuktit ahte son ii ádde. Go oahpaheaddji fuomáša ahte Thea ii ádde, de bisána speallan ja sártnodeapmi, ja oahpaheaddji ferte lasi čilget. Sullii 50 celkosa sáhttá dulkot nu ahte Thea ovdanbuktá ahte son ii ádde. Spealadettiin Thea lea dávjá jaska, ja oahpaheaddji dábálaččat dulko su jaskatvuođa nu, ahte ii ádde maid oahpaheaddji dadjá (gč. dialoga 9, kap. 4.2.2). Ieš čilge Thea ahte son spealadettiin dávjá lei jaska go ii ádden ja maiddái go ii diehtán mo sámegillii sáhtii dadjat dan maid háliidii (gč. kap. 4.2.1). Nu čájeha maiddái eará dutkanmateriála (Thea 1). Todala (2007: 176) mielde mánáidgárdemánát garve sámásteami go ledje jaska diliin, main sámegiella hállojuvvui. Thea ii oro jaskatvuođainis garvimin sámásteami, muhto baicce dárosteami. Son ii hálit dárostit, ja badjelis lean čájehan mo son orru jaska dassážii go loahpas geavaha álgodiimmus čájehuvvon málle <span type="quote">“Dál mun in ipmir”</span> (gč. dialoga 9, kap. 4.2.2). 69</p>
<p>Oahpaheaddji láhčá dili sámásteapmái ofelastima bokte. Nu birge Thea gulahallandoaimmas nu ahte sártnodeapmi ii jorggit dárogillii. Oahpaheaddji oassálastá ieš gulahallandoaimmas ja sáhttá addit rivttes veahki aiddo dalle go Thea dan dárbbaša. Slemmen (2010: 96-97) dadjá dehálažžan ahte oahppi diehtá maid galgá bargat. Thea diehtá ahte son galgá sámástit. Dan lea oahpaheaddji muitalan oahppodiimmu álggus ja čájeha dan maiddái iešguđege láhkai speallama áigge, earret eará go muittuha su geavahit álgodiimmus čájehuvvon málle <span type="quote">“Juo”</span> (gč. dialoga 8, kap. 4.2.2). Oahpaheaddji astá vuordit iige dárostišgoađe dušše danin go Thea lea jaska. Son geahččala maiddái fidnet Thea áddet maid son dadjá sámegillii. Danin hábme iežas jearaldaga <span type="quote">“Gii dieppe lea?”</span> máŋgga láhkai sámegillii. Spontánalaččat čuožžilan dili geavaha oahpaheaddji liiban sámástit (gč. dialoga 10, kap. 4.2.2), nugo Manne (1993: 152) čállá ahte oahpaheaddji sáhttá bargat nuppigiela oahpahusas. Tornberg (2017: 207-208) mielde ii leat dárbu divvut giela dušše dan dihtii go oahppi dadjá maid nu boastut. Nu lea oahpaheaddji muhtumin dáhtul divokeahttá Thea giela, ovdamearkka dihtii go Thea geavaha sáni <em type="italic">dárogiella </em>iige <em type="italic">dárogillii </em>celkosis <span type="quote">“Mii lea lávka dárogiella?”</span> Thea fuomáša ieš rivttes jearranvuogi, go maŋŋá jearrá <span type="quote">“Mii lea boagán dárogillii?”</span> </p>
<p>Lagamus ovdánanavádagas oažžu oahppi veahki olbmos, gii máhttá eanet go oahppi, ja nu biddjojuvvojit oahppanproseassat johtui (Imsen 2014: 258-259). Speallama áigge orru Thea ovdánanavádat viidáneamen. Son sámásta eanet ahte eanet, ja oamastišgoahtá sámegiel sániid ja dajaldagaid.</p>
<p>Oahppodiimmu loahpas jearrá oahpaheaddji Theas ahte jáhkkágo ahte muittášii geavahuvvon sámegiel sániid ja dajaldagaid, jos ođđasit šattašii speallat dán seamma spealu. Son vástida ahte ii várra buot dalán, muhto viehka johtilit muittášii go fas speallagoađášii (Thea 1).</p>
<p>Lottospellui gullá dajaldatlistu, mas leat speallama várás sámegiel dajaldagat jorgaluvvon dárogillii (gč. govvosa 18, kap. 4.3.2). Sihke oahppodiimmu loahpas ja maŋŋá dárkkistanjearahallamis Thea rápmo dajaldatlisttu: "Det va veldig fint med det hjelpearket, der sto jo alt æ trengte å si.” (Thea 1; jearahallannotáhta 17.04.18). Dutkamuša analysasge boahtá ovdan ahte Thea geavaha dajaldatlisttu, muhto ii oaččo várra nu ollu veahki das go sitáhtas orru leamen. Vihtta – guhtta sámegiel celkosa ovdanbuktojuvvojit listtu veagas. Listtus Thea oaidná ovdamearkka dihtii dajaldaga <span type="quote">“Mun jáhkán mun vuoittán”</span> ja nu dadjá <span type="quote">“Mun jáhkán don vuoittá”</span> (Thea 1, 36 min). Oahppodiimmus čállá Thea ollu, ja várra son dajaldatlistui ieš lasiha álgodiimmus čájehuvvon málliid. Nu orru su mielas oahpaheaddji listtu ávkkálažžan. Thea ii namut ahte oahpaheaddji čájeha sutnje málliid ja muittuha su daid geavahit (gč. dialogaid 8 ja 10).</p>
<p>Dás maŋimuš vuollekapihttalis čájehan Pauliina giellageavaheami, earret eará mo son geavaha dajaldatlisttu sámásteami oktavuođas. 70 4.3 Rávisolmmoš Pauliina </p>
<p>Pauliina lea ollesolmmoš, ja máhttá sihke dárogiela ja suomagiela. Son orru davvin, báikkis gos sámegiella lea ealli giella, ja maiddái su ruovttus gullo sámegiella. Pauliina lea vázzán sámegiela kurssaid, ja lea dutkamuša golmma oassálastis dat, gii máhttá sámegiela buoremusat. Dat lei álki hástalit su searvat dutkamuššii, danin go oinnii dutkamuša liiban oahppat sámegiela buorebut (dutkannotáhta 20. ja 21.9.17).</p>
<p>Maŋŋá go soai leaba oahpaheaddjiin speallan lottospealu muitala Pauliina ahte su mielas dát lei buorre oahppanvuohki sutnje: <span type="quote">“Mun dovddan … Mun ii buorre sámegiela. Muhto moai spille […] Dat lei hui dorvvolaš. Ja mun jurddašan mun oahpan akkurat sånn”</span> (Pauliina 1). 4.3.1 Pauliina njálmmálaš giella geavaheapmi sártnodettiin oahpaheaddjiin </p>
<p>Dutkamušas váldá Pauliina oasi guovtti oahppodiimmus. Vuosttáš oahppodiimmus soai oahpaheaddjiin speallaba lottospealu, nuppis árvidanspealu. Pauliina lea hállái, son čaibmá ollu ja oassálastá áŋgirit spealuin. Maiddái dialogaoasážis dás vuollelis (dialoga 12) lea Pauliina aktiivvalaččat mielde. Soai leaba oahpaheaddjiin speallan árvidanspealu vihtta minuhta, ja Pauliina lea aiddo ožžon čielggasin ahte oahpaheaddji čihkkojuvvon speallankoarttas lea muhtun nisu. Nu váldá Pauliina almmáikoarttaid eret beavddistis čilgedettiin maid bargá ja maid oaidná: <span type="quote">“Mu válddán eret golbma koartta. Dáppe lea okta, guokte, golbma, njeallje, vihtta, guhtta koartta … på bordet.”</span> <span type="quote">“Beavddis”</span>, dadjá ja čállá oahpaheaddji.</p>
<p>Pauliina geardduha: <span type="quote">“Beavddis!”</span> <span type="quote">“Juo, beavddis”</span>, dadjá oahpaheaddji, ja nu geardduha Pauliina vel oktii su maŋis <span type="quote">“Beavddis.”</span> Dasto Pauliina muitala dáhtokeahttá mat koarttaid dat leat ain beavddis: “Dat leat</p>
<p>Biret, Emmá, Sire, Sofe, Máijá, Ánne.” Dál lea oahpaheaddji vuorru bivdit dieđu Pauliina čihkkojuvvon speallankoartta birra: <span type="quote">“Leago sus unna njálbmi?”</span> Pauliina lea vuos jaska. Oahpaheaddji dasto geardduha jearaldagas: <span type="quote">“Leago unna njálbmi?”</span>, ja dál vástida Pauliina <span type="quote">“Ojá, unna njálbmi. […] Sus ii leat unna njálbmi.”</span> <span type="quote">“Ii leat unna njálbmi”</span>, geardduha oahpaheaddji Pauliina maŋis, ja Pauliina maid geardduha: <span type="quote">“Ii leat.”</span></p>
<p>Pauliina vel lasiha iežas čihkkojuvvon koartta birra <span type="quote">“Sus lea stuorra njálbmi.”</span> Go oahpaheaddji muitala ahte son dalle váldá koartta <em type="italic">Ibbá </em>eret beavddistis, de kommentere Pauliina <span type="quote">“Ibbá lea … unna njálbmi.”</span> </p>
<p>Pauliina</p>
<p>Mu válddán eret golbma koartta.</p>
<p>Dáppe lea okta guokte golbma njeallje vihtta guhtta koartta … på bordet …</p>
<p>Oahpaheaddji</p>
<p>Já ha. (oktanaga sániin <em type="italic">koartta </em>) Dat leat beav… Beavddis. (čállá <em type="italic">beavddis </em>) </p>
<p>Pauliina</p>
<p>Beavddis!</p>
<p>Oahpaheaddji</p>
<p>Juo, beavddis.</p>
<p>Pauliina</p>
<p>Beavddis.</p>
<p>Dat leat Biret, Emmá, Sire, Sofe, Máijá, Ánne. (lohká speallankoarttaid namaid)</p>
<p>Oahpaheaddji</p>
<p>Okey, na dál de lea mu vuorru.</p>
<p>Pauliina</p>
<p>Mmm. (positiivva)</p>
<p>Oahpaheaddji</p>
<p>Mmm … Mun jearan … Mun jearan ahte … Leago sus unna njálbmi? 71</p>
<p>Pauliina (jaska)</p>
<p>Oahpaheaddji</p>
<p>Lea go unna njálbmi?</p>
<p>Pauliina</p>
<p>Ojá, unna njálbmi.</p>
<p>Mmm mm m. Sus ii leat unna njálbmi.</p>
<p>Oahpaheaddji</p>
<p>Ii leat unna njálbmi.</p>
<p>Pauliina</p>
<p>Ii leat.</p>
<p>Oahpaheaddji</p>
<p>Dalle mun válddán eret.</p>
<p>Pauliina</p>
<p>Sus lea stuorra njálbmi.</p>
<p>Oahpaheaddji</p>
<p>Juo, mun válddán eret Ippá. (čájeha <em type="italic">Ibbá </em>-koartta) </p>
<p>Pauliina</p>
<p>Ibbá lea … unna njálbmi.</p>
<p>Dialoga 12. Mihtilmas dialogaoasáš Pauliina speallanbajiin (Pauliina 2, 22 min).</p>
<p>Dán dialogaoasážis boahtá mihtilmasat ovdan mo Pauliina aktiivvalaččat sártnoda oahpaheaddjiin.</p>
<p>Dutkamuša speallanbajiin geardduha dávjá oahpaheaddji maŋis, nugo dás geardduha <span type="quote">“Ii leat”</span> go oahpaheaddji lea dadjan <span type="quote">“Ii leat unna njálbmi.”</span> Dáhtokeahttá muitala maid oaidná, ovdamearkka dihtii mat koarttaid dat leat beavddis, ja son kommentere maiddái maid oahpaheaddji dadjá. Ovdamearkka dihtii dadjá <span type="quote">“Ibbá lea … unna njálbmi”</span>, go oahpaheaddji muitala ahte váldá <em type="italic">Ibbá </em>-koartta eret beavddis. </p>
<p>Pauliina jearrá dávjá sihke sániid ja giellaoahpa birra, ja nu lea su celkosiid funkšuvdna dávjá sártnodanstivren, nugo Svindland (1993: 54) čilge (gč. kap. 3.7.2). Dán dialogaoasážis oidno ovdamearkka dihtii mo son jearrá sátnegihpu <em type="italic">på bordet </em>birra. Son ovdanbuktá dáru sámegiel celkosa: <span type="quote">“Dáppe lea okta guokte golbma njeallje vihtta guhtta koartta … på bordet.”</span> Son háliida muitalit galle speallankoartta sus leat beavddis, muhto dadjá dárogillii <em type="italic">på bordet </em>, iige sámegillii <em type="italic">beavddis </em>. Oahpaheaddji ádde Pauliina nu ahte son háliida diehtit mii <em type="italic">på bordet </em>lea sámegillii, ja dadjá ja čállá sáni <em type="italic">beavddis </em>, maid Pauliina dasto geardduha. Go Pauliina jearrá sániid birra, de geavaha dávjá sullasaš dáru sámegiel celkosiid, dahje geavaha ovdamearkka dihtii dáiddolaš sámegiel celkosiid, nugo <span type="quote">“Mii dat lea sámegiella?”</span> (Pauliina 1, 42 min). Pauliina sáhttá geardduhit oahpaheaddji maŋis go ii ádde maid oahpaheaddji dadjá. Ovdamearkka dihtii jearrá <span type="quote">“Sepmonat?”</span> (Pauliina 2, 34 min). Ovdal lean čájehan ahte Thea dávjá lea jaska go ii ádde dahje jos ii dieđe mo maid nu galgá dadjat (gč. kap. 4.2.1). Nu ii leat Pauliina. Vaikke dán dialogaoasážis oktii lea jaska, de dát lea hui hárvenaš ovdanbuktinvuohki sus. Beare guktii speallanbajiid áigge ovdanbuktá Pauliina jaskes celkosa, nugo boahtá ovdan govvosis (govus 16) dás vuollelis. </p>
<p>Dialogaoasážis bohtet Pauliina celkosiid mihtilmas gielalaš hámitge bures ovdan. Oatnelanbottas sámásta son dás ollu, ja nu bargá maiddái sártnodettiin oahpaheaddjiin spealuid áigge. Dialogaoasážis ovdanbuktá máŋga dáiddolaš sámegiel celkosa, nugo <span type="quote">“Mu válddán eret golbma koartta”</span> ja <span type="quote">“Sus ii leat unna njálbmi”</span>, ja maiddái muhtun ovttageardán sámegiel celkosiid, nugo <span type="quote">“Beavddis!”</span> ja <span type="quote">“Ojá, unna njálbmi.”</span></p>
<p>Speallanbajiin leat dát su celkosiid dábáleamos hámit. Guktuin speallanbajiin dagahit sámegiel celkosat badjel 80 % su celkosiin. Vuosttaš speallanbajis, go soai oahpaheaddjiin speallaba lottospealu, geavaha son buot dávjjimusat ovttageardán sámegiel celkosiid. Nubbin dávjjimussan leat dalle dáiddolaš sámegiel celkosat. Nuppi speallanbajis ges, árvidanspealu spealadettiin, geavaha Pauliina dáiddolaš sámegiel 72 celkosiid veahá dávjjit go ovttageardán sámegiel celkosiid. Dutkamuša oahppiin Pauliina sámásta buot eanemusat. Muhto son ii leat dušše dat, gii buot dávjjimusat ovdanbuktá dáiddolaš sámegiel celkosiid, son maiddái geavaha buot dáiddoleamos celkosiid. Ovdamearkka dihtii ovdanbuktá son celkosiid, mat sisttisdollet sihke váldo- ja oalgecealkaga, nugo <span type="quote">“Jurddašin dat lei luhkka”</span> (Pauliina 1, 34 min). Son geavaha maiddái advearbbaid nugo <em type="italic">hui </em>, <em type="italic">nu </em>ja <em type="italic">dál </em>, ovdamearkka dihtii dadjá <span type="quote">“Don ožžot gákti, ja nu lea dál mus vuorru”</span> (Pauliina 1, 34 min). </p>
<p><em type="italic">Govus 16. Ovttageardán ja dáiddolaš sámegiel celkosat leat buot dábálepmosat Pauliina speallanbajiin (Pauliina 1 ja 2). </em></p>
<p>Dialogaoasážis dás badjelis ovdanbuktá Pauliina ovtta dáru sámegiel celkosa: <span type="quote">“Dáppe lea okta guokte golbma njeallje vihtta guhtta koartta … på bordet.”</span> Dáru sámegiel celkosat leat Pauliina njealjádin dábáleamos celkosat guktuin speallanbajiin. Muhtumin molsu Pauliina dalle kodas nubbái cealkaga siskkobealde, nugo Øzerk (2016: 137-138) dan čilge (gč. kap. 3.7.2). Ovdamearkka dihtii dadjá <span type="quote">“Leago dus čuvla riktig?”</span> Risten ii goasge molsso koda dáru sámegiel celkosiiguin (gč. govvosa 6, kap. 4.1.1), nugo</p>
<p>Pauliina. Thea speallanbajis leat gal diekkár dáhpáhusat, muhto dat leat hui hárvenaččat (gč. kap. 4.3.1).</p>
<p>Muhtumin sáhttá Pauliina ovdanbuktit sámi dárogiel celkosa, muhto eai leat máŋga dákkár dáhpáhusa su speallanbajiin, beare 12 oktiibuot. Muhtun ovdamearkkat oidnojit dás vuollelis (govus 17). 449842415110015960371213967020406080100120140160180</p>
<p>Pauliina 1 (lottospealus, n=412)</p>
<p>Pauliina 2 (árvidanpealus, n=168)</p>
<p>Pauliina celkosat gielalaš hámiid mielde (buot celkosat, n=580)</p>
<p>Buhtes dárogiel celkosat</p>
<p>Sámi dárogiel celkosat</p>
<p>Neutrálagiel celkosat</p>
<p>Jaskes celkosat</p>
<p>Buhtes rumašgiel celkosat</p>
<p>Ovttageardán sámegiel celkosat</p>
<p>Dáru sámegiel celkosat</p>
<p>Dáiddolaš sámegiel celkosat73</p>
<p>Dialogaoasážis dás badjelis ii leat ii oktage ovdamearka Pauliina dárogiel celkosiin, muhto spealadettiin dárosta duollet dálle. Ovdamearkka dihtii dadjá <span type="quote">“Ka det e på samisk?”</span> (Pauliina 1, 27 min) dahje eará láhkai bivdá dieđu giela birra. Pauliina sáhttá maiddái ovdanbuktit buhtes suomagiel celkosiid, ovdamearkka dihtii dadjá <span type="quote">“Alas päin”</span> (Pauliina 1, 43 min). Nu molsu Pauliina koda cealkagiid mielde, nappo intersentensiellalaččat (gč. kap. 3.7.2). Pauliina geavaha muhtun veardde neutrálagiel celkosiid, nugo <span type="quote">“Okey”</span> ja <span type="quote">“Mmm”</span>, muhto buhtes rumašgiel celkosiid ii geavat ollenge. 4.3.2 Go Pauliina ovdanbuktá ođđa sámegiel celkosiid </p>
<p>Spealadettiin oahpaheaddjiin Pauliina čájeha stuorra beroštumi oahppat eanet sámegiela. Son geahččaladdá viššalit ođđa sániid ja dajaldagaid, ja dás čájehan dili mas son dan bargá.</p>
<p><em type="italic">Oktii vel! </em></p>
<p>Dajaldatlisttus mii gullá lottospellui, leat sámegiel dajaldagat jorgaluvvon dárogillii. Listtus leat earret eará dajaldagat <em type="italic">Mun vuiten </em>, <em type="italic">In šat viša </em>, <em type="italic">Oktii vel </em>ja <em type="italic">Juo, áinnas </em>(gč. govvosa 18 dás vuollelis). </p>
<p>Čuovvovaš dialogaoasážis (dialoga 13) Pauliina guovttos oahpaheaddjiin leaba aiddo geargan lottospealu speallamis, ja dál Pauliina dadjá <span type="quote">“Oj, oj, oj. Ii šat viša.”</span> Son lea váiban intensiivvalaš ja guhkes speallanbaji maŋŋá. Maiddái oahpaheaddji lea váiban: <span type="quote">“Juo, dát lei doarvái.”</span> Pauliina jearrá liikká <span type="quote">“Sáhtátgo don viša?”</span></p>
<p>Oahpaheaddji vástida <span type="quote">“In šat”</span>, muhto Pauliina dattege lohká dajaldatlisttus <span type="quote">“Oktii vel!”</span> <span type="quote">“In šat viša”</span>, vástida oahpaheaddji. Mojunjálmme hástala Pauliina fas oahpaheaddji: <span type="quote">“Oktii vel!”</span> Dán háve geahččá njuolgga oahpaheaddji čalmmiide iige loga dajaldatlisttus. Oahpaheaddji fas biehttala, ja guktot reaškiba.</p>
<p>Oahpaheaddji evttoha ahte soai sáhttiba speallat eará háve, ja Pauliina vástida <span type="quote">“Ja.”</span> Oahpaheaddji dadjá <span type="quote">“Juo”</span>, ja nu vástida Pauliina ođđasit, dán háve <span type="quote">“Juo, áinnas.”</span></p>
<p type="listitem">Ovdamearkkat Pauliina celkosiin</p>
<p type="listitem">Buhtes dárogiel celkosat: <span type="quote">“Kan du skrive det?”</span>, <span type="quote">“Kordan sies det?”</span>, <span type="quote">“Ka det e på samisk?”</span></p>
<p type="listitem">Sámi dárogiel celkosat: «Igjen va … fas”, <span type="quote">“Nei, jeg mener den okta, guokte, golbma.”</span></p>
<p type="listitem">Neutrálagiel celkosat: <span type="quote">“Mmm.”</span>, <span type="quote">“Okey.”</span></p>
<p type="listitem">Jaskes celkosat</p>
<p type="listitem">Buhtes rumašgiel celkosat eai geavahuvvo.</p>
<p type="listitem">Ovttageardán sámegiel celkosat: «Oktii vel!”, <span type="quote">“Beavddis.”</span></p>
<p type="listitem">Dáru sámegiel celkosat: <span type="quote">“Sámegillii første?”</span> (sám. vuosttáš), <span type="quote">“Dáppe lea okta guokte golbma njeallje vihtta guhtta koartta … på bordet”</span>, <span type="quote">“Leago dus lea čuvla riktig?”</span></p>
<p type="listitem">Dáiddolaš sámegiel celkosa: <span type="quote">“Sus ii leat unna njálbmi”</span>, <span type="quote">“Jurddašin dat lei luhkka.”</span></p>
<p><em type="italic">Govus 17. Dás oidnojit muhtun ovdamearkkat Pauliina iešguđethámat celkosiin (Pauliina 1 ja 2). </em>74 </p>
<p>Pauliina</p>
<p>Oj, oj, oj. Ii šat viša. (lohká)</p>
<p>Oahpaheaddji (čaibmá) Na. (guktot reaškiba) Juo, dát lei doarvái.</p>
<p>Pauliina</p>
<p>Eh … Sáh… Sáhtátgo don viša? (lohká)</p>
<p>Oahpaheaddji</p>
<p>In …</p>
<p>Pauliina</p>
<p>Nei. (gaskkalduhttá) Sáhtátgo don?</p>
<p>Oahpaheaddji</p>
<p>In šat.</p>
<p>Pauliina</p>
<p>Oktii vel! (oktanaga oahpaheaddjiin) (lohká)</p>
<p>Oahpaheaddji</p>
<p>In šat viša.</p>
<p>Pauliina</p>
<p>Oktii vel! (moddjá, geahččá njuolgga oahpaheaddji čalmmiide čujuhettiin čuvddiin)</p>
<p>Oahpaheaddji (čaibmá) A-a. (guktot reaškiba) Muhto. Dalle go deaivvadetne, dalle boahtte háve go deaivvadetne, de sáhtte speallat.</p>
<p>Pauliina</p>
<p>Ja.</p>
<p>Oahpaheaddji</p>
<p>Juo.</p>
<p>Pauliina (ii gullo) Juo, áinnas.</p>
<p>Dialoga 13. Oktii vel! (Pauliina 2, 1:15 min)</p>
<p>Pauliina guoktá oahpaheaddjiin sártnodeapmi dáhpáhuvvá dás aiddo go leaba geargan speallamis. Nu ii gula dát dialogaoasáš speallanbadjái, nugo buot eará dialogaoasážat maid lean čájehan. Lean liikká válljen čájehit aiddo dán dialogaža, danin go dás boahtá nu bures ovdan mo Pauliina váldá dajaldatlisttu geavahussii.</p>
<p>Pauliina ovdanbuktá dás oatnelanbottas máŋgga sámegiel celkosa, maid spealadettiin ii leat ovdal ovdanbuktán, iige sullasaš celkosiid leat ovdal dadjan.</p>
<p>Son dadjá <span type="quote">“Ii šat viša”</span>, <span type="quote">“Sáhtátgo don viša?”</span>, <span type="quote">“Oktii vel!”</span> ja <span type="quote">“Juo, áinnas.”</span> Eanáš gerddiid lohká dajaldatlisttus (govus 18), muhto ii juohke háve.</p>
<p>Ovdamearkka dihtii lohká listtus vuos <span type="quote">“Oktii vel!”</span>, ja de dasto čuovvovaš hállanvuorus dadjá <span type="quote">“Oktii vel!”</span> logakeahttá. Ovtta dajaldaga heivehallá iežas dárbbu mielde. Son vuos lohká <span type="quote">“Ii šat viša”</span>, ja de fuomáša geavahit dajaldaga sáni <em type="italic">viša </em>hábmet jearaldaga <span type="quote">“Sáhtátgo don viša?”</span> </p>
<p>Listtu dajaldagat leat jorgaluvvon dárogillii, ja ollesolmmoš Pauliina lohká bures. Son gávdná johtilit dillái heivvolaš dajaldagaid. Manne (1993: 173) mielde gullá válljen oahppoaktivitehttii, mas lahkonit lunddolaš sártnodeapmái (gč. kap. 2.4.1). Go dat mii daddjojuvvo ii leat ovddalgihtii mearriduvvon, de beassá oahppi geavahit iežas kreatiivvalašvuođa (Canale &amp; Swain 1980: 33). Iežas hutkáivuođa ja dajaldatlisttu veagas vállje Pauliina ieš maid dadjá, ja nu hábme son dan sosiála dilálašvuođa, mas oassálastá. Son váikkuha dasa mo sudno oahpaheaddjiin sártnodeapmi ovdána, ja dás šaddá veahá somás loahpaheapmi sudno</p>
<p><em type="italic">Govus 18. Lottospealu dajaldatlisttus lohká Pauliina dajaldagaid. Govven: Studio Borga. </em>75 speallanbottas. Soai reaškiba bures go Pauliina dahkaluddá ahte máhka ain háliidivččii speallat, vaikke guktot leaba váiban ja dan mielas ahte dál ii šat spellojuvvo. </p>
<p>Øzerk (2010: 16) lohká, ahte sánálaš čilgehusat dahjege symbolalaš giellarepresentašuvnnat sáhttet leat oahppái veahkkin áddet giela (gč. kap. 2.5.1). Dajaldatlisttu dajaldagat ja jorgalusat leat Pauliinai veahkkin go son buvttada giela, ja nu oainnán daid giellarepresentašuvdnan. Dárogiel jorgalusat leat sánálaš čilgehussan daidda sámegiel dajaldagaide, maid Pauliina dás geavaha. Čállojuvvon sámegiel dajaldagaid ja daidda gullevaš jorgalusaid haga Pauliina ii livčče dás várra ovdanbuktán aiddo dáid sámegiel celkosiid.</p>
<p>Maiddái eará diliin main Pauliinas aktiviserejuvvo sámegiella, geavaha dajaldagaid, maid lohká dajaldatlisttus. Árvidanspealus bivdá dieđu oahpaheaddji čihkkojuvvon speallankoarttas ovdamearkka dihtii sámegiel celkosiin <span type="quote">“Leatgo sus alit čalmmit?”</span> (Pauliina 2, 24 min). Dát jearaldat oktan dárogiel jorgalusain oidno árvidanspealu dajaldatlisttus. 4.3.3 Symbolalaš giellarepresentašuvnnat ja válljen dehálaččat go Pauliinas aktiviserejuvvo sámegiella </p>
<p>Øzerk (2010:16) doaba <em type="italic">symbolalaš giellarepresentašuvdna </em>ja Manne (1993: 173 ) doaba <em type="italic">válljen </em>laktásit daidda diliide main Pauliinas aktiviserejuvvo sámegiella. Lottospellui gullá dajaldatlistu, mas leat čállojuvvon sámegiel dajaldagat jorgaluvvon dárogillii. Pauliina sámásta ollu spealadettiin oahpaheaddjiin ja háliida oahppat sámegiela buorebut. Čállojuvvon dajaldagat oktan jorgalusaiguin addet Pauliinai vejolašvuođa geahččaladdat ođđa dadjanvugiid. Son dadjá ovdamearkka dihtii <span type="quote">“Oktii vel!”</span>, maid lohká dajaldatlisttus ja mii heive dan sosiála dillái, mas oassálastá. Dajaldatlisttu veagas sáhttá álkibut válljet maid sámegillii dadjá. Nu movttiidahttojuvvo son kreatiivvalaččat váikkuhit sudno oahpaheaddjiin sártnodeami ovdáneapmái. </p>
<p>Dán kapihttalis lean čájehan mo sámegiella sáhttá aktiviserejuvvo Pauliinas, Theas ja Ristenis. Čuovvovaš kapihttalis geasán čoahkkái dáid bohtosiid, seammás go lokten sámástangoađi buorebut oidnosii. 76 77 5 Loahpahus </p>
<p>Dutkamuša oahppit leat oassálastán sosiála dilis ovttas oahpaheaddjiin. Ovttaid ovttaid leat sii searvan gulahallandoaimmaide, maid oahpaheaddji lea plánen gáiddusoahpahusa várás, ja nu lea sámegiella aktiviserejuvvon eanet unnit juohkehaččas. Daid diliid, main sámegiella lea boahtán geavahussii, lean lagabui geahččan ja dutkamušastan lean čájehan mii dalle dáhpáhuvvá.</p>
<p>Dán maŋimuš kapihttalis geasán vuos čoahkkái dutkamuša bohtosiid, sihke das, mo oahppiid njálmmálaš sámegiella aktiviserejuvvo ja das, mo sáhttá govvidit oahppiid njálmmálaš gielageavaheami. Dasto čájehan mo didákttalaš modeallain <em type="italic">sámástangoahti </em>sáhttá ávkkástallat oahpahusas. Dan maŋŋá árvvoštalan oanehaččat iežan dutkanmetoda ja maiddái bohtosiid jáhkehahttivuođa, ovdal go loahpas ovdanbuvttán muhtun jurdagiid. 5.1 Sámegiela aktiviserema konteaksta govviduvvon </p>
<p>Dán masterdutkamušas boahtá ovdan mo nuppigiela oahppi njálmmálaš sámegiella aktiviserejuvvo, ja dan sáhttá govvidit sámástangoađi doahpagiiguin (gč. kap. 4.1.2, 4.1.3, 4.2.2, 4.2.3, 4.3.2, 4.3.3).</p>
<p>Sámástangoahti doaibmá mu masterdutkamušas giellagovvan oahppodiimmu bottažis, mas lahkonit lunddolaš sártnodeapmái. Dán dillái gullet diehtováillit, máhcahagat ja válljen.</p>
<p>Risten sámásta dávjá diehtováilli oktavuođas. Dáiddolaš sámegiel celkosiin bivdá son dieđu oahpaheaddjis. Ovdamearkka dihtii jearrá <span type="quote">“Maid don ožžot?”</span>, vai fidne dárbbašlaš dieđu oahpaheaddji birccasteamis (gč. dialoga 3, kap. 4.1.2). Ovttageardán sámegiel celkosiin ges addá son oahpaheaddjái dieđu. Oahpaheaddji lea eahpesihkkar leago Risten váldán rivttes speallankoarttaid eret beavddistis, ja bivdá dieđu Ristenis dan birra. Dalle addá Risten dieđu oahpaheaddjái celkosiin <span type="quote">“Birget ja Máija”</span> (gč. dialoga 6, kap. 4.1.2).</p>
<p>Go Thea addá dehálaš máhcahaga oahpaheaddjái, de geavahišgoahtá sámegiel celkosiid diliin main dan rádjái lea geavahan dárogiel ja jaskes celkosiid. Máhcahagain <span type="quote">“Juo”</span> čájeha, ahte son ádde ja lea čuovvumin mielde, ja nu sáhttá sártnodeapmi ja speallan joatkašuvvat (gč. dialoga 8, kap. 4.2.2). Máhcahagain <span type="quote">“Dál mun in ipmir”</span> ges fidne Thea buoret čilgehusa oahpaheaddjis, ovdal go sártnodeapmi ja speallan fas joatkašuvvá (gč. dialoga 9, kap. 4.2.2).</p>
<p>Pauliina speallanbajis lean čájehan mo son vállje maid dadjá. Sudno oahpaheaddjiin sártnodeamis ii leat mearriduvvon maid oažžu dadjat, ja nu váldá Pauliina hutkkálaččat ođđa sámegiel dajaldagaid geavahussii.</p>
<p>Spivkan hástala Pauliina váiban oahpaheaddji sámegiel celkosiin <span type="quote">“Oktii vel!”</span>, ja nu šaddá somás loahpaheapmi sudno speallamii (gč. dialoga 13, kap. 4.3.2). 78</p>
<p>Dili, mas sámegiella aktiviserejuvvo, ii sáhte beare govvidit lunddolaš sártnodeapmin.</p>
<p>Giellarepresentašuvnnatge leat dárbbašlaččat. Áđaid, daguid, govaid ja sániid bokte ihtet sámegiel celkosat. Lávllodettiin ja guoskkadettiin iežas ámadadjui fidne Risten sáni <em type="italic">njálbmi </em>, maid dasto geavaha dáiddolaš sámegiel celkosis <span type="quote">“Leago dus … rukses njálbmi?”</span> (gč. dialoga 2, kap. 4.1.2). Thea gis geahččá boagángova ja lohká speallansáni <em type="italic">boagán </em>, ja nu ovdanbuktá golbma sámegiel celkosa (gč. dialoga 11, kap. 4.2.2). Oatnelanbottas ovdanbuktá Pauliina máŋga sámegiel celkosa go dajaldatlisttus lohká sámegiel dajaldagaid mat leat jorgaluvvon dárogillii. </p>
<p>Sámástangoađi luhtte oassálastá oahpaheaddji gulahallandoaimmas, nappo sártnoda oahppiin. Son máhttá eanet go oahppi, ja nu čájeha oahppái dadjanmálliid dahje eará láhkai ofelastá su. Oahppodiimmu álggus čájeha oahpaheaddji Theai mállen mo sáhttá jearrat sániid birra. Thea dadjá málle oahpaheaddji maŋis ja hárjehallá dan geavahit. Maŋŋá spealadettiin muittuha oahpaheaddji su geavahit málle, ja dalle ovdanbuktigoahtá sámegiel celkosiid, nugo <span type="quote">“Mii lea skjerf sámegillii?”</span> (gč. dialoga 10, kap. 4.2.2). Ná čájeha oahpaheaddji maiddái vuordámušaidis oahppái. Oahpaheaddji vuordá ahte oahppi galgá sámástit iige dárostišgoahtit dušše fal dan dihtii go ii máhte muhtun sániid dahje go ii ádde. Ofelastimii gullá maiddái muhtumin lea divokeahttá oahppi giela. Nu fuomáša Thea ieš dadjat <em type="italic">dárogillii </em>iige <em type="italic">dárogiella </em>go jearrá <span type="quote">“Mii lea boagán dárogillii?”</span> (gč. dialoga 11, kap. 4.2.2). </p>
<p>Sámástangoađi buot doahpagat leat dehálaččat juohke oahppi hárrái dán dutkamušas. Ollu dáhpáhuvvá oktanaga go oahppi sámásta, ja nu lea vejolaš govvidit dákkár dili máŋggain doahpagiin. Lean liikká válljen deattuhit iešguđet doahpaga iešguđet oahppi ektui. Lean háliidan fidnet ovdan, mo sámásteapmi sáhttá dáhpáhuvvat, ja nu čájehit maid oaivvildan sámástangoađi doahpagiiguin. Goittotge orru mu válljejupmi heivemin oalle bures oahppiid dáfus. Ristenii leat diehtováillit duođai guovddážis, daid haga illá ovdanbuktá dáiddolaš sámegiel celkosiid. Thea váldá álkit čájehuvvon málliid vuostá ja oamastišgoahtá daid. Pauliina fas váldá oatnelanbottas atnui máŋga dajaldaga dajaldatlisttus. 5.2 Njálmmálaš giellageavaheapmi govviduvvon </p>
<p>Dutkamušas lean čájehan mo sáhttá govvidit nuppigiela oahppi giellageavaheami (gč. kap. 4.1.1, 4.2.1 ja 4.3.1). Oahppi hállanvuoruid lean juohkán celkosiidda, maid dasto lean kategoriseren gielalaš hámiid mielde (gč. govvosa 5, kap. 3.7.2). Nu lea boahtán ovdan man dávjá oahppi geavaha sámegiel celkosiid earáhámat celkosiid ektui, nugo dárogiel ja jaskes celkosiid ektui. Dan láhkai lean sáhttán oaidnit oahppi earenoamášvuođaid ja diktit dákkár fuomášumiid láidestit mu ovddos guvlui analysas. Fuomášin ovdamearkka dihtii ahte Thea dávjá lei jaska ja dárostii unnán daid eará oahppiid ektui, ja nu bođii ovdan ahte son jaskatvuođainis dávjá garvá dárosteami (gč. kap. 4.2.3). 79</p>
<p>Lean sáhttán oaidnit mo muhtun gielalaš hámit sáhttet leat vissis konteavsttain gitta. Ristena dáru ja dáiddolaš sámegiel celkosat laktásit dávjá diehtobivdimii (gč. kap. 4.1.1). Go Risten ovdanbuktá ovttageardán celkosiid, de fas addá dieđu dahje váldá geavahussii spealu govaid ja čállojuvvon speallansániid (gč. kap. 4.1.1). Thea fas geavahišgoahtá sámegiel celkosiid diliin, main ovdal lea geavahan dárogiel dahje jaskes celkosiid.</p>
<p>Go lean govvidan oahppi njálmmálaš giellageavaheami, de lea maiddái muhtun muddui boahtán ovdan mo kodamolsun sáhttá dáhpáhuvvat, sihke mo oahppit molsot intrasentensiellalaččat ja intersentensiellalaččat (gč. kap. 3.7.2). Pauliina lea dat, gii sámásta buot eanemusat. Son lea maiddái dat, gii buot dávjjimusat molsu dárogillii sámegiel celkosa siskkobealde, ovdamearkka dihtii go dadjá <span type="quote">“Dáppe lea okta guokte golbma njeallje vihtta guhtta koartta … på bordet”</span> (gč. kap. 4.3.1). Molssudettiin giela bivdá Pauliina dás sátneveahki oahpaheaddjis. Son háliida oahpaheaddji muitalit sutnje mii <em type="italic">på bordet </em>lea dárogillii, ja nu lea dát cealkkus maiddái ovdamearka mo sártnodanstivren sáhttá leat dáru sámegiel celkosa giellafunkšuvdnan. Risten gis lea dat, gii dárosta buot eanemusat. Son geavaha ollu eanet sámi dárogiel celkosiid go eará oahppit. Dalle molsu dávjá kodas nubbái, nappo dárogielas sámegillii, nugo <span type="quote">“Du har ikke silki!”</span> (gč. kap. 4.1.1). 5.3 Sámástangoahti-modeallain ávkkástallan oahpahusas </p>
<p>Didákttalaš reflekteren lea leamaš dán dutkamuša vuolggasadjin. Gáiddusoahpaheaddjin lean háliidan buorebut áddet mo njálmmálaš sámegiella sáhtášii boahtit eanet geavahussii nuppigiela oahpahusas.</p>
<p>Masterdutkamuša juohke oahppi lea ovttas oahpaheaddjiin oassálastán diskurssas mii Celce-Murcia &amp;</p>
<p>Olshtain (2000: 5-6) doahpagiid mielde lea leamaš dialogalaš, njálmmálaš ja plánekeahtes. Dát diskurssat dahjege gulahallandoaimmat leat leamaš oassin dilis, mii sulastahttá Norgga beale gáiddusoahpahusa.</p>
<p>Dáhpáhusdutkamis oažžu dutki generaliseret analyhtalaččat (Yin 2018: 37-38). Dutkamuša bohtosiid vuođul sáhtán generaliseret diliide dahje dáhpáhusaide mat sulastahttet dutkamuša dili dahjege dáhpáhusa. Nu beasan geavahit dan maid lean oahppan dán dutkamušas buoridit iežan oahpahusa. Ođđa áddejumi válddán geavahussii go dál lážán dili sullasaš oahppoaktiviteahtaide, ovdamearkka dihtii go gáiddusoahpahusas bijan johtui nuppigiela gulahallandoaimmaid.</p>
<p>Boađusin dán dutkamušas lea ihtán sámástangoahti. Sámástangoahti lea didákttalaš modealla, man mielde oahpaheaddji sáhttá plánet ja čađahit njálmmálaš oahppoaktiviteahta oassin gáiddusoahppo-diimmus. Sámástangoađi luhtte sámásta nuppigiela oahppi eanet go muđui oahppodiimmus. Nu ii leat oahppi giellageavaheapmi dušše su giellamáhtus dahje su duostilvuođas gitta (Mystkowska-Wiertelak 2017: 3-6), muhto maiddái dan sosiála dilis mas son oassálastá (gč. kap. 1.1). Dán sosiála dillái sáhttá oahpaheaddji váikkuhit. 80</p>
<p>Norggas lágiduvvon gáiddusoahpahusas oahppi ja oahpaheaddji leaba eanáš áigge guovttá. Dákkár oahpahus addá unnán vejolašvuođaid njálmmálaš gulahallandoaimmaide, main oahppit gaskkaneaset ovttasbarget (Solstad ja earát 2012: 112). Dutkamušas lean čájehan mo oahpaheaddji sáhttá leat dat, geainna gáiddusoahppi ovttasbargá. Mystkowska-Wiertelak (2017) mielde lassána oahppiid dáhttu hállat nuppigillii go ovttasbarget guoktásiid guoktásiid, eaige dárbbaš stuorát joavkkus bargat. Dávjá dáhttu lassána maiddái dalle go oahpaheaddji lea mielde gulahallandoaimmas (Mystkowska-Wiertelak 2017: 176) (gč. kap. 2.4.3). Oahpaheaddji ii dárbbaš oaidnit gáiddusoahpahusa dili hehttehussan. Son sáhttá baicce oaidnit vejolašvuođaid dás, ja geavahit dán earenoamáš dili ávkin oahpahusas. Dábálaš luohkkáoahpahusas gulahallá oahpaheaddji luohká buot oahppiiguin, oktanaga buohkaiguin dahje mottiin dahje ovttain háválassii. Dát lea stuorra erohus gáiddusoahpahusas, mas gulahallan sáhttá dáhpáhuvvat njuolgga oahpaheaddji ja ovtta oahppi gaskkas olles oahppodiimmu.</p>
<p>Sámástangoađi vehkiin beassá oahpaheaddji láhčit dili oahppi ja oahpaheaddji gaskasaš nuppigiela sártnodeapmái. Sártnodeapmi sáhttá bistit guhkit dahje oanehut bottaža ja sáhttá leat oassin dábálaš gáiddusoahppodiimmus. Nuppi kapihttalis lean čilgen daid didákttalaš metodaid ja reaidduid mat berrešedje leat mielde dákkár sártnodandilis, ja mat leat boahtán ovdan mu dutkamušas. Iežan tevnnegiin (govus 2) govahalan dan konteavstta, mas oahppi guoktá oahpaheaddjiin nuppigiela sártnodeapmi dáhpáhuvvá (gč. kap. 2.3 ja kap. 2.7). Seammás tevnnet lea oahpaheaddjái veahkkeneavvun, man bokte muitá sámástangoađi doahpagiid.</p>
<p>Tevnnega bálgá bokte muitá oahpaheaddji Vygotsky (Tornberg 2017: 31, 76) doahpaga <em type="italic">ofelastin </em>ja Hole (2003: 24-25) doahpaga <em type="italic">mállečájeheapmi </em>(gč. kap. 2.6). Oahppi oažžu doarjaga ofelasti oahpaheaddjis. </p>
<p>Oahpaheaddji eastada sámegiel sártnodeami nohkamis, ja nu sámásta oahppi eanet go jos livččii geainna nu earáin sártnodan. Oahpaheaddji čájeha iežas vuordámušaid ahte sártnodeapmi galgá leat sámegillii, seammás go hállá nu ahte oahppis lea vejolašvuohta áddet. Njálmmálaččat ja čálalaččat čájeha oahpaheaddji oahppái málliid, ja muittuha su daid geavahit.</p>
<p>Tevnnegis oidnojit násttit , ja nu ordne oahpaheaddji heivvolaš giellarepresentašuvnnaid, nu mo Øzerk (2010: 13-16) čilge, ja nu mo lean heivehallan su doahpagiid nuppigielabuvttadeami várás (gč. kap. 2.5).</p>
<p>Oahppi birge ja dádjada sámegiel sártnodeamis go njálmmálaš giella boahtá geavahussii vissis áđaid ja daguid bokte. Čállojuvvon sániide gullet govat, maid birra oahppi dárbbaša hállat oahppoaktiviteahtas.</p>
<p>Dábálaš, generaliserejeaddji ja ovttageardán sámegiel dajaldagat leat dárogillii jorgaluvvon.</p>
<p>Tevnnega goađis lea rabas uksa. Das lea maiddái suovvabohcci ja nu uv dnage, ja lássa, man čađa čuovga boahtá goahtái. Nu bohtet Manne (1993: 172-174) doahpagat <em type="italic">válljen </em>, <em type="italic">máhcahat </em>ja <em type="italic">diehtováili </em>millii (gč. kap. 2.4). Sártnodeapmi galgá leat rabas ja plánekeahtes, vai oahppi iežas eavttuid mielde beassá válljet maid dadjá nuppigillii. Máhcahagat leat dehálaš oassin lunddolaš sártnodeamis, ja nu fuolaha 81 oahpaheaddji ahte oahppi beassá sámegillii muitalit ahte ádde dahje ii ádde. Diehtováilliid dihtii oahppi sihke addá ja bivdá dieđu sámegillii. </p>
<p>Vaikke oahpaheaddji lea plánen njálmmálaš oahppoaktiviteahta sámástangoađi vuođul, de oahppi ii dattege soaitte sámástit. Oahppi sáhttá biehttalit sártnodeapmái searvamis, dahje sáhttá geassádit. Dalle heive oahpaheaddjái geavahit sámástangoađi reaidun, mainna analysere dili. Váilugo duođai sihke oahpaheaddjis ja oahppis dárbbašlaš diehtu? Leatgo oahppis heivvolaš giellarepresentašuvnnat olámuttos? Leatgo sánit ja dajaldagat čállojuvvon nu ahte oahppi nákce daid lohkat? Doaibmágo oahpaheaddji ofelažžan, gii máŋgga láhkai hábme iežas jearaldaga jos oahppi ii ádde? Čájehago oahpaheaddji doarvái ovttageardán málliid, ja leago oahppi beassan daid hárjehallat? Mas oahppi diehtá ahte oahpaheaddji vuordá su sámástit? Máhttágo oahppi sámegillii addit dehálaš máhcahagaid ja jearrat sániid birra? Beasságo geavahit iežas kreatiivvalašvuođa?</p>
<p>Oahpaheaddji sáhttá máŋgga láhkai doarjut oahppi nuppigiela sártnodeamis, maiddái dakkár vugiiguin, maid dán vuorus in leat váldán fárrui sámástangoahtái. Dakkár vugiid sáhttá oahpaheaddji lasihit sámástangoahtái, ja nu heivehallat njálmmálaš oahppoaktiviteahta sihke iežas oahpahanvugiid ja oahppi oahppanvugiid mielde. Oahpaheaddji várra dovdá iežas oahppi, ja nu diehtá, mat osiid sámástangoađis dat leat dehálepmosat sutnje.</p>
<p>Buot deháleamosin dás lea goittotge dat jurdda ahte maiddái gáiddusoahppi sáhttá oassálastit mearkkašeaddji sosiála dilis mas sámegiella geavahuvvo dál ja dás. Nu sáhttá su oahppan jođálmuvvat njálmmálaš gulahallama bokte. 5.4 Dutkamuš árvvoštallojuvvon </p>
<p>Dáhpáhusdutkan lea heiven metodan dán dutkamuššii. Dainna metodain lean fidnen generaliserejeaddji bohtosiid maid oahpahusas sáhttá geavahit, nugo dás badjelis (kap. 5.3) lean čilgen. Oahppodiimmuid filmmaiguin ja daidda gullevaš transkripšuvnnaiguin lean analyserenproseassas sáhttán dahkat earenoamáš fuomášumiid. Lean sáhttán bisánit oanehis bottažiidda, geahččat daid ođđasit ahte ođđasit, ja guorahallat mii lea dáhpáhuvvan ovdalaš ja maŋŋá. Nu lean fidnen dieđuid moalkás oahppan- ja oahpahanproseassaid birra, seammá láhkai go Fyhn (2017: 32) iežas dutkamušas (gč. kap. 3.1). In jáhke mun livččen fidnen dákkár dieđuid jos livččen jearahallan oahppiid ja oahpaheaddjiid. Nuppigiela sártnodeapmi lea nu intensiiva. Sihke oahpaheaddji ja oahppi ferteba guktot geavahit návccaideaskka dasa ahte oahppi birge nuppigiela sártnodandilis. Nu ii leat oahppái iige oahpaheaddjái nu álki áddet buot mii dáhpáhuvvá go oahppi sámásta oahppoaktiviteahta áigge. Ovdamearkka dihtii rábmui Thea dárkkistanjearahallamis dajaldatlisttu, vaikke eará dutkanmateriála čájeha ahte oahpaheaddji mállečájeheapmi ja -muittuheapmi lei ollu dehálut su sámegiela aktiviseremii. Dárkkistanjearahallamat 82 leat liikká leamaš ávkkálaččat, go nu lean beassan njulget boasttuáddejumiid. Ovdamearkka dihtii gádden álggus ahte Thea lei jaska dušše dalle go ii ádden. Easkka jearahallamis áddejin ahte son sáhtii leat jaska maiddái go ii máhttán maid nu dadjat sámegillii.</p>
<p>Wadel (2006: 118-120) mielde sáhttá jaskes diehtu ihtit go dutki dutká iežas relašuvnnaid eará olbmuide (gč. kap. 3.1). Lean ieš oassálastán oahpaheaddjin dutkamuša oahppodiimmuin. Liikká in leat dutkan iežan, muhto dan relašuvnna, mii mus lea leamaš oahppiiguin, ja daid sosiála proseassaid, mat leat leamaš mu ja oahppiid gaskkas. Empiriijai lean čatnan teoriija, ja guvttiin analysavugiin, govvideaddji statistihkain ja diskursaanalysain, lean sáhttán oaidnit mo oahppis aktiviserejuvvo sámegiella sártnodettiin muinna. Nu lean fidnen dieđu oahppi ja oahpaheaddji oahppanrelašuvnna birra. Dát diehtu sáhttá leat leamaš oahpis munnje oahpaheaddjin, muhto dutkanproseassas lea diehtu šaddan čielgasabbon munnje, ja ođđa áddejupmi ja doahpagat leat ihtán. Jaskes diehtu, mii mus lea leamaš oahpaheaddjin, lea boktojuvvon.</p>
<p>Lean bidjan stuorra deattu áddehahtti vuogi mielde čilget maid lean bargan. Čilgemii leat gullan tevnnegat, kvantitatiivvalaš diagrámmat ja giellagovat. Ulbmilin lea leamaš eastadit boasttuáddejumiid, nugo Nilssen (2012: 141) čállá, ja dahkat dutkamuša bohtosiid jáhkehahttin lohkkái (gč. kap. 3.6.2). Lean ovdanbuktán analysaovdamearkka čuvgen dihtii analyserenproseassa (gč. kap. 3.7.5), ja maiddái čájehan mo muhtun doahpagat, nugo doaba <em type="italic">gielalaš hápmi </em>, leat ovdánan. Muhtun muddui lean nie čájehan jurdagiid, maid analyseredettiin lean hilgon, go mildosis (mielddus 7) oidnojit kategoriijat, mat goas nu analysaproseassas leat leamaš geavahusas. Lean huksen dán mu masterbarggu čállosa nu ahte lohkkis galgá leat vejolašvuohta čuovvut mu jurdagiid. Ovdamearkka dihtii lean válljen ovdanbuktit giellagova ja didákttalaš modealla <em type="italic">sámástangoahti </em>juo nuppi kapihttalis, vaikke sámástangoahti lea dutkamuša teoriija lassin maiddái dutkamuša boađus. Giellagovaiguin sáhttá dutkamuš šaddat áddehahttibun, nugo Porsanger (2018) čilge, ja danin lea leamaš dárbu čájehit sámástangoađi lohkkái ovdal go lean ovdanbuktán bohtosiid. </p>
<p>Nilssen (2012) rávve dutki čájehit man vuođul analysa lea dahkkon. Dán raporttas lean čájehan oasi dutkanmateriálas earret eará dialogaoasážin, ja raportta loahpas oidno dutkamuša materiála listun. Yin (2018: 131-132) mielde nannejuvvo dutkamuš go dutkanmateriála dahkkojuvvo juvssahahttin eará dutkiide. Nu lean soahpan dutkanmateriálavurkema Sámi arkiivvain (gč. kap. 3.6.3).</p>
<p>Lean doallan oktavuođa oassálasti oahppiiguin dutkama áigge, nugo NEHS (2016: 39) rávve. Earret eará lean čađahan dárkkistanjearahallamiid ja oanehaččat ovdanbuktán bohtosiid sidjiide. Nu lean buorebut sáhttán <span type="quote">“sihkkarastit dieđu doallevašvuođa”</span>, nugo Kuokkanen (2009: 129) ávžžuha dutki bargat (gč. kap. 3.3). 83 5.5 Loahppajurdagat </p>
<p>Dutkamuša bohtosiid vuođul livččii dál miella ovddidit njálmmálaš oahppoaktiviteahtaid nuppigiela oahpahusa várás. Dasto sáhtášii dutkat mo oahppiid sámegiella aktiviserejuvvo dáin oahppoaktiviteahtain. Nu sáhttá fidnet dieđuid beaktilis gulahallandoaimmaid birra ja maiddái das, mo dakkár doaimmat heivejit iešguđetlágan oahppiide ja oahppodilálašvuođaide.</p>
<p>Masterbarggustan lean guorahallan daid beliid iežan oahpahusas, mat doibmet. Ulbmilin ii leat leamaš geahččat mii hehtte sámegiela aktiviseremis, ja nu in lean dárbbašan vuodjut daidda diliide main lean čurbošan oahpaheaddjin. Dutkanmateriálas leat dievva dáhpáhusat go oahppi dušše dárosta, muhto daid lean diktán orrut. Lean baicce ohcan daid diliid, main oahppi sámásta, namalassii dalle go lean lihkostuvvan nuppigiela oahpaheaddjin. Nu lean fuomášan maid lean riekta bargan.</p>
<p>Mu oahpahus lea rievdan. Dađi mielde go dutkamuša bohtosat leat ihtán, de lean daid mielde lágidan gulahallandoaimmaid. Dál sámástangoahti lea šaddan munnje guovddáš veahkkeneavvun. Iežan oahpahusas geahččalattan main oktavuođain dat orru doaibmamin, ja mo vel sáhtán heivehallat ja ovddidit dán modealla. Sámástangoahti lea munnje doarjja, ii dušše dalle go sártnodan ovttaskas oahppiin gáiddusoahpahusas, muhto maiddái dalle go oahpaheaddjin oassálasttán gulahallandoaimmain ovttas olles luohkáin, dahje go oahppit gulahallet gaskaneaset smávva joavkkuin. Lean jurddašišgoahtán mo dáinna modeallain sáhtášii ávkkástallat maiddái vuosttašgiela oahpahusas, ovdamearkka dihtii tearpmaid oahppamis dahje muđui nannen dihtii njálmmálaš giela. Dál sávašin ahte earáge oahpaheaddjit geahččalivčče dán modealla, ja ahte sin vásáhusaid ja máhtu vuođul sáhtášii heivehallat sámástangoađi vel buorebut njálmmálaš oahpahusa várás. 92</p>
<p>Mielddus 4: Breava oassálastiide</p>
<p>Ohcejohka, 10.02.2018</p>
<p>Til deg som var med på undersøkelsen og filming av samiskundervisning i høst</p>
<p>Dutnje gii ledjet mielde guorahallamis sámegiel oahpahusas mannan čavčča</p>
<p>Giitu go veahkehit mu go váldet oasi sámegiel speallandiimmuin! Jurddašin dál muitalit mo manná dáinna guorahallamiin, mii šaddá mu masterbargu sámegiela didaktihkas (mo oahpahit sámegiela nubbingiellan).</p>
<p>Lean dárkilit geahččan oahppodiimmuid filmmaid, ja guhká čohkkán ja čállán maid dajaimet ja barggaimet. Dál geahččalan čilget mo dii lehpet geavahan giela. Geahčan din gielaoahppanteknihkaid, ja geahčan maiddái mo ieš oahpahan.</p>
<p>In šatta buot filbmenmateriála geavahit, inge vel dieđe šattan go geavahit filbmenmateriála, mas juohkehaš lea leamaš mielde. Jos háliidat, de dieđusge beasat oaidnit materiála, mas ieš leat leamaš mielde. Lean molsun namaid ja eará dieđuid, nu ahte ii sáhte dovdat geat dat leamaš fárus dán guorahallamis.</p>
<p>Navddán ahte gearggan dáinna masterbargguin ovdal geasi. Jáhkán ahte šattan duinna váldit oktavuođa dan ovdal. Várra háliidan bivdit du muitalit iežat oaivila muhtun áššiin.</p>
<p>Mun áiggošin maiddái dus gullat ahte livččiigo vuogas ja ortnegis, jos mun oččošin lobi geavahit du albma nama man nu láhkai. Don leat bargan dehálaš barggu ja mu mielas livččii buorre ja riekta beassat du dan láhkai gudnejahttit. It dárbbaš addit dása lobi. Dat lea dieđusge ortnegis jos háliidat leat anonyma. Don sáhtášit dán jurddašišgoahtit, de moai háleštetne eanet dán birra maŋŋá.</p>
<p>Mu mielas dát lea hui miellagiddevaš bargu ja lean nu ilus go ožžon nu buori veahki dus! Maiddái mu oahpaheaddjit Sámi allaskuvllas oidnet dán dehálažžan. Oahpahus sámegiel fágas lea unnán dutkojuvvon, ja mii diehtit unnán das mo olbmot ohppet sámegiela.</p>
<p>Mielddus 7: Ovdáneapmi doahpagis <em type="italic">giellastrategiijat </em>doahpagii <em type="italic">celkosiid gielalaš hámit </em></p>
<p>Dás čájehan muhtun ovdamearkkaiguin mo doahpagat leat rievdan analyserenproseassas. Vuolggasadjin leat leamaš Todala (2007:176) giellastrategiijat. Boađus oidno váldoteavsttas (govus 5, kap. 3.7.2).</p>
<p><em type="italic">Ovdal go oahppodiimmut dollojuvvojedje </em></p>
<p>Gáldu: notáhta 28.08.17.</p>
<p type="listitem">Garvinstrategiijat</p>
<p type="listitem">Oahppi iská beassat eret diliin, gos sámegiella geavahuvvo (omd. iská beassat bargat eará fáttáin dahje hállagoahtá eará áššis)</p>
<p type="listitem">Oahppi lea jávoheapme diliin, gos sámegiella geavahuvvo.</p>
<p type="listitem">Oahppi geavaha milloseappot rumašgiela dan sajis go sámegiela.</p>
<p type="listitem">Oahppi vástida dárogillii go dasa hállá sámegillii.</p>
<p type="listitem">Oahppi hállagoahtá sámegillii, muhto molsu álkit fas dárogillii.</p>
<p type="listitem">Offensiiva strategiijat</p>
<p type="listitem">Oahppi vástida jearaldagaide sámegillii jos oahpaheaddji áiddo lea dadjan mo galgá vástidit. (ER)</p>
<p type="listitem">Oahppi vástida oanehaččat juo dahje ii-jearaldagaide.(ER)</p>
<p type="listitem">Oahppi geavaha sámegiela nu ahte geardduha seammá sániid, mat leat leamaš jearaldagas/cealkagis maid áiddo lea gullan.  o  Omd.: Báitágo odne beaivváš? Juo, odne báitá beaivváš.</p>
<p type="listitem">Oahppi geavaha majoriteahtagiela sániid sámástettiin, go ii gávnna sámegiel sániid.</p>
<p type="listitem">Oahppi lea ieš aktiivvalaš ja buvttada dorvvolaččat sámegiel cealkagiid (vaikke livččii boastut dadjan), sihke jearaldagaid ja vástádusaid.</p>
<p type="listitem">Oahppi lea aktiivvalaš, hállá sámegiela ja jearrá sámegiel sániid birra go ieš ii dieđe/ ii muitte.</p>
<p type="listitem">Oahppi ráhkada ođđa sámegiel sániid sániin maid ieš juo máhttá.</p>
<p type="listitem">Oahppi váldá initiatiivva hállat maiddái eará áššiid birra sámegillii, go dan maid oahpaheaddji lei plánen (omd. muitala maid lea vásihan).</p>
<p><em type="italic">Vuosttáš roava transkriberema ja kategoriserema maŋŋá </em></p>
<p>Gáldu: dutkanplána, mastersemináras 18.10.17.</p>
<p>Garvinstrategiijat 1. Jávoheapme diliin, gos sámegiella geavahuvvo. 2. Rumašgiela dan sajis go sámegiela. 3. Vástida dárogillii go dasa hállá sámegillii. 4. Hállagoahtá sámegillii, muhto molsu álkit fas dárogillii.</p>
<p>Offensiiva strategiijat <em type="italic">5. </em>Oahppi vástida jearaldagaide sámegillii, jos oahpaheaddji áiddo lea dadjan mo galgá vástidit. 6. Oahppi mieđiha dahje biehttala oanehaččat juo dahje ii-jearaldagaide. 7. Oahppi geavaha sámegiela nu ahte geardduha seammá sániid, mat leat leamaš jearaldagas/cealkagis, maid áiddo lea gullan. 8. Geavaha majoriteahtagiela sániid sámástettiin. 9. Aktiivvalaččat buvttada sámegiel cealkagiid (vaikke livččii boastut dadjan). </p>
<p><em type="italic">Go ledjen bures jođus transkriberet ja kategoriseret </em></p>
<p>Gáldu: Ollesolbmo Vivian oahppodiimmu transkripšuvdna, juovlamánu 2017. 97</p>
<p><em type="bold">Garvinstrategiijat </em>1. Jávoheapme diliin, gos sámegiella geavahuvvo. 2. Rumašgiela dan sajis go sámegiela. (mu mielas dát lea eambbo offensiiva strategiija! Ja maiddái várra dat ahte lea jávoheapme, vai? Numo Øzerk čállá: non-verbal-periode. Ja sáhtán dan vuođuštit go geahččá mo F láhtte ) 3. Vástida dárogillii go dasa hállá sámegillii. 4. A.Geavaha sámegiel sáni(id) dárostettiin. </p>
<p>B. Hállá sámegillii, muhto molsu álkit fas dárogillii.</p>
<p>Offensiiva strategiijat 5. Geardduha sámegillii dan, maid oahpaheaddji áiddo lea dadjan. 6. Dadjá ovtta (-guokte) sáni sámegillii, nu mo juo, a-a, ná, buorre. Rehkenastá/ logaldallá sániid.</p>
<p>Lávlu. 7. Geavaha majoriteahtagiela sániid sámástettiin. 8. Geavaha rumašgiela sámegiel sániid sajis sámegiel cealkagis. 9. Aktiivvalaččat buvttada oanehis/ álkes sámegiel cealkaga. 10. Aktiivvalaččat buvttada guhkit/ váddásut sámegiel cealkaga dahje cealkagiid.</p>
<p><em type="italic">Go ledjen dárkilit transkriberen speallanbaji </em></p>
<p>Gáldu: Ristena oahppodiimmu transkripšuvdna, 06.01.18.</p>
<p>A. Hállá ollásit dárogillii (go oahpaheaddji dadjá maid nu dárogillii/ go ieš hállagoahtá <span type="quote">“ođđa”</span>áššis) B. Vástida dárogillii go dasa hállá sámegillii. (Várra lea ádden/ árvidan ja čájeha ahte ádde?</p>
<p>Vástádus heive dasa maid oahpaheaddji lea áiddo dadjan/ čájehan.)</p>
<p>C. Geavaha sámegiel sáni(id) dárostettiin. D. Hállagoahtá sámegillii, muhto molsu álkit fas dárogillii. (vai off.strat.?) E. Geavaha jiena dahje sáni nu mo he-he, grr, yeah! Åh, oo, mmm, okey, ok, ee. (moddján/ čaibman ii leat fárus) Váttis árvvoštallat man gillii sátni/ jietna gullá, go ii leat oassin cealkagis.</p>
<p>F. Jávoheapme go dasa hállá sámegillii (ii merkejuvvo jávoheapmin jos iežas sániid gaskka doallá bottu, omd. go smiehttá ja ohcá sániid háladettiin)</p>
<p>G. Geavaha rumašgiela/ čájeha/ jietnadallá dan sajis go sámegiela/ dárogiela. H. Lohká sámegiel sáni/ dajaldaga čáttenis/ spealus. Hr: Geardduha sámegillii dan, maid oahpaheaddji áiddo lea dadjan.</p>
<p>I. Dadjá 1-2 sáni sámegillii, nu mo juo, a-a, ná, buorre. Rehkenastá/ (logaldallá sániid). Lávlu. J. Geavaha majoriteahtagiela sáni(id) sámástettiin. K. Geavaha rumašgiela sámegiel sániid sajis sámegiel cealkagis. L. Aktiivvalaččat buvttada oanehis/ álkes sámegiel cealkaga. M. Aktiivvalaččat buvttada guhkit/ váddásut sámegiel cealkaga dahje cealkagiid.</p>
<p><em type="italic">Giellabuktagat álgoanalysas </em></p>
<p>Gáldu: masterraporta, veršuvdna 19.01.18.</p>
<p><em type="bold">Giellabuktagat </em></p>
<p>A. Buhtes dárogiel buktagat B. Buhtes dárogiel buktagat vástádussan oahpaheaddji sámegiel buktagii. C. Dárogiel buktagat, main leat sámegiel sátni/ sánit. E. Jietnadeapmi nu mo he-he, grr, yeah!, hmm, eh. F. Jávoheapme go dasa hállá sámegillii. G. Rumašgiel buvttadeapmi H. Geardduheapmi sámegillii/ lohkan..</p>
</body></document>
