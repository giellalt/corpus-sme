<document xml:lang="sme" id="no_id"><header><title> “Fievrridit sámegiela viidáset mánáide lei ollu váddáset go ledjen doivon”. Sámegiela dili guorahallan Álttás. Sámegiela ja girjjálašvuođa mastergráda dutkamuš</title><genre code="science"/><author><person firstname="Lena Romsdal" lastname="Hætta" sex="f" born="" nationality="NO"/></author><year>2018</year><wordcount>24347</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2650499/Lena%20Romsdal%20Hætta%20-%20Fievrridit%20sámegiela%20viidáset%20mánáide%20lei%20ollu%20váddáset%20go%20ledjen%20doivon_Sámegiela%20dili%20guorahallan%20Álttás.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Ovdasánit</p>
<p>Dáid jagiid go lean bargan dáinna bargguin lean máŋgii illudan dan beaivái go lean geargan ja beasan ovdasániid čállit. Dál de viimmat čuvggodii dat beaivi.</p>
<p>Čállinbargu lea leamaš áddjás bargu, muhto hui miellagiddevaš ja mun dovddan ahte lean ollu oahppan ja lean hui ilus go lean čađahan dán barggu. Sámegiella lea váimmu ášši ja ruovttu guovllus dutkat sámegiela dili lea leamaš hui miellagiddevaš bargu.</p>
<p>Ovddimusat háliidan giitit mu diehtoaddiid geat buohkat válde mu nu bures vuostá ja juogadedje sin vásáhusaid muinna. Din haga ii livčče šaddan dát dutkamuš. Ollu giitu didjiide!</p>
<p>Mu váldobagadalli lea leamaš Sámi Allaskuvlla professor Jon Todal. Duhát giitu dutnje rávvagiid ja movttiidahttima ovddas. Giitán maid buot álgokurssaid oahpaheddjiid miellagiddevaš logaldallamiid ovddas ja mu mielstudeanttaid. Dii dagaheiddet buohkat ahte mun álo illudin vuolgit Guovdageidnui min deaivvademiide.</p>
<p>Ruovttu doarjja lea maid leamaš hui dehálaš. Giitu nieidda guoktái Ninai ja Rihttá Márjái, váhkarii Simon Helgii ja guoibmái Simon Áilui go gierdevaččat lehpet movttiidahttán mu gárvet barggu. Giitu maid buohkaide geat leat čájehan beroštumi ja jearahallan barggu birra, dii lehpet buohkat dahkan ahte mun lean ferten vuoruhit gárvet barggu.</p>
<p>Dál de viimmat gergen munge.</p>
<p>Sávan buori lohkama!</p>
<p>Lena Romsdal Hætta</p>
<p>Fállejohka, miessemánnu 2018 2 5 1. Álggahus</p>
<p>Dán barggus iskkan sámegiela vitalitehta Álttás ja háliidan diehtit geahččalitgo ja nagoditgo sámegielat váhnemat Álttás fievrridit sámegiela viidáseappot mánáideaset ja nagodit go doalahit sámegiela bearraša lunddolaš hupmangiellan.. Háliidan maid diehtit mii doarju ja mii hehtte sámegiela oahppama ja makkár jurdagat sámi váhnemiin Álttás leat sámegiela boahtteáiggi birra. </p>
<p>Sivva manne válljejin dán dutkat lea go Álttás lea sámegiella čielgasit minoritehtagiella ja vásihan iežan bearrašis, ja oainnán ja gulan eará olbmuin maid ahte lea váttis fievrridit minoritehtagiela viidáseappot mánáide majoritehtagielat servodagas.</p>
<p>Čuovvovaš dikta heive mu mielas láidehussan mu mastergráđa dutkamuššii.</p>
<p><em type="bold">I speak my favourite language because that’s who I am. We teach our children our favourite language, because we want them to know who they are. </em>(Christine Johnson 2002) 6 7 2. Dutkanfáddá ja –gažaldat 2.1 </p>
<p>Fáttá válljen ja mu sajádat dutkin</p>
<p>Mun lean riegádan ja bajásšaddan Álttá suohkanis. Dutkanfáttá lei ovtta ládje álki válljet.</p>
<p>Sámegiela oahppan, doalaheapmi ja nannen lea oassi mu iežan historjjás. Lean hui giitevaš go lean ruovttus oahppan sámegiela, ja go mu ruoktu bisui sámegielagin čađat, vaikko mii mánát ollu dárusteimmet gaskkaneamet maŋŋel go skuvlii álggiimet ja muittán ahte ovtta gaskka nuorran lei munnje veahá váttis hupmat sámegiela buot oktavuođain. Mu sámegiella ii lean nu njuovžil, lei ollu álkit dárustit.</p>
<p>Go ieš lean bajásšaddan Álttás ja mu mánát leat bajásšaddan dáppe ja go barggan sámegiela oahpaheaddjin Álttás de iežan vásáhusat dahket ahte dieđán ahte lea váttis doalahit sámegiela bearraša lunddolaš hupmangiellan ruovttus go biras lea nu dárogielat. Muhto dieđán maid ahte lea dehálaš doalahit sámegiela go dat lea čoavdda sámi kultuvrii ja olbmuid oktavuođaide.</p>
<p>Lean hupman nu ollu olbmuiguin, sihke ollesolbmuiguin ja nuoraiguin, geat muitalit mo sii váivašuvvet go eai leat ožžon vejolašvuođa oahppat sámegiela mii rievtti mielde livččii galgan leat sin eatnigiella. Ja go eai leat beassan oahppat sámegiela dovdet ahte sin sámi identitehtas váilu dehálaš oassi.</p>
<p>Go mun šadden bajás 1970: s ii lean vel nu dábálaš ahte sámi váhnemat Álttás oahpahedje sámegiela mánáideaset, eatnasat dárustedje, erenoamážit ruovttuin gos dušše nubbi váhnen sámástii. Aubert (1978: 53) gávnnahii ge ahte 1970-logus lei nu ahte mánát hárve ohppe sámegiela eatnigiellan jus dušše nubbi váhnen sámástii. Dušše ovtta bearrašis 12 bearrašis ohppe muhtun mánát sámegiela vuosttašgiellan jus dušše nubbi váhnen lei sámegielat. Jus guktot váhnemiin lei sámegiella eatnigiellan ohppe liika goalmmádasoassi dárogiela vuosttašgiellan. Dutkamušat dego Todal (2002) ja Rasmussen (2013) fas čájehit ahte 1990 logu rájes álge fas sápmelaččat sámástit mánáideasetguin.</p>
<p>Dutkat iežas ruovttuguovllus lea mu mielas leamaš lunddolaš, vaikko dieđán muhtin dutkit oaivvildit ahte ii leat dieđalaččat bealuštahtii dutkat iežas birrasis. Sin nannoseamos ágga lea ahte ruovttuguovllu dutkis ii leat doarvái gaska áššiide dahje servodahkii maid áigu dutkat ja dat sáhttá mielddisbuktit ahte ii fuobmá fenomenaid go atná daid čabučielggasin.</p>
<p>Ruovttuguovllu dutki sáhttá maid diktit iežas árvvuid stivret dutkama. Earát fas oaivvildit ahte 8 olmmoš oažžu vuđolaš dovddu ja dieđu fenomenain, go máhttá giela ja kodaid ja go sáhttá atnit iežas fierpmádaga ja ávkkástallat iežas ovdaáddejumiin. (Balto 1997: 57- 58.)</p>
<p>Kuokkanen čállá ahte máŋgasat dadjet ahte eamiálbmogat leat dutkojuvvon measta jámas muhto dáin dutkamušain leamaš dábálaččat unnán ávki eamiálbmogiidda alcceseaset dahje sin servodahkii. Baicce lea dutkan ja dieđa leamaš veahkeheamen eamiálbmogiid vealaheamis, vuolušteamis ja olggušteamis. (Kuokkanen 2009: 171.) Dáid dutkamušaid kritihkka ja erenoamážit maŋimus moaddelogi jagis lea ge ollu dáhpáhuvvan ja rievdan eamiálbmot dutkamis. Ovdal passiivva informántta rolla lea lonuhuvvon eambbo aktiivva oassálasti rollain gos leat eamiálbmogat ieža geat meroštallet dutkamuššii gullevaš gažaldagaid, dárbbuid, prinsihpaid ja vuolggasajiid ja hábmejit iežaset vugiid dutkat ja skáhppot ođđa dieđuid. (Kuokkanen 2009: 172.) Otná dutkamis vurdo ahte dutkit galget <span type="quote">“addit ruovttoluotta”</span>, mii mearkkaša ahte galget čađahit dutkamušaid mat leat ávkkálaččat ja relevántta eamiálbmogiidda ja juohkit dutkanbohtosiid dohkálaš ja govttolaš vugiid bokte (Kuokkanen 2009: 125). Mun sávan mu dutkamuš galgá čuvgehit eavttuid mat dahket ahte mánát ohppet sámegiela Álttás vai bargu šattašii veahkkin sámi váhnemiidda geat háliidit fievrridit gielaset mánáideaset. 2.2</p>
<p>Dutkančuolmma hápmašuvvan</p>
<p>Álggus jurddašin ahte mun háliidan iskat sámegiela vitaliteta dárogielat guovllus gos sámegielagat leat arvat unnitlogus ja iskat sivaid dasa manne muhtin váhnemat fievrridit sámegiela viidáset mánáideaset ja muhtumat eai. Áigon maid iskat mii doarju ja mii hehtte sámegiela oahppama ja geavaheami.</p>
<p>Áigon jearahallat váhnemiid geaid navden leat juogo oahpahan dahje eai oahpahan sámegiela viidáset mánáide. Mun ledjen juohkán bearrašiid nu go dás vuolábealde čájehuvvo njealji jovkui:</p>
<p>Sámegielat váhnen= S Dárogielat váhnen= D</p>
<p>S+D mánát hupmet sámegiela</p>
<p>S+D mánát eai huma sámegiela</p>
<p>S+S mánát hupmet sámegiela</p>
<p>S+S mánát eai huma sámegiela 9</p>
<p>Muhto dán čuolbmačilgehusa fertejin oalle jođánit guođđit go čájehuvvui veadjemeahttumin kategoriseret ná. Mun ledjen doivon ahte bearrašat juogo hupme sámegiela ruovttus dahje eai, ja jus váhnemat ledje vuos hupmagoahtán sámegiela mánáide de mánát ohppe ja hupmagohte sii maid. Čájehuvvui ahte bearrašiid gielladilli lei nu iešguđetlágán ja seamma bearraša mánáin lei dávjá iešguđetlágán gielalaš historjá. Muhtin bearrašiin muhtun mánát hupme sámegiela ja muhtumat eai. Muhtun bearrašiin ledje mánát hupman sámegiella unnin, ja heaitán go sturro. Muhtun bearrašiin lei nubbi váhnen oahppan sámegiela easkka maŋŋel go mánáid lei ožžon, ja juohke bearrašis sámegielat váhnen lei geahččalan oahpahit mánáide sámegiela, muhto eai buohkat lean lihkostuvvan dainna.</p>
<p>Dattege dagai dat ahte álgojurddačuolbma ii doaibman mu dutkamuša vel eambbo miellagiddevažžan munnje.Mun háliidin iskat makkár dilli sámegielas lea Álttás, erenoamážit man muddui vigget ja nagodit sámegielagat Álttás fievrridit sámegiela viidáseappot mánáideaset, ja munnje šattai miellagiddevažžan oaidnit mii gáibiduvvo, jus mánát geat šaddet bajás Álttás dán áigge, galget hupmagoahtit sámegiela ja joatkit hupmat sámegiela maiddái go sturrot.</p>
<p>Dán barggu čuolbma lea: <span type="quote">“Makkár eavttut leat sámegielat váhnemiin fievrridit sámegiela aktiivvalaš giellan mánáideaset Álttás dán áiggi? Mii hehtte ja mii doarju dákkár fievrrideami?”</span> 2.3</p>
<p>Metodaválljen</p>
<p>Dán barggu čoavdimii geavahan buhtes kvalitatiiva dutkanmetoda. Kvalitatiiva metoda fokusere olbmuid máilmmiipmárdusaide ja relašuvnnaide mat leat dehálaččat olbmuide (Hofman 2013). Metoda addá dutkái eará máhtu eallima birra go omd. stuorra gallup iskkadeamit dahket. Kvalitatiiva metodat vuoruhit lagasvuođa dutki ja diehtoaddiid gaskka ja dutki šaddá dávjá ieš dehálaš oassálasti dieđuid čohkkemis ja sáhttá atnit ávkki iežas fágamáhtus maiddái diehtočohkken dilálašvuođas. Kvalitatiiva metodain ii leat nu čielga earru diehtočoagginproseassas ja analysaproseassas go kvantitatiiva metodain. Dát dagaha ahte analysa sáhttá álggahuvvot jo jearahaladettiin. Lagasvuohta ja dat ahte dieđuid čoaggimis ii leat nu čielga struktuvra sáhttá dagahit ahte dutki oažžu vuorddekeahtes dieđuid maid muđui ii livčče sáhttán oažžut go čoaggá dieđuid (Kleven 2014:19). 10</p>
<p>Mun lean válljen geavahit kvalitatiiva dutkanjearahallama, ja jearahallamat lea beallestrukturerejuvvon. Kvale (2001: 21) definere beallestrukturerejuvvon jearahallama ná: <span type="quote">“Det halvstrukturete intervjuet er et intervju som har som mål å innhente beskrivelser av den intervjuedes livsverden, med henblikk på fortolkning av de beskrevne fenomenene”</span>. 2.4</p>
<p>Barggu huksehus</p>
<p>Goalmmát kapihttalis čálán Álttá sámi historjjá birra. Njealját kapihttalis boahtá teorehtalaš duogáš ja guovddáš doahpagiid čilgen. Viđat kapihttalis ovdanbuvttán muhtin sosiolingvisttalaš dutkamušaid mat munnje leat leamaš ávkkálaččat mu barggu čálidettiin.</p>
<p>Guđat kapihttalis čilgen jearahallanmetoda ja diehtoaddiid válljema birra. Čihččet kapihttalis ovdanbuvttán dutkanmateriála go de gávccát kapihttalis digaštalan iežan fuomášumiid ja ovccát kapihttalis loahpahan iežan fuomášumiid geardduhemiin. 11 3. Dutkanguovllu historjá</p>
<p>Dán kapihttalis čálán Álttá sámi historjjá birra. Historjá lea, vaikko lean bajásšaddan Álttás, leamaš amas munnje gitta dassá go ledjen bures ollesolmmožin šaddan. Jáhkán bealistan ahte dát historjá ii odnege oaččo stuorra fuomášumi omd.vuođđoskuvllain Álttás. Nancy Dorian (Dorian 1981) gii dutkkai Gaelic suopmana jápmima East Sutherland: s Skottlánddas geavaha ollu historjjá gielladili čilgemii su dutkanguovllus. Go guorahallá guovllu historjjá sáhttá dan bokte čilget mo gielladilli šattai nu go šattai. Munnje lei maid dehálaš muitalit oalle vuđolaččat guovllu historjjá álgoássiid rájes gitta otnážii vai buorebut ipmirda manne otná gielladilli lea nu go lea Álttá guovllus. Kapihttala sisdoallu galgá veahkehit čilget sámegiela dálá dili Álttás, ja manne lea nu ahte sámegielagat Álttás odne vuosttažettiin leat sámi guovlluid sisafárrejeaddjit eaige Álttávuona álgoássiid maŋisboahttit. 3.1</p>
<p>Sámi eana</p>
<p>Arkeologat leat duođaštan Álttávuonas orruma unnimus 10000 jagi. Gorraváris Álttás gávdne 1925: s vuosttaš geađgeáiggi bázahusaid ja danin leage geađgeáigekultuvrra mii lea gávdnon</p>
<p>Álttás ožžon nama Gorravári kultuvra (Komsakulturen) (Nielsen 1990: 13-14).</p>
<p>Áltá lea dovddus ollu báktesárgumiid dihte maid gávdne vuosttaža 1969: s Lákkonjárggas (Langfjord) ja dasto 1973-1978 Jiepmaluovttas (Hjemmeluft), Árinjárggas (Amtmannsnes) ja</p>
<p>Gávvuonas (Kåfjord). Oktiibuot leat dáin báikkiin gávdnon 2500-3000 báktesárguma.</p>
<p>Báktesárgumat leat erenoamážat dan dihte go leat nu ollu, muhto maiddái dan dihte go leat ráhkaduvvon nu guhkes áiggi badjel. Boarráseamos govvosat leat sullii 6200 jagi boarrásat ja nuoramusat ges sullii 2500 jagi boarrásat. Álttá báktesárgumiid mearkkašupmi nannejuvvui 1985: s go bohte mielde UNESCO kulturárbelistui (World Heritage List). (Nielsen 1990: 14- 16.)</p>
<p>Easkka 1500- logu rájes gávdnojit čálalaš gáldut mat namuhit Álttá. Historihkkár Jens Petter</p>
<p>Nielsen (1990: 20) čállá ahte ii leat dutkojuvvon leat go olbmot mat de 1500- logu rájes namuhuvvojit čálalaš gálduin Gorravári kultuvrra olbmuid maŋisboahttit. Golle birrasii 2000 jagi dan rájes go maŋemus báktečullosat dahkkojedje dassá go čálalaš gáldut fas duođaštit ássama Álttávuonas.</p>
<p>Vuosttaš čálalaš gáldot mat namuhit Álttá leat vearrolisttut ja álbmotlohkamat mat čađahuvvojedje oalle dávjá 1500- logu rájes (Henriksen 2002: 7). Áltá (Althen) namuhuvvo vuosttaš gearddi čálalaš gáldus 1520: s. Čálus lea vearrolistu mii čájehii ahte Bergenii lei 12 buktojuvvon goikeguolli ja dat lei vearru (finneskatt) mii bođii Álttávuona sámiin. Dán vearrolisttu vuođul sáhttá árvvoštallat ahte ledje sullii 30 vearromáksi (skattemenn) ja go jurddaša ahte vearromáksin vel ledje bearrašat sáhttá árvvoštallat ahte 1520: s orro sullii 150 sápmelačča Álttávuona guovllus. (Nielsen 1990: 37.) Jagis 1555 čađahedje Ruoŧa gonagasa vearroválddit álbmotlohkama Finnmárkku riddoguovlluin, <em type="italic">sjøsamemanntallet fra 1955. </em>Dása leat čállán sihke vearromáksiid namaid ja orrunsajiid. Álbmotlohkan čájeha ahte Álttávuonas ledje golbma guovddáš orrunbáikki, Ráiru (Kviby), Dálbmeluokta (Talvik) ja Gámavuotna (Komagfjord), muhto vearromáksit leat várra šaddan čoahkkanit dáidda báikkiide, ja nu leat sin duohta orrunsajit várra leamaš dien golmma báikki lagasbirrasiin. Ráirrus ledje dalle 8 vearromáksi. Oktan olles bearrašiin dahká dát sullii 40 olbmo. Dálbmeluovttas ledje 9 vearromáksi, oktiibuot sullii 45 olbmo. Stuorimus orrunbáiki lei dalle Gámavuotna gos ledje 21 vearromáksi, sullii 105 olbmo. (Henriksen 2002: 7 ; Nielsen 1990: 63-64.) </p>
<p>Vuđoleamos álbmotlohkan áiggis ovdal Kalmar- soađi lea dánska mearrasámi álbmotlohkan 1601. Dát lohkan čájeha ahte Áltá lei šaddan Finnmárkku vuonain stuorimus olmmošlogu ektui, doppe ledje 68 vearromáksi, sullii 340 ássi. (Nielsen 1990: 66.)</p>
<p>Sápmelaččat Álttávuonas ja eará báikkiin fertejedje máksit vearu Ruššii, Dánmárku- Norgii ja</p>
<p>Ruŧŧii gitta dassá go Kalmar-soahti (1611-1613) mearridii ahte guovlu gullá Dánmárku-Norgii (Nielsen 1990: 39). Boares vearrolisttut muitalit maiddái ealáhusa birra, go daidda lea merkejuvvon makkár gálvvuiguin olbmot mákse vearu. Guolli lei dieđusge Álttávuona sápmelaččaid deháleamos gálvu, muhto gávdno aŋkke hárve vearrolisttuin. Dávjá lei eambbo gánnáhahtti lonuhit guoli eará gálvvuide maiguin sáhtii máksit vearu go guolleoastit mákse buori hatti. Gálvvut maiguin sáhtii máksit vearu lei omd. ruhta, eará metállat dahje iešguđetlágan tekstiillat. (Nielsen 1990: 74.) Álttávuona sápmelaččain leamaš maid šibitdoallu hui árrat, soaitá juo 1300- ja 1400-logu rájes go dalle álge sápmelaččat bivdit guoli vuovdima váras ja dan geažil álge eambbo fásta orrut ja de sis sáhtte leat šibihat. (Nielsen 1990: 142-144.) Vearrogálvvut dego bohcco-, njuorjo-, rieban-, gumpe-, mádjit- ja čeavrresnáhkit muitalit ahte sihke godde- ja fuođđobivdu lea leamaš oassi olbmuid birgejumis. Luossabivdu</p>
<p>Álttáeanus lei dieđusge maid dehálaš ealáhus. 3.2</p>
<p>Dážat lassánit ja sápmelaččat jávket</p>
<p>Vuosttaš dážat ásaiduvvagohte Álttávutnii jagiin maŋŋá Kalmar-soađi. Vaikko Áltá gulai</p>
<p>Dánmárkku- Norgii maŋŋá 1613 ii orron vel oktage dáža Álttávuonas dalle. Eiseválddit orrot muhtun muddui stivren dáža sisafárrema. Politihkalaš sivaid geažil háliidedje ahte dážat galge 13 ásaiduvvot Álttávuona siskkit guovlluide. Eará sivva sisafárremiidda lei go guolli lei unnugoahtán mearas ja šattai váttis birget rittus gos dážat juo ledje orron guhkit áiggi e.e.</p>
<p>Sállanis. Álttávuona siskkit guovlluin lei eambbo šattolaš eana ja buoret guohtun šibihiidda.</p>
<p>Rittus eai birgen jus ii lean guolli. (Nielsen 1990: 105-106.)</p>
<p>Okta sivva dasa ahte manai guhkes áigi ovdal dážat ásaiduvve Finnmárkku vuonaide lei go sii balle sámi noaidevuođačehppodagas. Sámiid noaidevuođačehppodat lei leamaš dovddus juo vikiŋggaáiggi rájes (Nielsen 1990: 106).</p>
<p>Vuosttaš dáža sisafárrejeaddji fárrii Dálbmeluktii 1612: s dahje 1613: s. Das maŋŋil ásaiduvve vuosttaš dáža sisafárrejeaddjit Álttávutnii ja 1620 ledje 11-12 dáža bearraša orrume</p>
<p>Álttávuonas. Sii orro Čoalmmis (Rognsund), Ladnesullos (Årøya) ja Dálbmeluovttas (Talvik). (Nielsen 1990: 110.) Dáža sisafárrejeaddjit bohte sihke riddoguovlluin Davvi- Norggas muhto maiddái Lulli- Norggas. Ráját eai lean vel gesson ja čájehan dihte Dánmárkku- Norgga suverenitehta guvlui mearridii Christian IV hukset <span type="quote">“Kongshus festning”</span> Ladnesullui 1610.</p>
<p>Sápmelaččat šadde de guođđit Ladnesullo. Ovdal ledje juo šaddan guođđit Dálbmeluovtta čáhkkehan dihte saji dáža sisafárrejeddjiide. Minde (1982: 92-93) lea meroštallan ahte olmmošlohku Álttás 1690: s lea 270, ja dáin leat sullii 150 sápmelačča. Logu lea gávdnan go lea olmmošlohkamiid ja vearrolisttuid guorahallan. Dán dramáhtalaš olmmošlogu njiedjama, 1601: s 340 sápmelačča ja 1690: s 150 sápmelačča, čilge son dainna ahte go lei unnán guolli mearas, de čuozai dat buot olbmuide Davvi-Norggas 1600- ja 1700- logus. Eará sivva dasa ahte sápmelaččaid lohku lei nie njiedjan sáhttá leat dat ahte sápmelaččat čiehkadedje vearrogáibideaddjin ja nu eai boahtán vearrolisttuide. Sápmelaččat ledje várra fuobmán ahte dážat Finnmárkkus besse dábálaš vearus 1683 rájes ja sis bisso vearromáksima dáfus sierrarievttit sápmelaččaid ektui gitta 1833 rádjai. 1694 vearrolisttu čájeha ahte sápmelaččat ledje jávkan guovlluin gos ovdal ledje orron ja ledje dál čohkkejuvvon guovtti báikái, <span type="quote">“Eggescal finnebye”</span> (sullii otná Bossogohppi) gos orro 19 bearraša ja <span type="quote">“Korsnes og Komagfjord finner”</span> gos orro 15 bearraša. Dalle orro 22 dáža bearraša</p>
<p>Álttás. 1700-logus fas lassánii olmmošlohku mearkkašan veara ollu. Dušše sámit lassánedje sullii 150 olbmos 1690: s, 1058 olbmui 1801: s. Ovdal navde ahte olmmošlogu lassáneapmi bođii vuosttažettiin kvena ja dáža sisafárremis, muhto Minde (1982: 94) lea guorahallan dien áiggi girkogirjjiid ja gávdnan ahte riegádusbadjebáza dagai 88 % olmmošlassáneamis dien áigodagas. Dasa lassin bođii vel sihke sámi, kvena ja dáža sisafárren. Oktiibuot orro 1801: s 14 1973 olbmo Álttá- ja Dálbmeluovtta suohkanis (Alte- Talvig sogn), 1058 sápmelačča, 351 kvena ja 505 dáža.</p>
<p>Kvena sisafárren álggii 1600-logus ja bisttii olles 1700-logu. Sihke dážat ja kvenat huksejedje orrunsajiid báikkiide maid sápmelaččat geavahedje, eiseválddit dohkkehemiin. Heitot jagit</p>
<p>Davvi- Suomas ja Ruoŧas 1800-logus mielddisbuvttii ođđa kvena sisafárrema Álttávutnii 1800- logus. Guollás vuotna ja buorre bálká ruvkedoaimmas geasuhii olbmuid Áltái. 1825 – 1835 lassánii olmmošlohku Álttás 50 % su.1500 olbmos su. 3085 olbmui, 1069 (35 %) sápmelačča, 714 (23 %) kvena ja 1302 (42 %) dáža (Nielsen 1990: 196). Váldosivva dán stuora lassáneapmái lei go álggahuvvui veaikeruvke Gávvutnii 1826. Veaikeruvke álggaheami geažil lassánii olmmošlohku sakka. Olbmot geat vuosttažettiin bohte Áltái ruvkebarggu dihte, bisánedje guvlui, čorgejedje eatnama ja ceggejedje dáluid, ja nu šattai dáža orrun Fállejogas (Tverrelvdalen), Eaibus (Eiby) ja Gávvávžžis (Mathisdalen). 1845:s, ovdal go dáruiduhttin politihkka álggahuvvui ollásit, ledje Álttá- Dálbmeluovtta suohkanis 33 % sámit, 26 % kvenat ja 41 % dážat. 1930 álbmotlohkamis ledje oktiibuot 6384 olbmo Álttá ja Dálbmeluovtta suohkaniin ja 1772 (28 %) sis ledje sámit (Henriksen 2002: 8). Sápmelaččaid lohku lei ain 1930: s oalle stuoris muhtin giliin Álttávuonas, nu go omd. Liidnavuonain (Lerresfjordene) ja Šuovošluovtas (Kvenvik) (Eikeset 1998: 199).</p>
<p>Dasto čájehit 1970 álbmotlohkama logut ahte 1970 lei sámegiella juo measta jávkan</p>
<p>Álttávuona guovllus. Álttá ja Dálbmeluovtta suohkanat biddjuiga oktii 1964 ja 1970: s orro</p>
<p>Álttás 11159 olbmo, 728 dáin olbmuin vástidedje ahte sis áhkku dahje áddjá humai sámegiela, ja 928 olbmo vástidedje ahte sii eai dieđe maidege iežaset duogážis. Dát ferte leat garra dáruiduhttinproseassa boađus, muhto ferte maid rehkenastit ahte 1970-logu dieđut leat váilevaččat. (Aubert 1978: 40.) 3.3</p>
<p>Sii ledje heajubut go ii mihkkege- Mišuneren ja skuvla</p>
<p>Vuosttaš skuvllat Álttás álggahuvvojedje 1718- 1719 ja dat ledje sápmelaččaid váras.</p>
<p>Vuosttaš skuvla dážaide álggahuvvui muhtumin gaskal 1729 ja 1734 ja guktuid skuvllaid ulbmil lei oahpahit risttalašvuođa álbmogiidda (Nielsen 1990: 269-270). 15 1700- ja 1800- logus lei čađat riidu sápmelaččaid oahpahusgiela dáfus. Thomas von Westen oaidnu lei ahte sápmelaččat galge oahppat lohkat iežaset gillii ja dan bokte oahppat risttalašvuođa. Dán oainnu dorjo Álttá báhpat, Morten Lund (1723- 1728), Knud Leem (1728- 1735) ja Johan Falch (1735- 1752). Dát golbma báhpa buoridedje maid oahppogirjedili Sámis.</p>
<p>Morten Lund almmuhii vuosttaš Katekismusa sámegillii, Knud Leem ráhkadii earret eará sámi ABC ja sámi- dánskka sátnegirjji, ja Johan Falch ges jorgalii osiid Pontoppidana čilgehusain sámegillii. Diet girjjit adnojuvvojedje Álttávuona skuvllain sápmelaččaid oahpahusas. 1758:s álggii Hans Frugaard suohkanbáhppan Áltái ja son oaivvildii ahte sámi- ja kvenagiela geavaheapmi hehttii risttalašvuođa oahppama . 30 jagi maŋŋil, 1777: s, vuostáiválddii báhppa</p>
<p>Albert Jersin giitosiin 300 katekismusčilgehusa sámegillii, maid galggai vuovdit ja juohkit iežas báhpasuohkanis, muhto su maŋisboahtti Christopher Garmann gal oalát biehttalii juohkimis dieid girjjiid, danin go dat su mielas livččii dagahan “ det finske Sprogs</p>
<p>Opelskning". Dan sadjái dáhtui son daid girjjiid dánskkagillii. (Thorvaldsen 1988: 24.)</p>
<p>Andreas Jørgen Fleischer barggai Álttá suohkanbáhppan 1837 rájes 1844 rádjái ja son doarjjui sáme- ja kvenagiela dievaslaččat. Son válddii atnui sihke sámi- ja kvenagielat girjjiid oahpahusas, earret eará Stockfleth čállán Áppesa, lohkangirjji, Luthera uhca katekismusa ja biibbalhistorjjá. Muhto 1844:s biddjojuvvui Fleischera sadjái Julius Aars (1845-51), gii lassin suohkanbáhpaámmáhii maid lei sátnejođiheaddji ja stuoradiggeolmmái, ja son lei okta njunušolbmuin geat garrasit barge oažžut giellapolitihka rievdat birrasii 1850:s. (Thorvaldsen 1988: 30.)</p>
<p>Norgga Stuoradiggi dagai vuosttaš dáruiduhttin mearrádusa 1848: s. Das ávžžuha Stuoradiggi ráđđehusa iskat vejolašvuođa oahpahit sámiide, erenoamážit mearrasámiide, dárogiela, iežaset čuvgehusa dihte (Hætta 1994: 112). Dáruiduhttinpolitihkka ulbmil lei assimileret sámiid ja kvenaid ja lei čadnon gievrras nationálastáhta ovdánahttimii. Norga oaččui sierra vuođđolága 1814: s ja šattai dehálaš hukset Norgga našuvnna ja dážaide šattai dehálaš bargun ovddidit dáža kultuvrra iige váldon moktege vuhtii ahte Norggas ledje maid eará nationalitehtat.</p>
<p>Loahpageahčen 1800-logu nanni vel rasisma ja sosiáladarwinisma nationalisma. Rasisma vealahii olmmoščearddaid ja dán ideologiija mielde ledje sámit ja sámi kultuvra dážaid ja dáža kultuvrra vuollásaččat. Sápmelašvuohta lei heitot, ja jus sámit galge ceavzit fertejedje šaddat dážan ja guođđit gielaset ja kultuvrraset (Hesjedal 2004: 7-18). 16</p>
<p>Stuoradiggi ásahii 1851 rájes bušeahttapoastta, finnefondet, dárogieloahpahusa ja sápmelaččaid čuvgehusa olis dáruiduhttinguovlluin ja Áltá gulai álggu rájes dáruiduhttinguovlluide ja vaikko lei báikkálaš vuosttildeapmi dárogiela geavaheami vuostá skuvllas bággejuvvui dárogiella oahpahusgiellan skuvlii eisseválddit mearrádusaid mielde (Thorvaldsen 1988: 37). Bušeahttapoastta galggai álggos geavahuvvot dáruiduhttit sámiid, muhto maiddai kvenaid 1868 rájes. Ollu suoma sisafárren erenoamážit Nuorta- Finnmárkui dagai ahte riika sihkarvuohta fertii sihkkarastojuvvot, ja go ii lean diehtu goappá riika kvenat dorjot fertii sin dáruiduhttit nu jođánit go vejolaš. Sápmelaččaide, geat orro njealji riikkas, iige sáhttán luohttit. (Eriksen ja Niemi 1981: 333.)</p>
<p>Dađistaga 1860- ja 1870- loguin čavgejuvvui dáruiduhttin vel eambbo go eiseválddiid mielas manai dáruiduhttin beare njozet. Okta vuohki nannet dáruiduhttima lei addigoahtit bálkálasáhusaid oahpaheddjiide geat olahedje buriid bohtosiid giellamolsumis. (Minde 2005: 9.) Maŋemus skuvlabagadus bođii 1880:s . Dás čuoččui ahte sámegiela ja kvenagiela oaččui dušše geavahit oahpahusas áibbas erenoamáš oktavuođain jus mánát eai ipmirdan maidege.</p>
<p>Sáme- ja kvenagiela ii ožžon hupmat bottuin ge. (Ibid.: 9.) Álttá skuvlakommišuvdna dohkkehii 1888: s báikkálaš skuvlabagadusa mas lei 1880 bagadus vuođđun. Dás daddjo ahte oahpahus <em type="italic"><span type="quote">“foregaar i det norske sprog”</span>. </em>Sámegiela ja kvenagiela oažžu dušše geavahit veahkkegiellan. (Thorvaldsen 1988: 36.) </p>
<p>Juolludeamit dáruiduhttindoaimmaide lassánedje ollu 1900-logu álggus. Duogážiin lei ain <span type="quote">“Suoma ballu”</span> ja nationalisma. Orru oalle imáš jurddašit ahte eatnigiella lei eiseválddit mielas dehálaš dážaide, muhto ii sápmelaččaide ja kvenaide. Seammás go skuvlainstruvssat gilde sáme- ja kvenagiela geavaheami oahpahusas de nannejuvvui suopmaniid ja ođđadárogiela geavaheapmi Norgga skuvllain 1879: s ja 1885: s danin go eatnigiela geavaheapmi lei nu dehálaš oahppamii ja identitehtii (Johansen 2009: 59).</p>
<p>Dat ahte dárogielat skuvla ii lean nu buorre sámi- ja kvena mánáide čilge teaksta maid Reidar</p>
<p>Helgesen muitala Altaboka 1988:s. Reidar Helgesen lea riegádan 1920: s ja muitala iežas skuvlavásáhusaid birra Joganjálmmi (Elvebakken) skuvllas. Joganjálmmi skuvllas ledje sihke dáža, kvena ja sámi mánát, ja oahpahusgiella lei dárogiella. Sullii bealli mánáin lei kvenagiella eatnigiellan. Su luohkás ledje vel 2-3 sámi máná geain lei sámegiella eatnigiellan ja earáin fas dárogiella. Reidar Helgesen muitala ahte skuvla lei hui heitot sámi ja kvena mánáide. Dasa ledje máŋga siva, muhto giella lei dat deháleamos sivva ja lea áibbas čielggas ahte ollu mánát eai oahppan lohkat ja čállit skuvllas. Sámi mánáin lei buot vearrámus dilli muitala son, sii eai lean nu máŋggas, sis ii lean oktage geainna sáhtte searvat. Sii ledje okto, ja 17 fertejedje gierdat garra badjelgeahččama go sis lei arvat unnit stáhtus go kvenain. Sii ledje heajubut go ii mihkkege. (Helgesen 1988: 65.) 3.4</p>
<p>Atte midjiide odne min beaivválaš láibámet- Ealáhusláhki rievdá</p>
<p>Gáldot mat muitalit birgejumi birra Finnmárkkus 1600- ja 1700-logus muitalit ahte sápmelaččat birgejedje buorebut go dážat go sii ledje hárjánan birget guovllu luonddus, sii ávkkástalle luonddu eambbo ja nissonat serve bivdobargguide vai birgeje (Minde 1982: 97). 1875:s guorahallojuvvo ealáhusvuogit siskkit Álttávuonas. Dán guorahallamis boahtá ovdan ahte sihke sápmelaččain, kvenain ja dážain ledje oapmedálut. Sámi dáluin ledje eambo smávvašibihat go dážain ja kvenain, ja sápmelaččain ledje maid eambo gusat go kvenain, muhto unnit go dážain. Dasto bođii ovdan ahte sápmelaččat ledje buohkat vuođđoealáhusas, ii oktage lean bálkáhuvvon barggus. Sihke kvenat ja dážat barge vuođđoealáhusas ja/dahje sis ledje bálkáhuvvon barggut industriijas. Measta eivve dážat ledje bálvalus virggiin. Dat čájeha ahte lei šaddan vealla olbmuin nu ahte dážat gulle alimus sosiála jovkui ja sápmelaččat vuolimus. (Minde 1982: 97-98.) Mii lei dasto dáhpáhuvvan áigodagas gaskal 1700-logu, go sápmelaččat ain birgeje bures ja sullii 1850- logu rádjái? Minde (1982: 98- 102) čujuha golbma fáktorii mat fertejit váikkuhan sápmelaččaid ealáhussii ja birgejupmái. Vuosttažettiin dagai boazodoalu álggaheapmi stuora rievdadusaid sámi servvodaga ealáhusaide Álttá guovllus. Boazodoallu dagahii ahte sápmelaččaid ealáhusat beaškkehedje oktii. Ovdal ledje bohccot leamaš kollektiiva resurssa, muhto diet dilli rievddai ja bohccot šadde priváhta resursan muhtumiidda. Dat bággii mearrasápmelaččaid, geain máŋgasis ledje bohccot, juogo ollesáiggi bargagoahtit dahje heaitit bohccuiguin. Nubbe ášši mii váikkuhii sápmelaččaid resurssageavaheapmái lei ollu kvena ja dáža sisafárren mii mielddisbuvttii gilvvu eanaresurssaide ja bivdoguovlluide sihke mehciin, mearas ja Álttájogas. Goalmmát ja eanemus váikkuheaddji ášši lei 1775 eanajuolludanresolušuvdna. Dát resolušuvdna bealuštii eanadoalloberoštumiid iige beroštan sámiid eananvuoigatvuođain. Sámit šadde rivttiid haga ja olahan dihte doallevaš juridihkalaš rivttiid šadde doaibmat dego sisafárrejeaddjit, dego kolonisttat iežaset guovllus. Eanapolitihkka šattai dehálaš dáruiduhttinfáktor. Erenoamážit 1800-logu gaskamuttu rájes go báŋkoloanat adde ođđa vejolašvuođaid olbmuide, fatnasiid ja eanandoallorusttegiid oastimii. Mearrasápmelaččat fertejit dovdan eahpeluohttámuša sin etnisitehta dihte ja lea danin álki ipmirdit ahte identitehtamolsun lei juo álgán 1800-logu gaskamuttus. 18</p>
<p>Eanavuovdinláhka mii bođii 1902 vealahii garrasit olbmuid. Dás daddjo ahte <span type="quote">“eana galgá dušše vuvdot Norgga stáhtaborgárii gii máhttá hupmat, lohkat ja čállit dárogiela ja gii hupmá dárogiela beaivválaččat”</span>. Dát láhka nihttá sápmelačča ekonomalaččat, jus ii luoba eatnigiela geavaheamis šaddá gillát ekonomalaččat dan dáfus ahte ii beasa oastit eatnama. Dán lága kommenterii dovddus politihkkár Isak Saba Skolebladet jearahallamis 1906: s : <em type="italic">«... der er opfundet en bestemmelse, som siger, at finnerne ikke skal få jord - deres egen jord, </em><em type="italic">hvis de ikke taler norsk i hjemmene.» </em></p>
<p>Saba oaivvilda ahte dáruiduhttinpolitihkka dagaha ahte mánát ohppet systemáhtalaččat badjelgeahččat iežaset eatnigiela. (Lund 2010: lassečállosat). 1895 ja 1905 bohte ges mearrádusat sámi- ja kvena báikenamaid dáruiduhttima birra. 1900-lohku lei ovdáneami ja moderniserema áigi. Luottat huksejuvvo, telefon- ja poastabálvalusat álggahuvvo, bohte fásta feargaoktavuođat ja báikkálaš hálddašanorgánat ožžo eambbo mearkkašumi. Teknihkalaš ovdáneapmi mielddisbuvttii fanasmohtoriid oastima ja viiddis moderniserema eanandoalus gos agronomat fitne giliin muitaleame ja bagadallame ođđa ja eambbo effektiiva doaibmavugiid birra. (Bråstad Jensen 2005: 181.) Oassálastin ja váikkuheapmi dán ođđa servodahkii mii báhkkii badjelii gáibidii dárogielmáhtu. Vai birget ođđa modeardna servodagas lei sápmelaččain bággu máhttit dárogiela. Dađi mielde go dáža servvodatinstitušuvnnat lassánedje mearrasámi guovlluide vásihedje sámit man stuora hehttehus dat lei jus eai hálddašan dárogiela go buot oktavuohta almmolaš ásahusaiguin dego suohkankantuvrrain, skuvllain ja báŋkkuin dáhpáhuvai dušše dárogillii (Bråstad Jensen 2005: 181.)</p>
<p>Pomoragávppašeapmi, mii lei gávppašeapmi mii dáhpáhuvai 1700-logu rájes 1917 rádjái, lei dehálaš Álttávuona mearrasámiid birgejupmái. Ruošša fatnasat bohte geasset ja lonuhedje jáfuid guliin. Dáinna lágiin ožžo mearrasápmelaččat jáfuid mat biste olles jagi guoli ovddas.</p>
<p>Go pomoragávppašeapmi nogai 1917: s čuozai dat mearrasápmelaččaid ekonomiijai garrasit.</p>
<p>Sápmelaččat ledje hárjánan ieža birget go ruoššain ožžo jáfuid eaige dárbbašan olus báikki (giehmánni. Pomoragávppašeami heaittiheapmi mielddisbuvttii ahte sámit integrerejuvvo stuoraservodahkii eambbo ja etnalaš ja kultuvrralaš dovdomearkkat jávkagohte. (Eikeset 1998: 90-91.) Ollu mearrasámi gilit vásihedje geafivuođa ja heađi guovtti máilmmisoađi gaskka ja šattai maid dábálaš čatnat sámevuođa oktii geafivuođain. Mearrasápmelaččat bázahalle ekonomalaš ovdáneamis ja sámevuohta šattai geafivuođa sivvan. Olbmot ledje geafit dan dihte go ledje sápmelaččat. Beassan dihte eret árpmuhis dilis lei áidna čoavddus 19 šaddat dážan. Mearrasápmelaččaid giella ja kultuvra bođii garraset deattu vuollái go badjeolbmuid go sii orro dážaid siste ja sis lei eambbo dahkamuš dážaiguin ja ledje maid eambbo sorjavaččat dážain go badjeolbmot. Mearrasámiid goađit ovddastedje geafivuođa ja nuoskivuođa, seammás go badjeolbmuid lávut ovddastedje friddja ja eksohtalaš nomádaeallima. Buot dát namuhuvvon áššit dahke ahte mearrasámit čihke sin etnalaš gullevašvuođa, hilgo giela ja buot mii gulai sápmelašvuhtii. (Bråstad Jensen 2005: 182.) 3.5</p>
<p>Du giella nu gievra lea- Giella jávká</p>
<p>Sápmelaččaid lohku lei ain 1930: s oalle stuoris muhtin giliin Álttávuonas, nu go omd.</p>
<p>Liidnavuonain ja Šuovošluovtas (Eikeset 1998: 199). Maiddái eará giliin gos sápmelaččaid lohku lei stuoris nagodedje mearrasápmelaččat doalahit sámegiela oalle guhká. Ain hupme 72,3 % olbmuin Liidnavuonain sámegiela beaivválaččat 1930: s, 23,4 % hupme dárogiela ja 4,3 % hupme sihke sáme- ja dárogiela. Mearrasámi guovlluin lei dábálaš ahte olbmot máhtte máŋga giela ja hupme daid iešguđet dilálašvuođain, muhto seammás lei dáruiduhttin juo váikkuhišgoahtán giellageavaheami garrasit.</p>
<p>Olmmošlohkamat 1950: s sisttisdollet dieđuid giellageavaheami birra ja dat čájehit man guhkás dáruiduhttin lei joavdan. Dalle orro Álttá suohkanis 5464 olbmo ja sis hupme dušše 18 olbmo (0,33 %) sámegiela, 14 olbmo (0,26 %) kvenagiela, 19 olbmo (0.35 %) hupme sáme- ja dárogiela ja 40 olbmo (0.40 %) kvena- ja dárogiela beaivválaš giellan ruovttus. (Eikeset 2003.: 373.)</p>
<p>Knut Kolsrud dutkkai mearrasápmelaččaid dili Čoalmmis 1955. Dutkamuša loahppasánis dadjá e.e.: <em type="italic">“I Rognsund er ein vitne til sluttfasen i utviklinga fra ein etnisk sermerkt folkesetnad av </em><em type="italic">sjøfinner til norske fiskarar som støder seg på februk og jordbruk. Ein kan i dag faktisk reise </em><em type="italic">det spørsmål om det i det heile går an å bruke namnet <span type="quote">“sjøsame”</span> på dei som bur her ute. So </em><em type="italic">vidt eg kan skjønne har uttrykket no inga antropologisk meining på grunn av den tvillause </em><em type="italic">folkebladinga som er opphav til folkesetnaden i dag. Kulturelt og sosialt dekker heller ikkje </em><em type="italic">omgrepet tilhøva slik dei er lenger, og når det gjeld målet, bare delvis” </em>(Kolsrud 1955: 174). 20 </p>
<p>Kolsrud čállá ahte assimilerenproseassa mii lea dáhpáhuvvan álggus lei váttis mearrasápmelaččaide go sii fertejedje heivehit sin ealáhusvuogi dáža vugiide.</p>
<p>Boaittobealbáikkit dego Čoalbmi bázahalle álggus moderniseremis, muhto dál (1955) lea dilli buorránan go olbmot leat ožžon buoret bargobiergasiid, buoret guollehattiid ja leat ovddideame eanadoalu ja šibitdoalu ođđa vugiid mielde (Ibid.)</p>
<p>Kolsrud oaivvilda ahte Čoalbmi ja eará boaittobealbáikkit leat bisuhan mearrasámi dovdomearkkaid guhkit go eambbo guovddáš báikkit, muhto assimileren lea liika čuohcan garrasit Čoalmmis maid ja mearrasámi dovdomearkkat dego gákti ja giella leat jávkame.</p>
<p>Ovddabealde sitáhtas oaidnit ahte olbmot Čoalmmis doalahedje gielaset oalle guhká. Kolsrud čállá ahte siskkit Čoalmmis orrot olu dážat ja doppe lea eanas dárogiella, muhto olggut guovlluin, nugo Bollus (Pollen) lea sámegiella ain dábálaš. Nuoramus buolva lea álgán dárustit, muhto hupmet ain sámegiela maid (Ibid.: 95).</p>
<p>Olmmošlohkamis 1970 bođii ovdan ahte 728 olbmos lei sámi gullevašvuohta. Dát lei oalle alla lohku jus buohtastahttá 1950 lohkamin muhto ferte muitit ahte eavttut ledje iešguđetlágánat. 1950 lohkamis galggai vástidit makkár giela atná beaivválaš giellan ruovttus ja 1970 lohkamis lei eambbo sáhka gullevašvuođa birra. Dalle galge olbmot vástidit njeallje liigejearaldaga: 1. Lei go sámegiella dat vuosttaš giella maid hupmet? 2. Lei go sámegiella vuosttaš giella maid nubbi du váhnemiin humai? 3. Lei go sámegiella vuosttaš giella maid muhtin du ádjáin dege áhkuin hupme? 4. Anát go iežat sápmelažžan? Sii geat mieđihedje ovtta dáin golbma vuosttaš jearaldagaide adnojuvvojedje olmmožin geas lei sámi gullevašvuohta. Vilhelm Aubert lea guorahallan loguid ja jáhkká máŋggas geain lei sámi duogáš eai vástidan skovi go adnui heittogin leahkit sápmelaš. Dán duođašta su mielas dat ahte unnit olbmot leat mieđihan 4.jearaldahkii go 1.jearaldahkii. (Aubert 1978:40.)</p>
<p>Go 1970 lohkamat eai leat nu luohtehahttit lea váttis dadjat gallis Álttávuona guovllus hupme sámegiela dahje atne iežas sápmelažžan birrasiid 1960: s gitta 1989 rádjai. Dalle bođii</p>
<p>Sámedikki jienastuslohku mii fas sáhttá addit juogalágan gova das man galle sápmelačča leat</p>
<p>Álttá suohkanis. Almmolaš dáruiduhttinpolitihkka loahpahuvvui maŋŋel soađi muhto dáruiduhttin olbmuid guovdu ii nohkan liikage. Okta sivva dasa lei eiseválddiid seammaláganvuođafilosofiija man ala ođđa Norgga modeardna servodat lei huksejuvvon.</p>
<p>Ulbmil lei loktet olles álbmoga seamma dássái, ekonomalaččat, sosiálalaččat ja kultuvrralaččat ja dákkár politihkalaš birrasis šattai váttis doalahit minoritehtakultuvrra.</p>
<p>Ekonomalaččat šattai hehttehussan ja sosiálalaččat stigmatiserejeaddjin leahkit sápmelaš ja 21 danin válljejedje ollu sápmelaččat šaddat dážan nu jođánit go vejolaš. Sápmelaččat heite oahpaheamis sámegiela mánáide go sii eai jáhkkán mánáid dárbbašit sámegiela modearna servodagas. (Eikeset 2003: 374- 375.)</p>
<p>Terje Henninen čađahii Finnmárkku skuvladirektevrra ovddas ságastallama ohppiiguin</p>
<p>Čoalmmis, Liidnavuonas ja Fielvuonas (Korsfjord) 1975:s. Jearahallamis bođii ovdan ahte mánát eai máhttán sámegiela go váhnemat dušše dárustedje singuin vaikko gaskaneaset gal ain váhnemat sámástedje (Eikeset 2003: 375). Dát čájeha ahte váhnenbuolva ain sámástii 1970-logus muhtun báikkiin Álttávuonas. Muhto go dušše ollesolbmot geavahedje giela, ja go sii vel eai lean nu máŋggas lei dieđusge giella dubmejuvvon.</p>
<p>Dattege čájeha Rasmussen (2005) masterbarggustis ahte sámegiela buolvvaidgaskasaš giellasirdin ii leat goassege áibbas boatkanan Álttás. Váldoággan dasa navdá son lea dat ahte sámegielagat ledje fárren Áltái guovlluin gos sámegielas lei nannoset sajádat. (Rasmussen 2005: 100.) 3.6</p>
<p>Dálá dilli <em type="bold">3.6.1 Geat leat Álttá guovllu sámegielagat dál? </em></p>
<p>Áltá oaččui gávpotstáhtusa jagi 2000. Álttá olmmošlohku lea lassánan jagis jahkái, ja Álttás ledje 2012: s 10000 ássi eambbo go 1964: s, dalle go Áltá ja Dálbmeluokta šattaiga oktan suohkaniin. Olmmošlohku Álttás lassánii 9 proseanttain 2005 rájes 2012 rádjái ja dat lea veahá eambbo go gaskamearalaččat olles riikkas. Álttá olmmošlogu lassáneapmi lea dagahan ahte Finnmárkku fylka lea muhtun muddui nagodan doalahit badjin olmmošlogu dan maŋemus golbmalogi jagi. (Severeide 2012: 34.). Olmmošlohku Álttás 01.01.18 lea 20635 olbmo.</p>
<p>Sentraliseren lea dagahan ahte ollu gilit leat measta guorranan go olbmot leat fárren guovddáš</p>
<p>Áltái. Álttávuona árbevirolaš sámi giliin leat maid ollu olbmot fárren guovddáš Áltái. Ollu olbmuin Álttás lea sámi duogáš, muhto leat hui unnán árbevirolaš Áltálaččat váhnenbuolvvas geat leat sámegielagat dán áiggi. Sii geat ain máhttet sámegiela leat eanas boares olbmot. 22</p>
<p>Sámi suohkaniin fárrejit ollu olbmot Áltái. Deanus fárre stuorámus rávdnji Romsii, nubbin</p>
<p>Čáhcesullui ja Áltái, ja de Osloi. Kárášjogas eanemusat fárrejit Romsii ja Áltái. Porsáŋggus vulget eanemusat Áltái ja nubbin Kárášjohkii. Láhpis fárre stuorámus joavku Áltái.</p>
<p>Guovdageainnus lea Romsii, Áltái ja Kárášjohkii gosa eanemusat fárrejit. (Rustad 2010: 148.)</p>
<p>Dát fárremat sámi suohkanin Áltái dagahit ahte ollu sápmelaččat geat dál orrot Álttás leat sámi guovlluid sisafárrejeaddjit ja sis lea dávjá nanu sámegiela máhttu.</p>
<p>Sámi giellaráđi iskkadeamis boahtá ovdan ahte ledje 1438 sámegielaga Álttás 2000:s ja dat dagai 12 % álbmogis (Rasmussen 2005- čuovus 5.5). Dego Tromssa gávpogis (Solstad ja earát 2012: 105) lea sámegiella Álttás hearkkes dilis go lea nu unnán oidnosis beaivválaččat.</p>
<p>Go boahtá Áltái lea dán áiggi galbejuvvon golmma gillii, dáro-, sáme- ja kvenagillii.</p>
<p>Maŋemus jagiid leat ihtigoahtán maid eambbo galbbat sámegillii dego Reaššvutnii. Almmolaš visttit leat galbejuvvon sámegillii dego Álttá joatkkaskuvla, dearvvašvuođaguovddáš ja álbmotgirjerájus. Álttá Siida mánáidgárddis, duodjefitnodagas Graveniid Duodji ja turistafitnodagas Sámi Siida leat dušše sámi namat. Ávvir áviissas lea báikkálaš kantuvra</p>
<p>Álttás. Sámegiela gullá ja sáhttá dán áiggi geavahit eambbo go ovdal ja feara gos, rámbuvrrain, vuoktačuohppi luhtte, doaktára luhtte jna. go leat sámegielat bargit ollu bargosajiin. Muhto leat unnán sámegielat asttuáiggearenat dahje sámegielat deaivvadanbáikkit. <em type="bold">3.6.2 Sámedikki jienastuslohku muitala </em></p>
<p>Sámediggi ásahii 1989:s jienastuslogu masa sii geat galge oassálastit Sámediggeválggain galge dieđihit. Olbmot geat leat, dahje geat válgajagi devdet, 18 jagi dahje leat boarráseappot, geat atnet iežaset sápmelažžan ja geain alddiineaset dahje unnimusat ovtta váhnemis, ádjás, áhkus dahje máttarváhnemis lea dahje lei sámegiella ruovttugiellan besset čálihit iežaset jienastuslohkui (Pettersen 2012: 20). Dieđiheapmi jienastuslohkui lea vuoigatvuohta iige geatnegasvuohta ja ii oktage sáhte diehtit gallis sis geain lea dat vuoigatvuohta atnet dan vuoigatvuođa (Ibid.:20). Buohkat geat sáhtáše čálihit iežaset jienastuslohkui eai soaitte dahkat dan. Soaitá leat nu ahte ollu olbmot geain lea mearrasámi duogáš eai gille šat burgigoahtit bajás dan duogáža maid buolvvat ovdal sin leat atnán nu ollu návccaid čiegadit. Muhtimat soitet maid dovdat ahte lea beare maŋŋit. Jus dat boares olbmot geat máhtte giela leat guođđán ja báikkis eai leat šat makkárge sámi dovdomearkkat báhcán, de eai dieđe šat gos galget ohcagoahtit ja mo galgá sáhttit máhcahit identitehta mii lea jávkan. 23</p>
<p>Álttás lea 1989 rájes aivve lassánan jienastuslohku. Dán áiggi leat rievdan eavttut dasa ahte leat sápmelaš ja dat sáhttá mielddisbuktit ahte soitet gártat eanebut geat aktiviserejit ja dovddahit sámi identitehta sihke gávpogiin ja giliin (Pettersen 2012: 20). Ja ollu sisafárren</p>
<p>Áltái sámi báikkiin dieđusge maid váikkuha dasa ahte Sámedikki jienastuslohku Álttás lassána.</p>
<p><em type="bold">Álttá jienastuslohku 1989- 2017 </em></p>
<p>Jahki</p>
<p>Jienastuslohku 1989 178 1993 223 1997 316 2001 447 2005 780 2008 (juovlamánus) 869 2011 969 2013 (suoidnemánus) 1079 2015 1153 2017 (njukčamánus) 1220</p>
<p>Govva 3.1: Álttá Jienastuslohku 1989-2017 <em type="bold">Gáldu: Odd Mathis Hætta ráidu <span type="quote">“Sametinget i navn og tall”</span>, </em><em type="bold">1992, 1994, 1997, 2002 ja Sámediggi. </em><em type="bold">3.6.3 Lágat mat suddjejit sámegiela ja sámi kultuvrra Norggas </em></p>
<p>Norgga Stuoradiggi lasihii 1988:s čuovvovaš paragráfa Norgga vuođđoláhkii:</p>
<p>Lea stáhta eiseválddiid ovddasvástádus láhčit dili nu ahte sámi álbmot sáhttá sihkkarastit ja ovddidit gielas, kultuvrras ja servodateallimis (Vuođđolága páragráfa 110a).</p>
<p>Norgga stáhta ratifiserii ILO- konvenšuvnna nr. 169 1990:s. Ratifiseren nannii Sápmelaččaid eamiálbmotstáhtusa Norggas. Konvenšuvnnas leat mearrádusat álgoálbmogiid rievttis mearridit iežaset ekonomalaš, sosiála ja kultuvrralaš ovddideami, oahppat iežaset giela ja 24 ásahit iežaset ásahusaid mat ovddastit sin go sis lea eiseválddiin dahkamuš (St. diđ. nr. 28: 32).</p>
<p>Láhka Sámedikki ja eará sámi riektediliid birra (Sámeláhka) mearriduvvui fuolahan dihtii sámi álbmotjoavkku vuoigatvuođaid Norggas. Sámediggi ásahuvvui sámelága mearridemiin.</p>
<p>Sámelága giellanjuolggadusat bohte lasáhussan sámeláhkii juovlamánu 21. beaivvi 1990.</p>
<p>Sámelága mielde leaba sámegiella ja dárogiella dásseárvosaš gielat sámegiela hálddašanguovlluin. Dat mearkkaša ahte dáin guovlluin lea buohkain riekti oažžut bálvalusaid sámegillii go váldet oktavuođa almmolaš ásahusain mat leat sámegiela hálddašanguovlluid siskkobealde. Muhtun giellanjuolggadusat gusket suohkaniidda, ja earát ges stáhtalaš ja guvllolaš eiseválddiide. Deattuhuvvo (Ráđđehus.no) ahte Sámelága giellakapihttala mearrádusat leat vuollerádjegáibádusat. Buot almmolaš ásahusat ávžžuhuvvojit vuhtiiváldit sámegielat geavaheddjiid, maiddái viidát go mii lágas gáibiduvvo.</p>
<p>Áltá suohkan ii gula sámegiela hálddašanguvlui. Fylkkasuohkana bokte gullá Áltá aŋkke muhtun muddui hálddašanguovllu lága vuollái. Njeallje davimus Fylkkasuohkana,</p>
<p>Finnmárku, Romsa, Nordlánda ja Davvi- Trøndelága gullet buohkat sámegiela hálddašanguvlui. Liika ii leat giella lahkage seamma ládje suddjejuvvon olggobealde sámegiela hálddašanguovlluid go siskkobealde. Sámegiela hálddašanguovlluin leaba sámegiella ja dárogiella ovttaárvosaš gielat. Dát mearkkaša earret eará ahte bargit báikkálaš dahje guvllolaš almmolaš ásahusain lea riekti oažžut virgelobi bálkkáin háhkamis sámegielat gelbbolašvuođa go ásahus dárbbaša dákkár gelbbolašvuođa. Mun dieđán Álttás sihke oahpaheddjiid ja dearvvašvuođabargiid geat leat geahččalan oažžut virgelobi bálkkáin lohkat sámegiela, muhto eai leat ožžon dán vaikko sin mielas orošii sin ásahusas dárbu sámegiela gelbbolašvuhtii.</p>
<p>Mánáidgárdelágas mii bođii fápmui ođđajagimánu 1. beaivvi 2006, leat guokte mearrádusa mat earenoamážit gusket sámi mánáide:</p>
<p>Mánáidgárdeláhka § 2 Mánáidgárddi sisdoallu: <span type="quote">”Mánáidgárdi galgá váldit vuhtii máná agi, doaibmadási, sohkabeali, sosiálalaš, čearddalaš ja kultuvrralaš duogáža, dakko bokte sámi mánáid giela ja kultuvrra”</span>.</p>
<p>Mánáidgárdeláhka § 8 Suohkana ovddasvástádus: <span type="quote">”Gieldda ovddasvástádus lea, ahte mánáidgárdefálaldat sámi mánáide sámi guovlluin 25 doaibmá sámegiela ja kultuvrra vuođul. Eará suohkaniin galgá láhččojuvvot dilli nu, ahte sámi mánát sáhttet sihkkarastit ja ovdánahttit gielaset ja kultuvrraset”</span>.</p>
<p>Mánáidgárdeláhka sihtá suohkaniid mat eai gula sámegiela hálddašanguovlluide láhččit dili nu ahte sámi mánát sáhttet sihkkarastit ja ovdánahttit gielaset ja kultuvrraset.</p>
<p>Buot sámi ohppiin vuođđoskuvllas ja joatkkaskuvllas lea vuoigatvuohta oažžut oahpahusa sámegielfágas, vaikko gos Norggas sii orrot (Oahpahusláhka § 6-2 ja § 6-3). Sámegiela hálddašanguovlluin lea buot vuođđoskuvlla ahkásaččain vuoigatvuohta oažžut oahpahusa sámegillii (Oahpahusláhka § 6-2). Olggobealde sámegiela hálddašanguovlluid sáhttet sámi oahppit oažžut oahpahusa sámegillii, muhto fertejit leat unnimusat 10 oahppi ovtta suohkanis geat gáibidit dan. Dat vuoigatvuohta bissu nu guhká go joavkkus ain leat unnimusat guhtta oahppi (Oahpahusláhka § 6-2). Dát oahppit galget oažžut oahpahusa Máhttolokten Sámi oahppoplána mielde (Oahppoplána láhkaásahus § 1-1 b).</p>
<p>Joatkkaskuvlla ohppiin lea vuoigatvuohta oažžut oahpahusa sámegielas, muhto ii leat individuála vuoigatvuohta oažžut oahpahusa sámegillii. <em type="bold">3.6.4 Sámi mánáidgárdefálaldat </em></p>
<p>Álttás lea leamaš sámegielat mánáidgárdefálaldat 1990 rájes. Álttá Siidda sámi mánáidgárdi lea beaktilis giellaoahppaninstitušuvdna Álttás. Mun lean ságastallan Álttá Siidda mánáidgárddi jođiheddjiin Sissel Varsiin ja son muitala ahte mánáidgárdi lea dan rájes go álggahuvvui 1990: s álo leamaš dievva, ja doppe leamaš guhkes vuordinlisttut.</p>
<p>Mánáidgárdejagi 2017/ 2018 leat 9 máná vuordinlisttus vaikko dán jagi leat lasihuvvon máŋga mánáidgárdesaji. Álttá Siida sámi mánáidgárdi lea priváhta mánáidgárdi maid eaiggáduššá ja doaimmaha Álttá sámi searvi. Mánáidgárddi ulbmil lea nannet ja ovddidit sámegiela ja sámi kultuvrra. Bargu sámi gielain ja kultuvrrain lea integrerejuvvon mánáidgárddi bargovugiide ja buot beaivválaš bargguide ja rutiinnaide. Buot bargit mánáidgárddis hupmet sámegiela, ja buot golbma ossodaga mánáidgárddis leat sámegielat ossodagat. Mánáid giellamáhttu lea iešguđet láhkai. Sis leat muhtin mánát geat eai ipmir bures sámegiela, ja muhtin dilálašvuođain lea dárbbašlaš geavahit dárogiela veahkkegiellan dáidda mánáide, muhto beaivválaččat galget buot bargit dušše hupmat sámegiela mánáiguin. (Varsi 2017). 26</p>
<p>Álttás leat vel guokte mánáidgárddi gos leat sámi ossodagat. Oterfaret mánáidgárddis lea okta ossodat gos lea erenoamáš fuomášupmi sámegillii ja kultuvrii ja dan ossodagas leat sámegielat bargit, muhto ossodagas eai leat dušše sámegielat mánát ja bargit. Nyland studeanttamánáidgárddis lea okta ossodat várrejuvvon mánáide geain lea sámi duogáš. Dán mánáidgárddis galget mánát beassat hupmat sámegiela ja oahppat leahkit rámis iežaset sámi duogážin (Alta kommune 2016).</p>
<p>Álttá sámi váhnemat leat ollu jagiid ohcalan eambbo mánáidgárdesajiid Álttá siidda sámi mánáidgárddis (Ávvir 07.09.2015) ja sii oaivvildit ahte dáža mánáidgárddiid sámi ossodagat eai leat doarvái buorit giela oahpaheami dáfus go vaikko dáin mánáidgárddiin leat muhtun sámegielat bargit ja mánát, de aŋkke vuoittáhallá sámegiella mii lea unnitlogugiella ja dárogiella šaddá dominerejeaddji giellan dáin mánáidgárddiin (Altaposten 15.02.16).</p>
<p>Čuovvovaš skovvi čájeha sámi mánáid logu sámi mánaidgárdefálaldagain Álttás 2008- 2016:</p>
<p>Jahki</p>
<p>Álttá Siida Oterfaret Nyland Oktiibuot 2008/2009 40 40 2009/2010 42 12 54 2010/2011 45 14 13 72 2011/2012 40 14 19 73 2012/2013 43 9 14 66 2013/2014 42 9 13 64 2014/2015 40 10 8 58 2015/2016 37 11 6 54</p>
<p>Govva 3.2: Sámi mánáid logut geat leat sámi mánáidgárddis ja dáža mánáidgárddiin sámi ossodagain Álttás 2008- 2016. <em type="bold">Gáldu: Alta Kommune 2016 </em></p>
<p>Loguin oaidnit ahte 2009 rájes leat juohke jagi leamaš badjel 50 máná sámi mánáidgárdefálaldagain. <em type="bold">3.6.5 Sámi skuvlafálaldat </em></p>
<p>Álttá skuvllain álggahuvvui sámegieloahpahus birrasiid 1980 ja odne fállo sámegieloahpahus buot suohkana vuođđoskuvllain ja joatkkaskuvllas. Sámegiela sáhttá lohkat vuosttaš- dahje nubbingiellan, muhto vaikko lea sámegiella vuosttašgiellan de mearkkaša dat dušše dan ahte 27 sámegieloahpahus lea sámegillii, ii fal ahte eará oahpahus lea sámegillii. Dákkár oahpahus lea</p>
<p>Baker &amp; Wright (2017) mielas láivves guovttegielat oahpahusmodealla.</p>
<p>Čuovvovaš skovvi čájeha sámegielohppiid logu Álttá vuođđoskuvllain 2000- 2015.</p>
<p><em type="bold">Namma Jahki </em></p>
<p><em type="bold">Davvisámegiella </em><em type="bold">1.giellan </em></p>
<p><em type="bold">Davvisámegiella </em><em type="bold">2. giellan 2 </em></p>
<p><em type="bold">Davvisámegiella </em><em type="bold">2. giellan 3 </em></p>
<p><em type="bold">Áltá </em>2014- 15 60 62 124 2013- 14 49 62 124 2012- 13 47 55 120 2011- 12 43 69 117 2010- 11 39 102 117 2009- 10 39 84 121 2008- 09 53 83 256 2007- 08 41 103 252 2006- 07 31 116 264 2005- 06 14 123 0 2004- 05 6 128 0 2003- 04 0 (Boasttu rapporteren dán jagi, gč. Rasmussen 2005: 98) 117 0 2002- 03 Unnit go 5 92 0 2001- 02 Unnit go 5 79 0 2000 -01 Ii registrerejuvvon </p>
<p>Ii registrerejuvvon Ii registrerejuvvon</p>
<p>Govva 3.3: Sámegieloahppit Álttás 2000- 2015. <em type="bold">Gáldu </em>: GIS </p>
<p>Oahppoplána máhttolokten, bođii 2006: s. Máhttolokten oahppoplána buvttii vejolašvuođa lohkat sámegiela nubbingiellan 3, mii lea fáladat ohppiide geat eai máhte maidege sámegiela go álget sámegieloahpahusain vuođđoskuvllas. Ovdal čuvvo várra dát oahppit láivvit oahppoplána man namma lei <span type="quote">“sámi giella ja kultuvra”</span>. Mii oaidnit tabeallas ahte olles 264 oahppi válljejedje sámegiela nubbingiellan 3 skuvlajagi 2006- 07. Lohku lea njiedjan ollu 28 álgojagiid rájes, muhto vaikko lohku lea njiedjan, leat liikká ollu mánát geat lohket sámegiela nubbingiellan Álttás juoga maid ferte sáhttit dulkot dan guvlui ahte ollu ruovttut háliidit ealáskahttit sámegiela.</p>
<p>Áltái álggahuvvui 2009: s sámegielat skuvlafálaldat 2009. Dán fálaldagas lea sámegiella oahpahusgiella buot dahje eanas fágain ja dat lea beaktilis guovttegielat oahpahusmodealla.</p>
<p>Go leat unnimus logi oahppi geat gáibidit dákkár fálaldaga lea suohkanis geatnegasvuohta álggahit sámegielat skuvlafálaldaga. Rekruteren sámi luohkkái dáhpáhuvvá vuosttažettiin</p>
<p>Álttá Siidda sámi mánáidgárddis. Čuovvovaš skovvi čájeha galle máná ain leat geargan Álttá</p>
<p>Siidda sámi mánáidgárddis ja gallis leat álgán sámegiela luohkkái dan rájes go luohkká álggahuvvui.</p>
<p>Galle máná gerge Álttá siidda sámi mánáidgárddis</p>
<p>Galle máná álge sámi luohkkái 2009 9 8 oahppi 1. ceahkkái, 1 oahppi 3. ceahkkái ja 1 oahppi 6. ceahkkái = 10 oahppi 2010 6 0 2011 10 5 2012 10 5 2013 13 5 oahppi 1. ceahkkái ja 1 oahppi 4. Ceahkkái 2014 7 3 2015 12 (13) 10 2016 7 7 oahppi + 1 oahppi 4. ceahkkái 2017 6 0 2018</p>
<p>Dássážii, maŋŋel čáliheami: 0</p>
<p>Govva 3.4: Mánát geat gerge Álttá siidda mánáidgárddis ja mánát geat álge sámi luohkkái Álttás 2009-2017</p>
<p><em type="bold">Gáldu: Alta kommune 2017 ja Gorravári skuvla 2018 </em></p>
<p>Skovvi čájeha ahte ledje dušše 8 máná geat bohte sámi mánáidgárddis sámi luohkkái dálle go dat álggahuvvui 2009: s. Sivva manne suohkan fertii álggahit fálaldaga lei ahte ledje 10 váhnema geat gáibidedje dan, muhto eai buohkat álgán vuosttaš luohkkái.</p>
<p>Sámegielat skuvlafálaldat Álttás muittuha Fishman 4b skuvllaid (Fishman 1991:100). Sámi ja dáža mánát leat seamma skuvllas ja leat ollu oktasaš doaimmat mat dáhpáhuvvet eanas 29 dárogillii. Sámi luohkáid mánáid oahpahusgiella lea sámegiella, muhto skuvllas ii leat sámi hálddašeapmi.</p>
<p>Skovvi čájeha ahte unnán váhnemat geavahit sámegielat skuvlafálaldaga. Dan sadjái bidjet mánáideaset lagasskuvllaide. Lagasskuvllain lea dárogiella oahpahusgiella, sámegiella oahpahuvvo fágan muhtin diimmuid vahkus.</p>
<p>Skuvlajagi 2017/2018 ledje oktiibuot 19 oahppi geat álge čakčat sámegielat skuvlafálaldahkii, guovvamánus 2018 leat vel báhcán 16 oahppi go 3 oahppi leat sirdán eará skuvllaide dahje dárogielat luohkkái.</p>
<p>Oahppit leat juhkkon cehkiide ná: 1.ceahkki : 0 oahppi 2.ceahkki: 3 oahppi 3.ceahkki: 6 oahppi 4.ceahkki: 2 oahppi 5.ceahkki: 0 oahppi 6.ceahkki: 1 oahppi 7.ceahkki: 4 oahppi (Gáldu: Gorravári skuvla 2018) 6 oahppi sámi skuvlla ohppiin leat dál nuoraidskuvllas. Sii vázzet sámi luohkás Álttá nuoraidskuvllas (Altaposten 11.11. 2017).</p>
<p>Skuvlajagi 2017/2018 leat Álttás:</p>
<p>Sámegiella 1. giellan: 36 oahppi dárogielat skuvllain + 22 oahppi sámi luohkáin = 58 oahppi</p>
<p>Sámegiella 2. giellan dássi 2: 47 oahppi</p>
<p>Sámegiella 2. giellan dássi 3: 155 oahppi</p>
<p>Oktiibuot: 260 oahppi</p>
<p>Sámi luohkáin leat 22 oahppi, sii ožžot eanas oahpahusa sámegillii. Eará 238 oahppi vázzet dárogielat skuvllain ja sis lea buot oahpahus dárogillii ja sámegiella fágan. 30</p>
<p>Loguin oaidná ahte oahppit geat lohket sámegiela 1.giellan leat lassánan ollu dáid jagiid.</p>
<p>Skuvlajagi 2001- 02 ledje unnit go vihtta oahppi geain lei sámegiella 1.giellan vuođđoskuvllain Álttás ja 2017/2018 leat 58. Dát ferte mearkkašit ahte mánát ohppet sámegiela ruovttuin ja mánáidgárddiin. <em type="bold">3.6.6 Álttá sámi searvi </em></p>
<p>Álttá sámi searvi álggahuvvui 1972: s ja ledje Sis-Finnmárkkus ja Lulli-Sámis fárren olbmot geat álggahedje searvvi ja easkka maŋŋil searvagohte eami Álttásámit searvái (Josefsen 2005: 355). Álttá sámi searvi lea NSR báikkálaš searvi. Searvi eaiggáduššá Álttá Siida AS gos lea sihke Álttá sámi mánáidgárdi ja sámi kulturviessu. Álttá sámi searvi eaiggáduššá maid ovttas</p>
<p>Álttá suohkanin Álttá sámi giellaguovddáža. Álttá sámi searvi doaimmaha ee. ollu iešguđetlágán kurssaid ja lágida juohke dálvvi Álttá sámi festivála ja guovvamánu 6. b. doaluid.</p>
<p>Duodjekurssat leat bivnnuhat ja ollu gávttit leat gorrojuvvon gáktegoarrunkurssain Álttás maŋemus moaddelogi jagi.. Eambbo ja eambbo árbevirolaš Áltálaččat atnigohtet Áltá-gávtti ja čájehit árbevirolaš biktasa bokte sámi gullevašvuođa. <em type="bold">3.6.7 Álttá sámi giellaguovddáš </em></p>
<p>Álttá sámi giellaguovddáš álggahuvvui golggotmánus 2006. Giellaguovddáža váldobargu lea ovddidit, nannet ja seailluhit sámi giela ja kultuvrra Álttás. Mearrasámi historjá ja báikkálaš árbevierut leat guovddážis Álttá sámi giellaguovddážis. Giellaguovddáš fállá iešguđetlágán doaimmaid dego giellakurssaid ja giellaarenaid sihke mánáide, nuoraide, ollesolbmuide ja vuorrasiidda. Sii barget maid kulturárbeprošeavttaiguin dego báikenammačoaggimin.</p>
<p>Mun lean ságastallan Giellaguovddáža beaivválaš jođiheddjiin Ina Marita Turiin erenoamážit daid fálaldagaid birra mat leat sámi mánáide ja nuoraide.</p>
<p>Mánáideahket lea sámegielat astoáiggefálaldat skuvlamánáide gaskal 1. ja 7. ceahki. Turi muitala ahte beroštupmi dán fálaldahkii lassána jagis jahkái. Dán jagi leat 55 máná mielde mánáideahkedin. Giellaguovddáža mihttomearri mánáideahkedin lea ráhkadit sámegielat asttuáiggearena gos sámegielat mánát besset deaivvadit sámegielat birrasis. Turi muitala ahte 31 eaktu searvat mánáideahkediidda lea ahte mánát leat sámegielagat. Dát fálaldat galgá nannet sámegielat mánáid sámegiela. Turi jáhkká ahte dákkár stuorra beroštupmi mánáideahkediidda boahtá das go sámegielat luohkát leat unnon, ja váhnemat ja mánát atnet de sámegielat astoáiggefálaldaga hui dehálažžan go doppe besset sámegielat mánát deaivvadit ja oahpásmuvvat, gullat ja hupmat sámegiela ja nu ovddidit gielaset (Turi 2018).</p>
<p>Giellaguovddážis lea maid muhtun jagiid leamaš jođus sullasaš prošeakta mánáide geat eai huma nu ollu sámegiela. Dađibahábut ii leat dát prošeakta jođus dán jagi.</p>
<p>Nuoraide gaskal 13- 18 jagi lágida Giellaguovddáš nuoraiddeaivvadeami. Dat leat iešguđetlágan kurssaid. Dain ii leat fásta áigi muhto leat feara goas ja kurssaide lea stuorra beroštupmi. Earret eará lea leamaš gáktegoarrun-, čoarveduodje-, márfun- ja veaskogoarrunkursa ja musihkka workshop. Kurssat nuoraide leat guovtti gillii, mii mearkkaša ahte ii leat gáibádus ahte ferte máhttit sámegiela jus galgá searvat kurssaide.</p>
<p>Sámi lávlla lea mánáid- ja nuoraidkoarra mii bargá juohkelágan sámi musihkain. Koara bokte háliidit nannet sámi mánáid giellageavaheami.</p>
<p>Álttá sámi giellaguovddáš johtá maid Álttá 9. luohkáin prošeavttain <span type="quote">“Altas samiske kulturarv”</span>. Dán prošeavtta bokte besset buot Álttá nuorat oahpásmuvvat Álttá sámi historjjáin. 3.7</p>
<p>Čoahkkáigeassu</p>
<p>Álttás lea sámegiela buolvvaidgaskasaš giellafievrrideapmi leamaš báikkálaš árbevierru, muhto dát árbevierru álggii juo boatkanit 1900- logu álggogeahčen ja 1970- logus sáhttá lohkat ahte árbevierru áibbas boatkanii.</p>
<p>Revitaliserenbarggus lávejit báikkálaš árbevierut leat dehálaččat, dat lea okta fáktor, erenoamážit mii guoská motivašuvdnii. Go sámegiella lea leamaš olbmuid árbevirolaš giella válljejit ge várra ollu váhnemat sámegiela 3 mánáideaset skuvllas. Sámegielkurssat ollesolbmuid várás leat maid beakkánat Álttás ja dan ferte sáhttit dulkot dan guvlui ahte olbmuin lea miella ealáskahttit sámegiela.</p>
<p>Buolvvaidgaskasaš giellafievrrideapmi ii leat liika goassege áibbas nohkan Álttás, ja dat boahtá vuosttažettiin das go ollu olbmot geat bohtet guovlluin gos sámegielas lea nanu sadji 32 leat fárren Áltái.</p>
<p>Dán áiggi leat danin Álttá guovllu sápmelaččat árbevirolaš Áltálaččat, geain hui unnán olbmot máhttet sámegiela, ja sámi guovlluin fárren olbmot, geain lea nanu sámegiella.</p>
<p>Sámi mánáidgárdi, skuvla, Sámi searvvi ja giellaguovddáš leat lassin ruovttuide dehálaš rámmat jus galgá lihkostuvvat viidáset fievrridit sámegiela Álttás dán áiggi. Váhnemiid rolla šaddá válljet sámi mánáidgárdefálaldaga mánáide, ja sávvamis oažžut dan, ja dasto válljet sámegielat skuvlafálaldaga dahje sámegiela fágan skuvllas. Dat lea maid váhnemiid duohken searvat giellaguovddáža ja sámi servviid lágidemiide ja juohkelágan deaivvademiide ja doaimmaide mat nannejit sámi identitehta ja giela. 33 4. Teorehtalaš duogáš</p>
<p>Teoriija oasis čilgen álggos sániid eatnigiella, nubbigiella ja guovttegielatvuohta maid anán dutkamušas, čielggadan dihte makkár sisdoalu mun bijan sániide. Dasto čilgen muhtun teoriijaid mat leat geavahuvvon gielladiliid iskamii. Daid teoriijaid áiggun mun maid geavahit digaštallanoasis. Čuovvovaččat čilgen beaktilis ja láivves oahpahusmálliid mat leat geavahuvvon máilmmis nuppigiela oahpaheamis ja áiggun analysaoasis geahččat mo dát heivehit oktii dainna sámegieloahpahusain mii fállojuvvo Álttá skuvllain. Loahpas čilgen vel muhtun eará doahpagiid maid geavahan barggus. 4.2 Eatnigiella ja nubbigiella</p>
<p>Tove Skutnabb-Kangas (1986: 50) ovdanbuktá njeallje iešguđetlágán <em type="italic">eatnigiela </em>definišuvnna maid mun lean jorgalan sámegillii. </p>
<p>KRITERIA</p>
<p>DEFINIŠUVDNA 1. Álgogiella giella maid ovddemus oahppá (giella man bokte ásaha vuosttaš guhkit sánálaš oktavuođa) 2. Identifiseren a. siskkáldas á. olgguldas a. giella mainna ieš identifisere iežas á. giella mainna earát identifiserejit du 3.</p>
<p>Máhttu giella maid máhttá buoremusat 4. Doaibma giella maid atná eanemusat</p>
<p>Govva 4.1: Eatnigiela definišuvnnat <em type="italic">(S-K 1986: 50 mielde) </em></p>
<p><em type="italic">Eatnigiella </em>lea doaba mas leat ollu definišuvnnat. Skutnabb-Kangas (1986) mielde dat, mii olbmo eatnigiella lea, boahtá das makkár definišuvnna geavaha. Olbmos sáhttet leat máŋga eatnigiela dan ektui makkár definišuvnna vállje. Ovdamearkka dihte lea eatnigiella dat giella maid álggos oahppa, álgogiella-kriteria mielde. Dasto sáhttá eará giella maid leat dan seamma olbmo eatnigiella vaikko máhttá dan giela unnán dahje ii obage, muhto jus identifisere iežas dainna gielain de lea dat eatnigiella identifiseren -kriteria mielde. Sápmelaččaid guovdu lea dát relevánta go ollu sápmelaččat dovdet ahte sis ii leat leamaš vejolašvuohta oahppat iežaset eatnigiela. Dasto sáhttá leat vel eará giella dán olbmo eatnigiella doaibma-definišuvnna mielde, jus son omd. orru eará riikkas ja atná eará giela eanemusat. Máhttu- definišuvnna 34 mielde sáhttá vel eará giella leat su eatnigiella, go máhttu- definišuvnna mielde lea eatnigiella dat giella maid máhttá buoremusat. </p>
<p>Majoritehtagielat mánáid eatnigiela lea álkit defineret buot dáid definišuvnnaid mielde go minoritehtagielat mánáid eatnigiela. Majoritehtagielat mánát ohppet majoritehtagiela ovddemus (1. kriteria), ja dat lea giella mainna sihke ieža ja earát identifiserejit sin (2. kriteria). Giella lea maid giella maid máhttet buoremusat (3. kriteria) ja maid atnet eanemusat (4. kriteria). Dieđusge sáhttá majoritehtagielaga gielladilli maid rievdat eallináiggis, omd. nu ahte atná ja máhttá eará giela buorebut maŋŋil eallimis. Minoritehtagielat mánáid eatnigiela lea dávjá dahje álo váddáset defineret buot dáid kriteriaid mielde. Jus minoritehtagiella lea giella maid ovddimus ohppet, de dávjá identifiserejit maid sihke ieža ja earát sin minoritehtagielain. Muhto go ellet majoritehtagielat servvodagas šaddá dávjá majoritehtagiella dat giella maid atnet eanemusat, ja dat fas mielddisbuktá ahte dat maid šaddá giella maid máhttet buoremusat. Ja dákkár dilálašvuohta sáhttá maid dagahit ahte mánná álgá identifiseret iežas majoritehtagielain go eambbo ja eambbo vajáldahttá minoritehtagiela jus dan ii geavat nu ollu. Dávjá ii leat minoritehtagielagiin seamma vejolašvuohta oažžut bálvalusaid servvodagas iežaset gillii nugo majoritehtagiela hubmiin lea.</p>
<p>Olmmoš gii šaddá bajás guovttegielat ruovttus gos nubbi váhnen hupmá iežas giela, omd. sámegiela, ja nubbi fas iežas giela, omd. dárogiela, leat guokte eatnigiela álgogiela ja identifiseren definišuvnnaid mielde. Ja jus dilli lea nu ahte olmmoš maid beassá atnit guktuid gielaid beaivválaččat sullii seamma ollu de bissot olbmos maid guokte eatnigiela <span type="quote">“máhttu”</span> ja <span type="quote">“doaibma”</span> definišuvnnaid mielde. Dat lea dávjá niehkodilli minoritehtagiela hubmiid dáfus.</p>
<p>Skutnabb- Kangas (1986: 30) lohká ahte prinsihpalaččat lea vejolaš ahte olbmos leat guokte eatnigiela buot njeallje definišuvnna mielde, muhto praktihkalaččat lea dábálaš ahte olbmos leat guokte eatnigiela dušše álgogiella ja identifiseren definišuvnnaid mielde.</p>
<p>Øzerk (2016: 23) vállje defineret eatnigiela doahpaga pedagogalaš lahkonemiin, ahte eatnigiella lea giella/gielat maid olmmoš lea oahppan ovddemus, vuosttašgiella/gielat, ja maid ii leat vajáldahttán, muhto geavaha beaivválaš eallimis.</p>
<p>Dán barggus geavahan mun eatnigiela doahpaga dan čilgehusain ahte dat lea giella maid ovddemus oahppá ruovttus iežas lagamusain, dat lea giella mainna álggos gulahallá, vaikko maŋŋil eallimis sáhttá ge atnit eará giela eambbo dahje/ máhttit eará giela buorebut.</p>
<p>Eatnigiella lea mu mielas čadnon dovdduide ja identitehtii. Dat lea min ruohtas, dat muitala geat mii leat. Sápmelaččat lávejit ge gohčodit sámegiela gollegiellan. Skutnabb-Kangas 35 (1986: 43) čállá ahte lea čielggas ahte ovttagielagiidda, dahje nugo son dadjá <span type="quote">“skuvla máŋggagielagiidda”</span>, geat leat olbmot geat leat oahppan eará gielaid skuvllain, ja gean eatnigiella ii goassege leat leamaš áitojuvvon, sáhttá leat hui váttis ipmirdit ja dohkkehit dan árvvu maid mii, minoritehtat, bidjat eatnigillii. Ja dat lea dat mii dahká sin nu čalmmeheapmin ahte eai oainne ahte dulbmot minoritehtaid gielalaš vuoigatvuođaid.</p>
<p>Vuosttašgiela tearbma anán dán barggus eatnigiela synonyman.</p>
<p>Nubbigiella lea giella maid oahppá go juo máhttá eatnigiela/vuosttašgiela. Nubbigiella lea giella maid dábálaččat ii huma ruovttus, muhto dan oahppá eará sajis omd mánáidgárddis, skuvllas dahje lagasbirrasis. Dávjá lea nu ahte nubbigiella oahpahuvvo mánnái dihtomielalaččat go váhnemat háliidit ahte mánná galgá oahppat nuppi giela.</p>
<p>Sámit ja eará minoritehtat fertejit oahppat majoritehtagiela nubbingiellan go dan haga eai birge (Øzerk 2016: 35). Sámi mánát, geat ohppet sámegiela eatnigiellan ruovttus, ohppet riikka váldogiela nubbingiellan lunddolaččat lagasbirrasis, dárogielagiiguin, TV:s, interneahtas jnv. Mánát, geaid váhnemat eai sámás, sáhttet maid oahppat sámegiela nubbingiellan lunddolaččat omd. mánáidgárddis, skuvllas, lagasbirrasis, astoáiggefálaldagain jna. Dat lea dattege stuorra erohus das lea go riikka váldogiella vai sámegiella mii lea nubbigiella maid mánná galgá oahppat. Riikaid váldogielat birastahttet sámiid, ja daid lea bággu oahppat go dat leat stuorraservvodaga gielat. Sámegielain lea eará ládje, dat lea minoritehta giella, mas olggobealde sámi guovddáš báikkiid leat unnán báikkit, domeanat, gos dat geavahuvvo. Sámegiela nubbingiela oahpahusa mihttomearri Norggas lea ahte oahppit galget šaddat doaibmi guovttegielagin.</p>
<p>Fága sámegiella nubbingiellan galgá ovttas dárogiellafágain bidjat vuođu ohppiid doaibmi guovttegielalašvuođa ovdánahttimii, ja leat mielde addime ovttaskas oahppái máhtu, movtta ja oadjebasvuođa válljet sámegiela gulahallangiellan (MLS06).</p>
<p>Máhttit nuppi giela, dahje máhttit gielaid, lea olbmui riggodat. Minoritehtaide lea dehálaš oahppat iežaset árbevirolaš giela identitehta ja gullevašvuođa dihte iežaset álbmogii. Go máhttá giela de dovdá maid kultuvrra buorebut. 36 4.3 Guovttegielatvuohta</p>
<p>Olmmoš lea guovttegielat go máhttá guokte giela muhto seamma go eatnigiela doahpagii leat guovttegielatvuođa doahpagii maid máŋga definišuvnna. Mun lean jorgalan Skutnabb-Kangas (1986: 50) definišuvnnaid sámegillii ná:</p>
<p>KRITERIA</p>
<p>DEFINIŠUVDNA</p>
<p>Dat lea guovttegielat gii/ gean 1. Álgogiella a. lea oahppan guokte giela iežas bearrašis unnivuođa rájes b. lea geavahan guokte giela bálddalaga gulahallangaskaoapmin unnivuođa rájes 2. Identifiseren a. siskkáldas b. olgguldas a. identifisere iežas guovttegielagin/ geas leat guokte giela ja/dahje guokte kultuvrra (dahje oassi dain) b. earát identifiserejit guovttegielagin 3. Máhttu a. máhttá guokte giela ollislaččat b. máhttá guokte giela eatnigiela dásis c. máhttá guokte giela seamma bures d. máhttá ráhkadit ollislaš áddehahtti cealkagiid nuppi gillii e. hálddaša muhtin muddui nuppi giela grammáhtalaš struktuvrra f. lea deaivvadan nuppiin gielain 4. Doaibma g. geavaha (dahje máhttá geavahit) guokte giela (eanas dilálašvuođain) (iežas ja earáid sávaldaga ja servvodaga gáibádusaid mielde</p>
<p>Govva 4.2 Guovttegielatvuođa definišuvnnat <em type="italic">(S-K 1986: 50 mielde) </em></p>
<p>Guovttegielatvuođa definišuvnnain leat <span type="quote">“máhttu”</span> definišuvnnat váddásepmosat. Dat leat juogo beare <span type="quote">“viidát”</span>, nu ahte measta buot olbmot leat guovttegielagat, (nugo d, e ja f definišuvnnat orrot leame), dahje dat leat nu gáibideaddjit ahte vel gielat, maid olmmoš máhttá oalle bures, eai dohkkehuvvo ( nugo a, b ja c definišuvnnat leat) (Skutnabb-Kangas 1986: 51). Ovdamearkka dihte a definišuvdna lea ahte galgá máhttit guktot gielaid ollislaččat.</p>
<p>Dás sáhttá jearrat goas olmmoš máhttá giela ollislaččat, ja lea go dat oba vejolaš ge. Nubbi definišuvdna lea máhttit guokte giela eatnigiela dásis ja goalmmát máhttit guokte giela seamma bures. Dat lea maid gáibideaddji, go olbmos lea hárve vejolašvuohta vásihit buot 37 lágan áššiid guovtti gillii. Dávjá várra lea nu ahte olmmoš vásiha iešguđet áššiid iešguđet gillii. Ovdamearkka dihte vásihit sámi mánát Álttás dávjá skuvlaárgabeaivvi ja lagasbirrasa doaimmaid dárogillii ja ruovttu- ja bearašdoaimmaid sámegillii. Dat mielddisbuktá iešguđetlágán máhtuid sin guovtti gielas, ja sii eai soaitte máhttit buotlágan sániid guktot gillii. Golbma maŋemus definišuvnna ges leat nu viidát ahte daid mielde vaikko gii lea guovttegielat. Olmmoš sáhttá veahkkeneavvuid vehkiin ráhkadit áddehahtti cealkagiid nuppi gilli, vaikko ii máhte dan giela, ja dán áiggi lea dábálaš gullat ja oaidnit ollu gielaid, muhto eat liika máhte gielaid. Olbmot sáhttet maid oahppat hálddašit muhtin muddui nuppi giela grammáhtalaš struktuvrra, muhto liika eai ipmir gal giela go gullet dan. Danin go guovttegielatvuođa definišuvnnat leat hui iešguđetláganat, de lea ge Skutnabb-Kangas (1986: 53-54) mielas dárbbašlaš čilget guovttegielatvuođa doahpaga juohke háve go dan geavaha vai ieš ja earát dihtet man birra lea sáhka.</p>
<p>Dán barggus go geavahan guovttegielatvuođa doahpaga, de oaivvildan ahte olmmoš lea guovttegielat go máhttá hupmat ja ipmirda guokte giela, nu go doaibma-definišuvnnas čuožžu: dat lea guovttegielat gii geavaha (dahje sáhttá geavahit) guokte giela (eanas dilálašvuođain) (iežas ja earáid sávaldaga ja servvodaga gáibádusaid ektui). 4.3 Additiiva ja subtraktiiva guovttegielat ovdáneapmi</p>
<p>Vuosttašgiela ja nuppigiela ovdáneapmi dáhpáhuvvá dan konteavsttas gos mánná bajásšaddá, lea mánáidgárddis ja/ dahje skuvllas. Additiiva guovttegielat ovdáneapmi lea go mánáid vuosttašgiela ovdáneapmi ii hehttejuvvo dahje bázahala vaikko mánnái addojuvvojit heivvolaš sosiála ja pedagogalaš eavttut nuppi giela ovddidit (Øzerk 1995: 22). Additiiva guovttegielatvuođa ovdáneapmi lea go nubbi giella lasihuvvo vuosttašgillii nu go govus vuolábealde čájeha:</p>
<p>G2</p>
<p>G1</p>
<p>Govva 4.3: Additiiva guovttegielatvuohta (Øzerk 2016: 102 mielde) 38</p>
<p>Subtraktiiva guovttegielatvuohta lea ges juste nuppe ládje go additiiva guovttegielatvuohta. Jus máná vuosttašgiella ii oaččo dan doarjaga maid dárbbaša vai ovdánivččii, ja baicca lea nubbi giella mii deattuhuvvo, ovdána nubbi giella ja vuosttašgiela ovdáneapmi bisána.</p>
<p>G2</p>
<p>G1</p>
<p>Govva 4.4: Subtraktiiva guovttegielatvuohta (Øzerk 2016: 105 mielde)</p>
<p>Subtraktiiva guovttegielatvuođa boađus lea ahte mánáid vuosttašgiela máhttu hedjona dan botta go ohppet nuppi giela ja sáhttá jus bistá guhká dagahit giellamolsuma. 4.4 Fishman áitavuloš gielaid meroštallan ceahkit</p>
<p>Joshua Fishman (1926- 2015) ovdanbuvtti 1991: s prográmma <em type="italic">Reversing Language Shift </em>mas </p>
<p>GIDS- skála ( <em type="italic">The Graded Intergenerational Disruption Scale </em>) lea guovddážis. Fishman skála lea typologiija mii lea vuosttažettiin ráhkaduvvon kártet minoritehtagiela ollislaš dili, muhto skála dadjá maid juoidá dan birra mo giela dilli sáhttá rievdaduvvot ja makkár fáktorat dat leat mat leat mearrideaddjit vai oažžu dákkár rievdama. </p>
<p>Fishman (1991: 81–114) ráhkadii cehkiid mielde skovi mas árvvoštallá áitojuvvon giela ceavzinnávccaid. Fishman čilge giellamolsuma proseassan mas giella massá doaimmaidis, hálliidis ja gaskaomiid cehkiid mielde. Ealáskahttin šaddá dasto vuohkin jorgalit proseassa dainna ahte gizzu fas daid massojuvvon cehkiid.</p>
<p>Fishman geavahii Richter skála, mii mihtida eanandoarggástusa sturrodaga, mállen iežas ceahkkejuoguide. Richter skálas 8. ceahkki čájeha garraseamos eanandoarggástusa ja nu lea maid Fishman cehkiin 8. ceahkki buot heajumus dilli mas áitojuvvon giella sáhttá leat, ja dađi badjelii beassá dađi unnit áitojuvvon lea giella. Rasmussen (2005) lea jorgalan Fishman cehkiid sámegillii ja mun ovdanbuvttán dás cehkiid oaniduvvon ja heivehuvvon hámis. 8. ceahkki: Dušše muhtin boares olbmot, geat vel orrot guhkkálaga, máhttet giela. Jus giellamolsuma galgá dán ceahkis jorgalahttit ferte čohkket gielladieđuid dain boares olbmuin geat ain máhttet giela ja daid dieđuid vuođul geahččalit seailluhit giela. 39 7. ceahkki: Dušše olbmot geat leat nu boarrásat ahte eai šat oaččo mánáid máhttet giela. Sii geavahit giela gaskaneaset muhto eai leat oahpahan giela nuorat bulvii. Dán ceahkis lea dattege álkit jorgalahttit giellamolsuma go giella lea ain anus ja dán ceahki váldoulbmil lea oažžut nuoraid oahppat áitojuvvon giela nubbin giellan vai sii máhttet oahpahit dan viidáseappot mánáideaset ja dainna lágiin goargŋut 6. ceahkkái. 6. ceahkki: Dán ceahki mihtilmasvuohta lea ahte ruovttuin oahpahuvvo minoritehtagiella ja ahte gávdnojit báikegottit gos giella geavahuvvo. Fishman rehkenastá guđát ceahki buot deháleamos ceahkkin danin go giella sáhttá ceavzit vaikko ii olát bajit cehkiide. Giella sáhttá ceavzit go dáhpáhuvvu buolvvaidgaskasaš giellasirdin ja giella geavahuvvo lunddolaččat ja eahpeformála vuogi mielde ruovttuin ja báikegottiin vaikko ii oahpahuvvo skuvllas, ii geavahuvvo almmolaš ásahusain ja medias. Muhto gielladilli sihkkarastojuvvo go olaha bajit cehkiide. 5. ceahkki: Dán ceahki mihttomearri lea lasihit lohkan- ja čállinmáhtu go giela árvu loktana go máhttá lohkat ja čállit giela. Dán ceahkkái ii leat dattege dárbu Fishman mielas ovdalgo giella lea sajáiduvvan dábálaš njálmmálaš giellan. 4. ceahkki: Dáhpáhuvvu lohkan ja čállinoahpahus vuolit dási oahpahusas juogo 4a skuvllain mat muhtin muddui leat veahádatálbmoga hálddus dahje 4b skuvllain mat leat majoritehtaálbmoga hálddus. Fishman mielas 4a skuvllain lea álkit ealáskahttit áitojuvvon giela go dain skuvllain máhttet buorebut ovddidit olles kultuvrra. 4b skuvllain leat oasit oahpahusas unnitloguálbmoga gillii. 3. ceahkki: Áitojuvvon giella geavahuvvo bargoeallimis maid olggobealde lagasservvodaga.</p>
<p>Majoritehta álbmot ferte geavahit veahádatgiela go fállet bálvalusaid veahádatálbmogii priváhta, bealle almmolaš ja almmolaš ásahusain nugo poasttas, báŋkkus, dearvvašvuođaguovddážis jna. 2. ceahkki: Áitojuvvon giella geavahuvvo mediain ja almmolaš ásahusain vuolit dásis. Nuppi ceahki várálašvuohta lea ahte veahádatálbmot jáhkká bohtosiid stuorábun go leat ja atnet beare olu návccaid dáid doaimmaide ja dát doaimmat váikkuhit giela buolvvaidgaskasaš sirddašeapmái. 1. ceahkki: Alimus ceahkki masa veahádatgiella sáhttá boahtit sierra stáhta haga. Giella geavahuvvo juohke sajis, maid alit oahpus, muhto gilvala ain majoritehtagielain mas leat ain eanet resurssat. (Fishman 1991: 87- 109). 40</p>
<p>Davvisámi guovlu lea hui iešguđetlágan. Muhtun guovddáš sámi suohkanin dego Kárášjogas ja Guovdageainnus leat eanas mánát sámegielagat. Riddoguovlluin Finnmárkkus ja Davvi-</p>
<p>Romssas lea fas áibbas eará dilli. Danin ferte juohkit davvisámi guovllu ja árvvoštallat gielladili suohkaniid- ja báikegottiid dásis jus Fishman cehkiid bokte áigu árvvoštallat giela dili iešguđet báikkiin. (Rasmussen 2007: 138.). 4.5 Unesco giellavitalitehta iskama málle</p>
<p>Unesco bivddii 2002/2003:s riikkaidgaskasaš lingvistta joavkku ráhkadit rámma man vuođul sáhttá árvvoštallat iešguđet gielaid dili. Dát “Ad Hoc Expert Group on Endangered</p>
<p>Languages” joavku ráhkadii vuogi man vuođul sáhttá árvvoštallat áitojuvvon gielaid áittadási.</p>
<p>Artihkkalis <span type="quote">“Language Vitality and Endangerment”</span> ovdanbuktet ovcci fáktora maid ferte buohkaid árvvoštallat go galgá gávnnahit makkár dilis giella lea.</p>
<p>Easkka go árvvoštallá buot dáid fáktoriid sáhttá dutkiid mielas árvvoštallat giela dili. Ii leat doarvái geahččat omd. dušše ovtta fáktora go sáhttá leat nu ahte juste dan fáktoris boahtá ovdan ahte giella lea dorvvolaš dilis, muhto eará fáktorat ges čájehit áibbas eará. Eanas fáktoriidda lea ráhkaduvvon skála mas leat vihtta ceahki maid mielde sáhttá árvvoštallat lea go giella dorvvolaš dilis, dorvvuhis dilis, áitojuvvon dilis, hirbmat áitojuvvon dilis, ollásit áitojuvvon dilis dahje jávkan. 41</p>
<p>Govva 4.5: UNESCO áitojuvvon gielaid árvvoštallan fáktorat. <em type="bold">Gáldu </em>: UNESCO 2003. <em type="bold">Sámás </em>: Rasmussen 2013: 23. </p>
<p>Unesco uhkiduvvon gielaid listtus lea davvisámegiella merkejuvvon čielgasit áitojuvvon (definitely endangered) giellan.</p>
<p>Dás ovdanbuvttán ovtta fáktora maid geavahan digaštallanoasis.</p>
<p><em type="bold">Fáktor: Buolvvaidgaskasaš sirdáseapmi. </em></p>
<p><em type="bold">Áittadássi </em></p>
<p><em type="bold">Gráda Giellaservodat </em></p>
<p>Dorvvolaš 5</p>
<p>Buot ahkásaččat geavahit giela, mánáid rájes.</p>
<p>Dorvvuheapme 4</p>
<p>Muhtin mánát hállet giela buot domeanain. Buot mánát hállet giela muhtin domeanain.</p>
<p>Čielgasit Áitojuvvon 3</p>
<p>Giela hállet ovddimusat ollesolbmot váhnenbuolvva rájes.</p>
<p>Hirbmadit Áitojuvvon 2</p>
<p>Giela hállet ovddimusat vuoras olbmot áddjá-/ áhkubuolvva rájes.</p>
<p>Ollásit Áitojuvvon 1</p>
<p>Giela hállá muhtin boares olmmoš máttarváhnenbuolvva rájes.</p>
<p>Jávkan 0</p>
<p>Ii oktage hála giela.</p>
<p>Govva 4.6: Buolvvaidgaskasaš sirdáseapmi <em type="bold">. Gáldu: </em>Unesco 2003:8 <em type="bold">Sámás </em>: Rasmussen 2005) </p>
<p>Giella</p>
<p>Vitalitehta</p>
<p>Buolvvaid-gaskasaš giella sirdášeapmi</p>
<p>Servodaga láhtuid doaladumut iežaset giela hárrái</p>
<p>Treanddat dálá giellašilljuid giellageava-heamis</p>
<p>Ráđđehuslaš ja ásahuslaš doaladumit ja politihkka</p>
<p>Dokumenta-šuvnna šlájat ja dárbbut</p>
<p>Ođđa giellašilljuid ja media vuostáiváldin</p>
<p>Hálliid joavkku sturrodat iežas álbmoga gaskkas</p>
<p>Giellaoahpu ja lohkan- ja čállinoahpu materiála</p>
<p>Giela hállidjoavkku oppalaš sturrodat42</p>
<p>Unesco bargojoavku lea juohkán dorvvolaš dili guovtti sadjái, (5) ja (5-)</p>
<p><em type="bold">Dorvvolaš (5): </em>Buot buolvvat hállet giela. Eará gielat eai áitte moktege, ja buolvvaidgaskasaš sirdáseapmi orru leamen lávgat. </p>
<p><em type="bold">Stáđis, liikká áitojuvvon (5-): </em>Buot buolvvat hállet sámegiela eanaš oktavuođain, buolvvaidgaskasaš sirdáseapmi ii leat boatkanan. Dattetge lea máŋggagielatvuohta ovtta dahje eanet dominánta gielain rievidan saji dehálaš gulahallanoktavuođain. Fuobmá ahte máŋggagielatvuohta ieš ii leat vealtameahttumit miige áitagiid gillii. </p>
<p><em type="bold">Dorvvuheapme (4): </em>Eanaš, muhto eai buot mánát dahje bearrašat servodagas hállet giela vuosttaš giellan, muhto dat sáhttá leat ráddjejuvvon dihto sosiála domeanaide (dego ruktui gos mánát hállet váhnemiiguin, áhkuin ja ádjáin). </p>
<p><em type="bold">Čielgasit áitojuvvon (3): </em>Mánát eai oahpa šat giela eatnigiellan ruovttus. Nuoramus hállit leat váhnemiid agis. Dán dásis váhnemat sáhttet hállat giela mánáidasaset, muhto dábálaččat mánát eai vástit dán gillii. </p>
<p><em type="bold">Hirbmadit áitojuvvon (2): </em>giela hállá dušše vuorraset buolva, áhkut, ádját ja vel boarráset olbmot, váhnenbuolva dáidá ain áddet giela, muhto dábálaččat dat eai hála dan mánáidasas. </p>
<p><em type="bold">Ollásit áitojuvvon (1): </em>nuoramus hállit leat máttarváhnenbuolvvas, ja giella ii geavahuvvo šat beaivválaš gulahallamis. Dát boarrásat dávjá muitet dušše oasážiid gielas, muhto eai geavat dan, dannego eai leat háleštallanskihpárat. </p>
<p><em type="bold">Jávkan (0): </em>Ii oktage máhte šat hállat giela dahje muitte dan. 4.6 Beaktilis ja láivves guovttegielat oahpahusmállet </p>
<p>Colin Baker ja Wayne E. Wright (2017) earuheaba ovttagielat, beaktilis ja láivves guovttegielat oahpahusmálliid. Mun geavahan dás Baker skoviid nu go gávnnan daid Torkel</p>
<p>Ramussen nákkosgirjjis (Rasmussen 2013: 37-38). Baker ja Wright girji <em type="italic">Foundations of </em><em type="italic">bilingual education and bilingualism </em>2017 lea guđát deaddileapmi ja lea vuosttaš gearddi go leat guokte čálli. Eará almmuhusain lea leamaš dušše Baker. Girji almmuhuvvui vuosttaš geardde 1993 ja das almmuhuvvui skovvi vuosttaš geardde. 43 </p>
<p><em type="bold">OVTTAGIELAT OAHPAHUSMÁLLET </em></p>
<p><em type="bold">Prográmmamálle </em></p>
<p><em type="bold">Mánná- </em><em type="bold">kategoriija </em></p>
<p><em type="bold">Luohkkálanja </em></p>
<p><em type="bold">Giella </em></p>
<p><em type="bold">Servodaga </em><em type="bold">oahpahusulbmil </em></p>
<p><em type="bold">Gielalaš bohtosa </em><em type="bold">ulbmil </em></p>
<p>GIELLAHÁVKADAN</p>
<p>Gielalaš minoritehta</p>
<p>Majoritehtagiella</p>
<p>Assimileren</p>
<p>Ovttagielalašvuohta</p>
<p>GIELLAHÁVKADAN</p>
<p>Gielalaš minoritehta</p>
<p>Majoritehtagiella mas nuppi giela liigediimmut</p>
<p>Assimileren</p>
<p>Ovttagielalašvuohta</p>
<p>SUDDJEJUVVON</p>
<p>Gielalaš minoritehta</p>
<p>Majoritehtagiella</p>
<p>Assimileren</p>
<p>Ovttagielatvuohta</p>
<p>ČUOLDIN</p>
<p>Gielalaš minoritehta</p>
<p>Minoritehtagiella (bákkolaš, ii leat vejolaš válljet)</p>
<p>Apartheid</p>
<p>Ovttagielalašvuohta</p>
<p><em type="bold">LÁIVVES GUOVTTEGIELAT OAHPAHUSMÁLLET </em></p>
<p>GASKABODDOSAŠ</p>
<p>MODEALLA</p>
<p>Gielalaš minoritehta</p>
<p>Minoritehtagiella álggos, ja maŋŋil majoritehtagiella</p>
<p>Assimileren</p>
<p>Buoremuddui ovttagielalašvuohta</p>
<p>DÁBÁLAŠ</p>
<p>MAJORITEHTA-</p>
<p>OAHPAHUS JA</p>
<p>VIERROGIELLA</p>
<p>Gielalaš majoritehta</p>
<p>Majoritehtagiella, muhto nubbingiella/ amasgiella fágan</p>
<p>Muhtun muddui gielalaš riggodat</p>
<p>Ráddjejuvvon guovttegielalašvuohta</p>
<p>SIRREN</p>
<p>Gielalaš minoritehta</p>
<p>Minoritehtagiella (ii leat vejolaš válljet)</p>
<p>Stuorát friddjavuohta/ iešstivrejupmi</p>
<p>Ráddjejuvvon guovttegielalašvuohta</p>
<p><em type="bold">BEAKTILIS GUOVTTEGIELAT OAHPAHUSMÁLLET </em></p>
<p><em type="bold">Prográmmamálle </em></p>
<p><em type="bold">Mánná- </em><em type="bold">kategoriija </em></p>
<p><em type="bold">Luohkkálanja </em></p>
<p><em type="bold">Giella </em></p>
<p><em type="bold">Servodaga </em><em type="bold">oahpahusulbmil </em></p>
<p><em type="bold">Gielalaš bohtosa </em><em type="bold">ulbmil </em></p>
<p>GIELLALÁVGUN</p>
<p>Gielalaš majoritehta</p>
<p>Guokte giela ja deaddu lea nuppigielas</p>
<p>Pluralisma ja gielalaš riggodat</p>
<p>Guovttegielalašvuohta hupmamis ja čállimis</p>
<p>BISUHANMODEALLA</p>
<p>Gielalaš minoritehta</p>
<p>Guokte giela mas deaddu lea vuosttašgielas</p>
<p>Bisuheapmi, pluralisma ja gielalaš riggodat</p>
<p>Guovttegielalašvuohta hupmamis ja čállimis</p>
<p>GUOVTTEGUVLLOT MODEALLA</p>
<p>Gielalaš minoritehta ja majoritehta seahkalaga</p>
<p>Minoritehta- ja majoritehtagiella</p>
<p>Bisuheapmi, pluralisma ja gielalaš riggodat</p>
<p>Guovttegielalašvuohta hupmamis ja čállimis44</p>
<p>GUOVTTEGIELALAŠ MAJORITEHTA- MODEALLA</p>
<p>Gielalaš majoritehta</p>
<p>Guokte majoritehtagiela</p>
<p>Bisuheapmi, pluralisma ja gielalaš riggodat</p>
<p>Guovttegielalašvuohta hupmamis ja čállimis</p>
<p>Govva 4.7: Ovttagielat, láivves- ja beaktilis guovttegielat oahpahusmállet. <em type="bold">Gáldu </em>: Baker/Wright 2017, <em type="bold">Sámás: Ánne Ristiinna Hætta, mu heiveheapmi 2017 deaddileami mielde. </em></p>
<p>Vuosttaš giellahávkadanmodealla gohčodeaba Baker guovttos <em type="bold">Submersion Education </em>, ja dat lea dakkár oahpahusmálle gos minoritehtagielat mánát oahpahuvvojit majoritehta gillii. Soai čilgeba dán oahpahusmálle basseaŋŋa metaforain. Dan sadjái go veahá ain buokčalit nuppi gielas nugo dábálaš oahpahusas de bálkestuvvo oahppi dákkár oahpahusmálliin njuolga fávlái ja vurdojuvvo ahte oahppá vuodjat nu jođánit go vejolaš almmá makkárge veahki haga. </p>
<p>Basseaŋŋa giella lea majoritehta giella iige máná ruovttugiella. Minoritehtagielat mánná gullá olles beaivvi majoritehtagiela, dávjá ovttas eará ohppiiguin geat hálddašit majoritehta giela bures. Sihke ohppiin ja oahpaheddjiin vurdo ahte hupmet dušše majoritehtagiela luohkkálanjas. Oahppit sáhttet juogo vuodjut, rahčat dege vuodjat. (Baker &amp; Wright 2017: 201.) Baker ja Wright mielas dákkár oahpahusmálle lea heitot daningo mánná šaddá hirbmadit rahčat ipmirdit oahpahusgiela seammás go maid galgá oahppat fágaid sisdoalu.</p>
<p>Vaikko leat sihke mánát geat máhttet ja mánát geat eai máhte majoritehtagiela ovtta luohkkálanjas ii leat mihkkege ákkaid doaivut ahte mánát geat eai máhte giela galget jođánit ja álkit oahppat majoritehtagiela mii lea dárbbašlaš jus galget nákcet oahppat dan mii gáibiduvvo oahppoplánain. (Ibid.). Lassin giellaváttisvuođaide sáhttet mánát geat fertejit čuovvut dákkár oahpahusmálliid bártidišgoahtit sihke sosiálalaččat ja dovdduid ektui go ii leat dušše ruovttu giella mii láitojuvvo muhto maiddái máná identitehta, ruoktu, kultuvra ja dávjá čearda (Ibid.).</p>
<p>Dát modealla muittuha hui ollu dan modealla mii geavahuvvui sámi mánáid guovdu dáruiduhttináiggis.</p>
<p>Nubbi giellahávkadanmálle lea <em type="bold">Mainstreaming with Pull-Out Classes. </em>Dán málles lea maid majoritehtagiella oahpahusgiella. Minoritehtagielat mánát vázzet dábálaš majoritehtagielat luohkás, muhto váldojuvvojit olggos dábálaš oahpahusas muhtin diimmuid goas ožžot liige giellaoahpahusa majoritehtagielas vai buorebut galggaše nagodit čuovvut oahpahusa. </p>
<p>Olggosváldin luohkáin lea jáhkehahtti ahte eará oahppit badjelgehččet minoritehtagielat mánáid sin váilevaš giellamáhtu dihte ja minoritehtagielagat eai soaitte oahppat 45 majoritehtagiela nu jođánit ja danin bážáhallet fágalaččat. (Baker &amp; Wright 2017: 202-203.)</p>
<p>Guktot giellahávkadanmállin lea ulbmil assimileren ja boađus lea ovttagielatvuohta.</p>
<p>Buoret vuohki go olggosváldin vuohki lea suddjenmálle, <em type="bold">Sheltered (Structured) Immersion. </em></p>
<p>Dán málles leat oahpaheaddjit skuvlejuvvon oahpahit minoritehtaid majoritehtagillii ja muddet oahpahusulbmiliid ohppiide geat eai vel leat nu čeahpit majoritehtagielas. Dan sadjái go váldot olggos luohkkálanjas ožžot oahppit heivehuvvon oahpahusa iežaset luohkás ja iežaset dábálaš oahpaheaddjis. Dákkár oahpahusmálle válljejuvvo dávjá praktihkalaš sivaid geažil. Omd. sáhttet muhtun USA skuvlaguovlluin hubmot badjel 100 iešguđetlágan giela ja dákkár gielalaš máŋggabealatvuođas lohket ollu skuvllat ahte guovttegielat oahpahusa lea veadjemeahttun čađahit. Dattege, ollu dákkár máŋggagielat skuvllain várra livčče dan muttos ollu oahppit ahte galggašii leat vejolaš fállat guovttegielat oahpahusa. (Baker &amp; Wright 2017: 203.)</p>
<p>Čuoldin málle <em type="bold">Segregationist Education </em>servodatulbmil lea apartheid ja boađus lea ovttagielatvuohta. Dán málles lea oahpahusgiella minoritehtagielat mánáide minoritehtagiella ja eai sáhte válljet eará. Dákkár oahpahusmálle bokte eai oahpa minoritehtat majoritehtagiela, mii maid lea fápmogiela, nu bures ahte sáhttet váikkuhit servodaga dahje gulahallat earáiguin seamma servodagas doarvái bures. Dát oahpahusmálle lea oalle hárvi. (Baker &amp; Wright 2017: 206.) </p>
<p>Gaskaboddosaš modealla, <em type="bold">Transitional Bilingual Education </em>, mihttomearri lea assimileren. </p>
<p>Dat earuhuvvo ovttagielat málliin dan dáfus ahte minoritehtagielat mánát gaskaboddosaččat ožžot geavahit iežaset ruovttugiela dasságo hálddašit majoritehtagiela dan meare bures ahte buot oahpahus sáhttá addot dušše majoritehtagillii. Oahpahusas lassána majoritehtagiela geavaheapmi dađistaga ja iežaset giela geavaheapmi ges unnu ja loahpas jávká. Boađus lea buoremuddui ovttagielatvuohta majoritehtagielas. (Baker &amp; Wright 2017: 206.)</p>
<p>Dábálaš majoritehtaoahpahus ja vierrogiella , <em type="bold">Mainstream Education with World </em></p>
<p><em type="bold">Language Teaching, </em>málle lea dábálaš oahpahusmálle ollu riikkain máilmmis. Dat lea málle gos gielalaš majoritehta mánnájovkui oahpahuvvo minoritehtagiella fágan muhtin diimmuid vahkus. Dákkár oahpahusmálle hárve buvttada ohppiid geat leat doaibmi guovttegielagat. Go oahppit dušše gullet vierrogiela/nuppigiela diibmobeale beaivválaččat eai ge goassege muđui lea boađus dávjá hui ráddjejuvvon máhttu vierrogielas vaikko lea leamaš vierrogiellaoahpahus gaskal 5 ja 12 jagi. Dákkár oahpahusmálle ii deattut giellaoahppama muhto buohtastahttá giellafága eará fágaiguin dego historjjáin ja matematihkain. 46 </p>
<p>Dattege ii heive eŋgelasgielaloahpahus mii dáhpáhuvvá omd. Skandinavia skuvllain dán minstarii go ollu oahppit šaddet hui čeahpit eŋgelasgielas vaikko dat lea amasgiella. Go lea motivašuvdna ja go gielas lea alla árvu, ja go giellamáhttu addá ekonomalaččat ja bargomárkana ektui ovdamuniid dalle várra lihkostuvvá amasgiela oahpahus buorebut. (Baker &amp; Wright 2017: 208- 209.)</p>
<p>Sirren, <em type="bold">Separatist Education </em>, málle mielde oahpahuvvojit minoritehtagielagat minoritehtagillii ja ulbmil lea ahte minoritehtas galgá leat eambbo friddjavuohta dahje iešstivren. Boađus lea ráddjejuvvon guovttegielatvuohta. (Baker &amp;Wright 2017: 209.) </p>
<p>Baker guovttos ovdanbuktiba dasto njeallje beaktilis guovttegielat oahpahusmálliid. Beaktilis oahpahusmálliid mihttomearri lea guovttegielalašvuohta sihke hupmamis ja čállimis ja guovttekultuvrralašvuohta. Muhtun skuvllaid ulbmil lea máŋggagielalašvuohta hupmamis ja čállimis ja máŋggakultuvrralašvuohta. (Baker &amp; Wright 2017: 215.) Beaktilis guovttegielat oahpahusmállet deattuhit giellaoahppama seammás go oahpahit fágaid. Mánnájoavkkuin sáhttá leat minoritehta- dahje majoritehtagiella ruovttugiellan, muhto oahpahusas deattuhuvvo minoritehtagiella. Buot oahpaheaddjit skuvllain leat guovttegielagat ja buot gielat leat árvvusadnon. Skutnabb-Kangas ja Dunbar čálliba ahte albma giellasuodjalanprográmmain galgá minoritehtagiella geavahuvvot oahpahusgiellan unnimusat gávcci jagi (Skutnabb-</p>
<p>Kangas &amp; Dunbar 2010: 100).</p>
<p>Guovtteguvllot modealla, <em type="bold">Two-Way/ Dual Language </em>, lea oaivvilduvvon mánnájoavkkuide gos sihke minoritehtagielat ja majoritehtagielat mánát leat ovttas ja oahpahusgiella lea sihke minoritehta- ja majoritehtagiella. Buot mánát galget oahppat guktot gielaid. Oahpahusulbmil lea bisuheapmi, pluralisma ja gielalaš riggodat. (Baker &amp; Wright 2017: 215- 223.) </p>
<p>Bisuhanmodealla, <em type="bold">Heritage Language Bilingual Education </em>, lea oaivvilduvvon minoritehtagielat mánáide ja galgá addit ohppiide vejolašvuođa ovdánahttit iežaset giela alla dássái. Bisuhanmodeallain lea eatnigiella várjaluvvon ja árvvusadnon seammás go mánát ohppet majoritehtagiela. Servodaga oahpahusulbmil lea bisuheapmi, pluralisma ja gielalaš riggodat. (Baker &amp; Wright 2017: 224.) </p>
<p>Giellalávgun, <em type="bold">Immersion </em>, málle lea oaivvilduvvon majoritehtagielat mánáide. Dáid prográmmaid ulbmil lea ahte majoritehtagielagat galget šaddat guovttegielagin hupmamis ja lohkamis. Servvodaga ulbmil lea pluralisma ja gielalaš riggodat. Giellalávgun málles deattuhuvvo nubbigiella. Vuosttaš jagiid geavahuvvo dábálaččat dušše nubbigiella, dasto 47 maŋŋá 2-3 jagi 80% nubbigiella ja 20% vuosttašgiella golbma njeallje jagi ja nuoraidskuvllas beali áiggi goappá ge gielas, muhto dasa gávdnojit maid eará vejolašvuođat. (Baker &amp; Wright 2017: 230- 231.) Málle lea dakkár maid sáhttá válljet, iige leat bákkolaš. Váhnemat válljejit dákkár oahpahusmálle, ja leat dávjá kultuvrralaš ja ekonomalaš ákkat válljema duohken. </p>
<p>Mánát dákkár skuvllain eai bággehala hupmat nuppi giela, muhto ohppet giela lunddolaččat, lea measta dego vuosttašgielaoahppan. Skuvlla mánáin lea sullii seamma gielladuogáš. (Ibid.: 232.) Giellalávgunmálle álggahuvvui Kanádas ja iskkadeapmi doppe čájehii ahte oahppit geat čuvvo dákkár málle ohppe lohkat, čállit, hupmat ja ipmirdit nuppi giela njuovžilit juoga maid oahppit geat čuvvot árbevirolaš nubbigiella prográmma eai goassege daga. (Ibid.: 231-232.)</p>
<p>Majoritehtagieldagiidda lea čájehuvvon giellalávgun beaktilis giellaoahppanmálliin.</p>
<p>Guovttegielalaš majoritehtamodealla, <em type="bold">Mainstream bilingual </em>, lea oaivvilduvvon majoritehtagielat mánáide. Oahppit ožžot oahpahusa guovtti (dahje eanet) majoritehtagillii (omd. eŋgelasgillii ja japánagillii Japanis) ja ohppet guktot gielaid. Ulbmil lea bisuheapmi, kultuvrralaš pluralisma ja gielalaš riggodat. (Baker/ Wright 2017: 234- 235.) 4.7 Muhtun doahpagat </p>
<p><em type="bold">Giellamolsun </em>mearkkaša ahte ovtta giela hubmit hupmagohtet eará giela beaivválaš giellan. </p>
<p>Dávjá lea minoritehtagiella mas lea vuollegis stáhtus mii vuoittáhallá majoritehtagillii mas lea alla stáhtus. Svonni (1993: 26) čállá ahte giellamolsunproseassas lea dábálaš ahte giella massá eambbo ja eambbo domeanaid ja giellageavaheaddjit eai šat oahpa buot osiid giela struktuvrras. Giellamolsun sáhttá maid leat ovttaskas olbmo fenomena: minoritehtagiela hubmit molsot giela majoritehtagillii go unnán geavahit minoritehtagiela (Svonni 1993: 27).</p>
<p>Mu dutkanguovllus lea dáhpáhuvvan giellamolsun sámegielas dárogillii earret eará dáruiduhttinpolitihkka geažil. Dán barggus muitalan dan birra muhto váldogažaldat lea dáhpáhuvvá go ain giellamolsun sámegielas dárogilli vai nagodit go Álttá sámegielagat doalahit gielaset ja fievrridit dan viidáseappot mánáideaset.. <em type="bold">Giela doalaheapmi </em>lea go áitojuvvon giela hállit aŋkke válljejit doalahit iežaset giela dakkár dilis gos livččii vejolaš molsut giela (Hyltenstam &amp; Stroud 1991: 9). </p>
<p>Giellamolsundilálašvuođain lea dábálaš ahte okta oassi olbmuin leat <em type="bold">semi- hállit </em>(semi- speakers) <em type="bold">. Semi- hálliin </em>lea gielladuogáš mii dagaha ahte nagodit gulahallat sámegillii, muhto sin giella ii leat ovdánan beare haga go leat beassan unnán geavahit ja gullat giela (Dorian 1981: 107). </p>
<p><em type="bold">Giellamolsuma jorgaleapmi </em>lea Fishman (1991) doaba. Giellamolsuma jorgaleami ulbmil 48 lea olbmuid oažžut fas hupmagoahtit giela mii lea jávkan dahje jávkame. Doaba <em type="bold">ealáskahttit </em>geavahuvvo buot viggamušain dahkat sámegiela eanet ealli giellan- sihke bossut heakka sámegillii dain guovlluin gos dat lea jávkan dahje jávkame, oahpahit sámegiela daidda geat eai máhte, ja váldit dan atnui ođđa domeanain dego mánáidgárddiin, skuvllain, mediain jna. (Rasmussen 2013:17-18). </p>
<p>Sámi mánáid oahpaheami ulbmil lea ahte sii galget šaddat doaibmi guovttegielagat. Jus dán ulbmila galgá nagodit olahit dárbbašuvvojit <em type="bold">gielladomeanat, </em>olbmot ja dilálašvuođat gos mánát besset gullat ja hupmat sámegiela. 4.8 Čoahkkáigeassu </p>
<p>Dán kapihttalis lean ovdanbuktán teoriijaid maid vehkiin sáhttá árvvoštallat gielladili dutkanguovllus. Mun lean válljen dovddus teoriijaid Fishman (1991) ja Unesco (2003). Dáin teoriijain leat oasit mat eai oro nu bures heiveme sámegiela dili guorahallamii Norgga bealde dán áigge daningo sámegiella máŋgga dáfus lea juo olahan rivttiid ja sajádaga servodagas mii lea hui dehálaš jus giella galgá seailut. Muhto dáid teoriijaid sáhttá liika atnit mu mielas go dat leat ávkkálaččat čájehit ovttaskas olbmuid giellaválljema, buolvvaidgaskasaš giellasirddašeami ja giellaservoša dehálašvuođa jus unnitlogugiella galgá seailut ja nannejuvvot majoritehtagielat guovllus.</p>
<p>Teoriija oasis lean vel čilgen doahpagiid ja oahpahusmálliid mat geavahuvvojit miehtá máilmmi guovttegielat oahpahusas. 49 5. Dutkanhistorjá</p>
<p>Sosiolingvistihkka ja giellasosiologiija leaba oasit gielladiehtagis mat guorahallaba giela ja servvodaga oktavuođa. Go sosiolingvistihkka guorahallá giellavuogádaga ja dutká earret eará áššiid dego giela variašuvnnaid ja rievdadusaid de giellasosiologiijas deattuhuvvo giellageavaheapmi servvodagas ja ii nu ollu giellavuogádat. Dábálaš giellasosiologalaš fáttát leat e.e. gielladoalaheapmi, giellamolsun, ealáskahttin ja guovtte- ja máŋggagielatvuohta. (Todal 2002: 17). Mu bargu lea giellasosiologalaš dutkamuš go gieđahallá giellageavaheami servvodagas. Dán kapihttalis áiggun čuovvovaččat ovdanbuktit muhtin dutkamušaid mat leat sámegiela dili birra ja main mun lean atnán ávkki iežan barggu čálidettiin. 5.2 Ruoŧa skuvlamánáid sámegielmáhttu</p>
<p>Professor Mikael Svonni iskkai sámi skuvlamánáid sámegiela máhtu Ruoŧa bealde doavttirgrádabarggustis <em type="italic">Samiska skolbarns samiska </em>(1993). Svonni lea iskan mánáid gielalaš duogáža muhto su giellaiskama váldoášši lei iskat mánáid grammáhtalaš ja leksikála máhtu, muhto vai oažžut ollislaš gova mánáid giellamáhtus dahkkojuvvojedje maid ollu eará iskosat. </p>
<p>Svonni čujuha muhtin fáktoriidda mat orrot leamen dehálaččat giellaoahppama oktavuođas.</p>
<p>Su mielas lea vuosttašgiella dákkár fáktor danin go bohtosat čájehit ahte mánát geain lea sámegiella vuosttašgiellan máhttet giela buoremusat. Dat mánát geain lei ruoŧagiella vuosttašgiellan máhtte unnán sámegiela, eaige bálljo hupman giela. Oahpahus maid sii ledje ožžon ii sáhte leat ovddidan sin giellamáhtu ja sin dilis sáhtii maid jurddašit ahte dakkár fáktor go motivašuvdna lea váikkuhan. (Svonni 1993: 178.)</p>
<p>Dat man ollu giella geavahuvvo lea mearrideaddji fáktor. Dat mánát geat leat unnivuođa rájes juo gullágoahtán sámegiela, muhto liika eai máhte olus sámegiela leat hui unnán hupman sámegiela bearrašis ja olbmáiguin. Dáidda mánáide ii ge oro skuvlla sámegieloahpahus mearkkašan ollu. (Ibid.: 175.)</p>
<p>Skuvllaid giellaoahpahus lea dehálaš fáktor. Mánát geat leat ožžon oahpahusa sámegillii ja sámegielas máhttet eambbo giellahámiid go mánát geat eai leat ožžon dan, dahje leat ožžon dušše veahá oahpahusa sámegielas. (Ibid.: 176.)</p>
<p>Mánáid gaskkas geat máhttet sámegiela hui bures sáhttá oaidnit erohusa sis geat vázzet sámeskuvlla ja sis geat vázzet ruoŧagielat vuođđoskuvlla dan dáfus ahte sámeskuvlla ohppiid giella lei eambbo ovdánan go ruoŧagielat skuvlla ohppiid giella guovtti jearahallandilálašvuođa gaskkas. (Ibid.: 178.) 50</p>
<p>Gávdno čielga minsttar ahte mánat geain lea sámegiella vuosttašgiellan ja geat máhttet ollu sániid sátnelisttus ohppet ollu ođđa sániid guovtti jearahallandilálašvuođa gaskkas. Mánát geain lea sámegiella nubbingiellan ohppet maid ollu ođđa sániid, muhto seammás vajáldahttet dávjá eará sániid. (Ibid.: 66.)</p>
<p>Svonni gávdná ahte lea hui čielggas ahte giellageavaheapmi eará sajiin go bearraša siskkobealde váikkuha mánáid giellaovdáneami. Sámegiella lea minoritehtagiella mii geavahuvvo unnán muđui servodagas iige oaččo doarjaga maid dárbbaša. Svonni mielas čájehit su bohtosat ahte sámegiella lea duođai áitojuvvo go 12-13 jahkásaš mánát geain lea sámegiella ruovttugiellan ja hupmet sámegiela olbmáiguin eai leat oahppan sojahanmorfologiija nu bures go vurdo dahje <span type="quote">“vuxennormen”</span> nu go Svonni čállá. Su mielas lea muhtin mánáin dakkár giellamáhttu mii lea dábálaš giellamolsundilálašvuođain. (Ibid.: 178.)</p>
<p>Giellamolsundilálašvuođas lea dábálaš ahte muhtun <span type="quote">“váttis”</span> hámit dahje hámit mat eai geavahuvvo nu ollu jávket álggos. Svonni bohtosat čájehit ahte maiddái mánát geat dávjá hupmet sámegiela eai geavat (dahje máhte) buot hámiid. Bohtosat čájehit omd. ahte duálahámit eai geavahuvvo seamma dávjá go singulára- ja plurálahámit ja muhtun mánát eai geavahan konditionála eaige diminutiiva ja Svonni jearrá ge leago nu ahte mánát geat eai huma doarvái sámegiela heitet geavaheamis váddáseamos/ unnimus frekveanta hámiid. (Ibid.: 180.)</p>
<p>Iskkadeapmi čájeha ahte mánát geain lea sámegiella vuosttašgiellan máhttet dássemolsašumi bures muhto dássemolsašupmi lea váttis mánáide geain lea ruoŧagiella eatnigiellan ja leat unnán geavahan sámegiela ovdal skuvlaagi (Ibid.: 157). Dát mánát rahčet maid máŋga eará morfologalaš aspeavttaiguin.</p>
<p>Svonni konkludere dainna ahte sámegiella lea duođai áitojuvvon giella Ruoŧas ja evttoha loahpas mii berrešii dahkkot vai sámegiella oččošii buoret ceavzinnávccaid. Dutkanbohtosat čájehit ahte intensiiva giellageavaheapmi lea dárbbašlaš vai mánáid giellamáhttu galgá ovdánit. Skuvlla oahpahus galggašii eambbo deattuhit njálmmálaš giela. Giella ferte geavahuvvot maid eará oktavuođain go dušše giellaoahpahusas vai ovdána bures. Čájehuvvo ahte mánát geat leat ožžon oahpahusa sámegillii máhttet giela bures. Mánát geat eai huma sámegiela dahje geat máhttet unnán sámegiela fertejit skuvllas oažžut nana doarjaga ja skuvlla oahpaheaddjit fertejit máhttit kártet man dásis mánáid giella lea go nubbingielagat leat dávjá iešguđet dásiin. Dat lea dan duohken man ollu sii leat gullán ja geavahan sámegiela. 51</p>
<p>Giella berrešii skuvllas geavahuvvot juohkelágán dilálašvuođain iige dušše giellaoahpahusas vai mánát ohppet eambbo sániid ja dadjanvugiid. Jus mánáin lea buorre sátneriggodat sáhttet geavahit sámegiela go hupmet iešguđet áššiid birra.</p>
<p>Svonni maid deattuha ahte lea dárbbašlaš ahte sámegiella geavahuvvo eambbo medias ja girjjálašvuođas. Minoritehtagiela dáfus, mii geavahuvvo nu unnán muđui servodagas lea erenoamáš dehálaš ahte mánát sáhttet gullat sámegiela rádios, geahččat sámegielat tv- prográmmaid ja lohkat sámegielat girjjiid.</p>
<p>Svonni mielas dáhpáhuvvá hui čielgasit giellamolsun sápmelaččaid gaskkas Ruoŧas. Danin lea áibbas dárbbašlaš ahte giella oažžu buoret doarjaga servodagas ee. lágaid bokte, oahpahusa ja obbánassinge kultursektora siskkobealde.</p>
<p>Giellamolsundilálašvuođas lea buolvvaidgaskasaš giellasirdin mearrideaddji. Mánát geat bajásšaddet sámegielain, dahje sihke sámegielain ja ruoŧagielain, leat buorit eavttut ovddidit buori sámegielmáhtu. Buoret sámegieldoarjja sihke mánáidgárddis ja vuođđoskuvllas galggašii maid addit vejolašvuođa mánáde geain ii leat sámegiella vuosttašgiellan šaddat guovttegielagin sámegielas ja ruoŧagielas. (Svonni 1993: 180-181.) 5.3 Giellamolsun ja doalaheapmi Olmmáivákkis Gáivuonas</p>
<p>Áse Mette Johansen čállá giellamolsuma ja gielladoalaheami birra Gáivuonas girjjistis<span type="quote">“Velkommen te` våres Norge”</span> (2009) mii lea reviderejuvvon almmuhus su masterčállosis (2007). Johansen guorahallá mo vuos giella- ja identitehtamolsun 1900-logu mielde ja dasto fas revitaliserenáigi maŋŋá 1970 lea váikkuhan olbmuide Olmmáivákkis</p>
<p>Gáivuona suohkanis. Munnje lei girji erenoamáš miellagiddevaš lohkamuš go mun guorahalan maid mearrasámi guovllu gos olbmot leat massán sámegiela ja sámi identitehta.</p>
<p>Johansen čállá ahte sápmelaččaid politihkalaš mobiliseren maŋŋá soađi lei vástádus majoritehtaservodaga guhká bistán assimilerenviggamušaide ja dáruiduhttin ja revitaliseren representereba dainna lágiin guokte vuostálasti arvosystemaid, maiddái gielalaččat (Johansen 2009: 193). Dáruiduhttináiggis gáibiduvvui ahte olbmot galge leat dárogielat dážat go ii lean dohkálaš leat sápmelaš ja hupmat sámegiela. Dát njuolggadus doaimmai goit almmolašvuođas. Maid olbmot dahke priváhta oktavuođain lei sin iežaset ášši. Ná šattai ovtta ládje vejolaš privatiseret sámevuođa, ja identitehtagažaldat šattai seammás áššin man birra olbmot eai hupman. Otnege hupmet giellamolsunbuolvvat hárve dáid áššiid birra, dat leat sin maŋisboahttit geat hupmet massiimiid birra go dáruiduhttin lea čuohcan sin eallimii maid hui 52 máŋgga ládje, ee. dagahii dáruiduhttin ahte buolvvaidgaskasaš árbevierro- ja máhttofievrrideapmi bisánii. Boarrásat heite muitaleamis ja mánát ja mánáidmánát bajásšadde birrasis gos sámegiella lei ealli giella, muhto dat ii liika šaddan sin giellan. Sis ii lean vejolaš signaliseret sámi identitehta priváhta eallimis ge ja muhtimiidda buvttadii dat identitehtakriisa nuorran. Sii eai diehtán geat sii ledje, ledje go sii sápmelaččat vai dážat? Kollektiiva jaskatvuohta čiegadii vástádusaid ja ná sáhttá dadjat ahte dáruiduhttin čuozai garraseappot nuppi- ja goalmmátbulvii go váhnen ja áhkku-/ áddjábulvii geat juobe priváhta eallimis hálddašedje sámegiela ja sámi kultuvrra. (Ibid.: 195.) Johansen čállá ahte jávohisvuohta sámi ovddešáiggi birra duođašta ahte dáruiduhttin lei fápmorihkkun. Olles álbmot ii oro jaska iežaset historjjá birra duššiid dihte. Stigmatiseren buvttadii jávohis joavkku gii heivehii iežas majoritehtaservodaga nationalisttalaš norpmaide. (Ibid.: 196.) Revitaliseren attii olbmuide vejolašvuođa hupmagoahtit, heaitit heahpaneamis ja baicce čevllohallagoahtit iežaset giella- ja kulturduogážin. Ollu olbmot Gáivuonas ledje vuordán ja dárbbašedje revitaliserema.</p>
<p>Olbmuide lei stuorra vuoitun ahte almmolašvuohta dohkkehišgođii sámi gullevašvuođa ja kultuvrra. Ollu olbmot leat ge hirbmat bures váldán vuostá ja atnigoahtán ávkki revitaliserenbarggus mánáidgárddis, skuvllas, bargosajiin ja kultureallimis. Eará oassi álbmogis ii fátmmastan revitaliserema seamma ládje. Muhtin oassi álbmogis oaivvildii baicca ahte sii eai leat massán maidege eaige identifiseren iežaset revitaliserema minoritehtapolitihkka arvosystemain. (Ibid.:196.) Sii oaivvildedje baicca ahte lihkostuvvan giellamolsun lei sidjiide buorrin ja ahte sii dan bokte leat lihkostuvvan skuvllas ja dáža majoritehtakultuvrras. Dáid olbmuid mielas ii lean buorre ahte Gáivuotna šattai guovttegielat suohkanin ja dás bohciidedje riiddut go olbmot balle ahte šadde stuorra rievdadusat dan dihte.</p>
<p>Maŋit áiggis leat riiddut jaskkodan go álbmot lea fuobmán ahte Gáivuonas ain lea sadji buohkaide. (Ibid.: 196- 198.)</p>
<p>Otne leat ollu váhnemat Gáivuonas geat háliidit oahppat fas sámegiela ja fievrridit giela iežaset mánáide. Sii háliidit ahte sin mánát galget oahppat dan maid ieža masse, ja sii jáhkket ahte dat lea riekta. Dan sadjái go <span type="quote">“ii sámi- iige dáža”</span> identitehta háliidit sii ahte sin mánát galget oažžut <span type="quote">“sihke ja”</span> identitehta maid de ieža sáhttet hálddašit nugo dáhttot go sturrot (Ibid.: 153). Vaikko lea stuorra hástalus rievdadit ruovttugiela dárogielas sámegillii ja hupmagoahtit giela maid ieža leat oahppan kurssain de sii geahččalit dan dahkat go duođai háliidit revitaliseret giela (Ibid.: 150). Gáivuonas lea, nugo maid eará báikkiin gos giella lea jávkan, ovttaskas olbmuid duohkin seailu vai jávká go giella. 53</p>
<p>Ollu dain áššiin maid Johansen dás čállá leat oahpes áššit maiddái Álttá historjjá ektui, ja olles mearrasámi guovllus. Assimileren ja dáruiduhttinpolitihka dagahii ahte olbmot hilgugohte sámevuođasteaset. Sii heite oahpaheamis sámegiela mánáideaset ja eai šat hupman maidege ovddeš áiggi birra ja dát lei kollektiiva dahkku mii dáhpáhuvai miehtá báikegottiin. Yvonne</p>
<p>Thomassen filbma <em type="italic">Familiebildet </em>(2013) ja Ellen Astrid Lundby filbma <em type="italic">Min mors hemmelighet </em>(2009) leaba goappašagat dokumentára filmmat mat čájeheaba mo olbmot čihke sámi identitehta ja fas mo sin maŋisboahttit ohcet sámi identitehta Álttá guovllus. 5.4 Mii nannii ja hehttii giellamolsuma jorgalahttima Norggas 1990-loguin? </p>
<p>Sámi Allaskuvlla professor Jon Todal dutkkai sámegiela geavaheami ja ealáskahttima doavttirgrádabarggustis <em type="italic">Jos fal gáhttet gollegielat – Vitalisering av samisk språk i Noreg på </em><em type="italic">1990-talet </em>(2002). Todal lea guorahallan gielladili Norggas 1990-loguin. Todal informántajoavkkus ledje vuosttažettiin oahppit geain lei sámegiella nubbigiellaoahpahus, sin váhnemat ja oahpaheaddjit. Todal guorahalai vuosttažettiin man ollu dát mánát gullet sámegiela ruovttuin, skuvllas ja mediain (Todal 2002: 11). 1990-loguin ollašuvve máŋga gáibádusa maid sámi politihkkarat ledje gáibidan. Bohte ođđa lágat mat galge ovddidit sámegiela, ja ođđa sámi institušuvnnat mat galge dahkat vejolažžan ollašuhttit ođđa lágaid intenšuvnnaid, álggahuvvojedje. Viidáseappot juolluduvvojedje eambbo ruđat sámi giella- ja kulturdoaimmaide. Buot dát rievdadusat rievdadedje rámmaeavttuid sámi giela vitaliserema ektui. Ja Todal čállá ge ahte dát lei buot nu dehálaš ahte sáhttá dadjat ahte álggahuvvui ođđa áigodat sámi giellahistorjjás birrasii 1990. Son gohčoda dan vitaliserenáigodahkan. (Todal 2002: 68.) </p>
<p>Čađat 1990-logus lassánii ohppiidlohku sámegieloahpahusas vuođđoskuvllas ja lea jáhkehahtti ahte eambbo mánát máhtte sámástit 2000: s go 1990: s. (Ibid.: 101). Dát lassáneapmi ferte iešalddis čájehit ahte sámi váhnemat háliidedje ahte sin mánát galge oahppat sámegiela. Ohppiidlohku mánáid gaskkas geain lei sámegiella vuosttašgiellan lassánii 64 % 1990- 2000. Dát lassáneapmi dáhpáhuvai erenoamážit guovddáš sámi báikkiin. (Ibid.: 209).</p>
<p>Sámi bearrašat geat ledje molsugoahtán dahje juo molson giela sámegielas dárogillii válljegohte sámegiela nubbingielatoahpahusa mánáideaset ja dan dulko Todal nu ahte sámi 54 bearrašat háliidedje nannet bearraša giela, sii háliidedje jorgalahttit giellamolsuma (Ibid.: 210).</p>
<p>Dat ahte ohppiidlohku lassánii sámegielas, ahte eambbosat válljegohte sámegiela vuosttašgiellan ja ahte váhnemat válljegohte sámegiela nubbingiellan mánáideaset dahká</p>
<p>Todal mielas vejolažžan hupmat giellamolsuma birra dego tendeansan sámi guovlluin</p>
<p>Norggas 1990-loguin. Servodagas lei hállu jorgalahttit giellamolsuma, ja muhtimat nagodedje dahkat dan. Dattege ii lassánan sámegiela hubmiid lohku go ollu giliin gos giellamolsun sámegielas dárogillii lei joavdan guhkas jápme eambbo sámegielhálli boarrásat go nuorra sámegielhállit bajásšadde.</p>
<p>Oahppit geain lei sámegiella vuosttašgiellan 1990- loguin čuvvo beaktilis oahpahusmodeallaid, muhto ohppiide geain lei sámegiella nubbingiellan ii gávdnon beaktilis modealla 1990-loguin. Sii čuvvo oahpahusmálle gos sámegiella oahpahuvvui fágan muhtin diimmuid vahkus ja dat lea dokumenterejuvvon miehtá máilmmi ahte dákkár oahpahusmálle ii leat doarvái jus galgá oahppat minoritehtagiela. Láivves oahpahusmodealla sámegielas ii dahkan skuvlla beaktilis reaidun giellamolsuma jorgalahttimis 1990-loguin ohppiide geain lei sámegiella nubbigiella oahpahus. (Ibid.: 211.)</p>
<p>Sámegiella šattai almmolaš giellan Norggas 1990- logus ja dan dihte čuožžilii ođđa sámegielat bargomárkan ja lea lunddolaš jurddašit ahte dákkár áššit maid sáhttet váikkuhan váhnemiid giellaválljema mánáide. Sámegiela máhttu šattai ovdamunnin bargguide erenoamážit sámi guovddáš báikkiin. Liika deattuhedje váhnemat gullevašvuođa deháleamos motiivan dasa ahte háliidedje ahte sin mánát galge oahppat sámegiela. Váhnemiidda ledje <span type="quote">“integratiiva”</span> motiivvat deháleappot go<span type="quote">“instumentella”</span> motiivvat. (Ibid.: 212.)</p>
<p>Media ii ovddidan giellamolsuma hupman veara go 1990- loguin gávdnojedje unnán sámegielat mediat (Ibid.: 213).</p>
<p>Eanas mánát geain lei sámegiela nubbingielatoahpahus 1996/ 97 eai sámástan ruovttus váhnemiiguin. Sivva dasa lei ahte ollu váhnemat eai máhttán sámegiela ja danin lei bearrašiid sámegielmáhttu hehttehus giellamolsumii. Maiddái ruovttuin gos váhnemat lohke iežaset máhttit sámegiela hupme dušše 30 % váhnemiin sámegiela mánáide. (Ibid.: 213.)</p>
<p>Go liika nu ollu váhnemat válljejedje sámegiela nubbigiellaoahpahusa mánáideaset čájeha dat ahte guottut ledje rievdan ja olbmot háliidedje ahte mánát galge oahppat sámegiela. 55 1990-logus ii lean dábálaš ahte bearrašat molso giela dárogielas sámegillii ruovttuin, muhto giella sáhtii aktiviserejuvvot eará ládje bearrašiin. Go ođđa mánát riegádedje rievdadedje muhtin bearrašat gielladábiid nu ahte sámegielat bearrašláhtut sámástišgohte mánáiguin.</p>
<p>Muhto sii geat ledje hárjánan dárustit gaskaneaset jotke dainna. (Ibid.: 214.) 1990-loguin lihkustuvve muhtin bearrašat giellamolsumin dárogielas sámegillii. Dat ledje dakkár bearrašat geat ledje hupmagoahtán sámegiela ruovttuin ja sin mánát čuvvo beaktilis guovttegielat oahpahusmodealla skuvllas. Muđui čájehit Todal dutkanbohtosat ahte váhnemat eai hupman sámegiela mánáideaset ruovttuin nu ollu go livčče sáhttán iežaset giellamáhtu ektui. Skuvllat eaige deattuhan beaktilis guovttegielat oahpahusmodeallaid ja lassin lei ovttasbargu skuvlla ja ruovttuid gaskka heitot sámegiella nubbingiellan fága ektui. Dát leat buohkat fáktorat mat hehttejedje giellamolsuma (Ibid.: 215). 5.5 Sámegiela seailun ja ealáskahttin Ohcejogas ja Deanus</p>
<p>Torkel Rasmussen čájehii iežas váldofágabarggus <em type="italic">Jávohuvvá ja ealáska </em>(2005) ahte sihke </p>
<p>Deanus ja Ohcejogas lei giellamolsun sámegielas dárogillii ja suomagillii measta bisánan 2000- logu álggus. Rasmussen háliidii dutkat eambbo dán guovllu danin go sápmelaččat dege eará álgoálbmogat hárve nagodit jorgalahttit giellamolsuma. Iežas nákkosgirjjis <em type="italic">Go ealáska de </em><em type="italic">lea váttis dápmat </em>(2013) dutká Rasmussen davvisámegiela etnolingvisttalaš ceavzinnávccaid </p>
<p>Deanus ja Ohcejogas. Rasmussen guorahallá sámegiela ceavzinnávccaid njealji dásis, makro-, sámi servodat-, meso- ja mikrodásis. Makrodási birra čállá Rasmussen ee. ahte dálá sámepolitihkka sihke Suomas ja Norggas lea dakkár mii galgá suodjalit sápmelaččaid giela, kultuvrra ja servodateallima. Stáhtain leatge buorit áigumušat sápmelaččaid ja sámegiela hárrái, muhto guorahallamis aŋkke gávdná ahte leat áššit mat sáhtášedje nannet sámegiela buorebut, omd. ii láhtte Suopma ovttadássásaččat sámegielat ja ruoŧagielat veahádagain, ja ii</p>
<p>Norggasge leat sámegielagiin seamma láhkasuodjaleapmi go ruoŧagielagiin Suomas.</p>
<p>Ruoŧagiella lea nationála giella Suomas, ja nu ii leat sámegiella ii Suomas iige Norggas, muhto sámegiella lea ovttadássásaš giella riikagielain dihto guovlluin.</p>
<p>Rasmussen mielas heajuda dat ahte stáhtat leat sirdán mearridanválddi sámegiela geavaheami birra mesodássái, omd. mearridit gielddat ieža man viidát geavahit sámegiela hálddahusas ja politihkalaš eallimis, ja leago sámegiella geatnegahtton fága vuođđoskuvllas, ásahit go giellaguovddážiid ja giellabesiid dahje giellalávgunluohkáid mánáide geat eai máhte sámegiela. Stáhta lea lága ja njuolggadusaid bokte addán vejolašvuođaid dákkár doaimmade, muhto ii leat mearridan ahte gielddat galget čađahit dáid doaimmaid. Ja danne ii leat 56 giellamolsuma vásihan sámemánáin vuoigatvuohta beassat oahppat sámegiela beaktilis oahpahusmálliiguin. Rasmussen mielas sáhttá dulkot gielladili Unesco mihttára mielde nu ahte stáhta čađaha passiiva assimilašuvnna go ii leat čielga politihkka veahádatgiela guovdu ja fámolaš giella vuoitá almmolaš giellašiljuin. (Rasmussen 2013: 240.)</p>
<p>Sámi servodatdásis masa gullet ásahuvvon álbmotválljen orgánat, Sámedikkit ja sámegiela infrastruktuvra, váilevaš iešstivren geahnohuhttá sámegiela etnolingvisttalaš ceavzinnávccaid, omd. lea gielddaid duohken iige sápmelaš álbmotválljen orgánaid hálddus galget go skuvllat válljet beaktilis guovttegielat oahpahusmálliid mánáidgárddiin ja skuvllain (Ibid.: 241).</p>
<p>Ollu doaimmat mat dutkiid mielas leat dehálaččat go galgá giela ovddidit leat ásahuvvon</p>
<p>Detnui ja Ohcejohkii, muhto leat bealit mat heajudit sámegiela ceavzinnávccaid ja dát čuolmmat čatnasit ovddimusat dasa mo gielddat leat válljen ollašuhttit makrodási sámepolitihkka dain áššiin main gielddain lea mearridanváldi (Ibid.: 242). Eandalii vuhtto dát giellamolsun sámemánáid guovdu go Deanu gielddas dárogielat mánáidgárddiin ii fállo beaktilis guovttegielat oahpahus dáidda mánáide ja Ohcejoga gielddas ii fállo obage sámegiela oahppu suomagielat beaiveruovttuin. Skuvllas geavahit guktot gielddat láivves oahpahusmálliid oahpahit sámegiela suoma- ja dárogielat ohppiide. Boađus dákkár oahpahusmálliin lea dábálaččat ráddjejuvvon guovttegielatvuohta iige doaibmi guovttegielatvuohta nu go oahppoplánain lea ulbmil. Rasmussen dutkamušas boahtá ovdan ahte ollu mánát heitet sámegieloahpus go eai olat oahpahusa ulbmiliid. Guktot gielddain lea sámegiella eaktodáhtolaš fálaldat maid oahppit eai dárbbaš válljet. Dat maid heajuda sámegiela ceavzinnávccaid.</p>
<p>Rasmussen bohtosat čájehit ahte Deanu nuorat sámástit eambbo gaskaneaset go Ohcejoga nuorat ja Rasmussen jáhkka ahte dat boahtá das go Deanu gielddas leat sámegielat skuvllat, muhto Ohcejogas dollo sámegielat oahpahus suomagielat skuvllain. Fishman (1991) gohčoda</p>
<p>Deanu modealla <span type="quote">“a- skuvlan”</span> ja Ohcejoga modealla <span type="quote">“b-skuvlan”</span> ja Fishman oainnu mielde lea <span type="quote">“a- skuvllain”</span> álkit ovddidit minoritehtagiela go <span type="quote">“b- skuvllain”</span>. Deanu váhnemiid mielas leage maid skuvla eambbo doarjja sámegiela ovddideames go Ohcejoga váhnemiid mielas.</p>
<p>Dutkanguovllus orru buolvvaidgaskasaš sirdáseapmi dáhpáhuvvame eanas, muhto ii buot, ruovttuin main juogo nubbi dahje guktot váhnemat leaba sámegielagat. Mánát geain eai leat sámegielat váhnemat, ohppet hárve sámegiela bures. (Ibid.: 248.) 57 5.6 Eará sosiolingvisttalaš dutkamušat</p>
<p><em type="bold">Risten Mustonen </em>čielggada iežas pro-gradu barggus <em type="italic">Go dat ii goittotge leat mii beare </em><em type="italic">gielaid, muhto baicce massojuvvon eatnigiella. Giellatrauma ja sámegiela ruovttoluotta </em><em type="italic">váldin </em>(2017) mo sápmelaččaide geat juogaman siva geažil eai leat álo sámástan lea geavahišgoahtit sámegiela. Mustonen čállá sámegiela massán sápmelaččaid giellatraumaid birra mat ee. bohtet das go sidjiide lea heahpat ja váivi go eai máhte/huma sámegiela mii rievtti mielde lea sin eatnigiella. Son čállá maid dan birra mo giellaservoša negatiiva láhtten sáhttá čuohcat ja jávohuhttit čuozáhatjoavkku sápmelaččaid geat leat lunddolaš oassi sámegiela ealáskahttimis. </p>
<p><em type="bold">Ulla Aikio-Puoskari </em>(2016) girji Gullos Sámegiella! lea ávkkálaš girji go das oahpásmuvvá sámegiela ealáskahttima buoremus vugiide ja stáhtaid politihkalaš linjjáide Norggas, Suomas ja Ruoŧas. </p>
<p><em type="bold">Carola Babette Kleemann </em>(2015) lea doavttirgrádabarggustis guorahallan sámi mánáid stoahkangiela Álttá sámi mánáidgárddis. Son guorahallá guovttegielat mánáid rollastoahkama, ja atna guovttegielatvuođa ja dan ahte mánát besset ovddidit ja nannet goappašiid gielaid lunddolaččat rollastoahkama vuolde buorren. </p>
<p><em type="bold">Marit B. Henriksen </em>(2002) lea váldofágabarggustis guorahallan Liidnavuona suopmana fonologiija. 58 59 6. Jearahallanmetoda ja diehtoaddiid válljen 6.1 Jearahallanmetoda </p>
<p>Čuolbmačilgehusa čoavdimii válljejin kvalitatiiva dutkanjearahallama ja lean jearahallan 9 sámegielat váhnenolbmo. Jearahallamat leat beallestrukturerejuvvon, mii mearkkaša ahte dutkis leat fáttát ja gažaldagat gárvát, muhto ságastallan lea friddja ja lea vejolaš rievdadit fáttáid vuoru, mo hábme jearaldagaid ja makkár lassijearaldagaid jearrá (Krumsvik 2014: 125). Mun jearahallen mu diehtoaddiid dálvet ja giđđat 2015. Mus lei jearahallanofelaš (mielddus 1) maid geavahin aktiivvalaččat muhto liika orui mu mielas jearahallan doaibmame dego ságastallan oahppásiid gaskkas mas lei mearriduvvon fáddá ja sihke dutkis ja diehtoaddis lei stuorra beroštupmi fáddái. Eanas jearahallamiid báddejin ja dat lei buorre vuohki. Álgo jearahallamiid in bádden, muhto čállen čoavddasániid ja cealkagiid jearahallanbotta ja de dopmen čállit jearahallamiid báhpirii go ollejin ruoktot. Muhtumin šadden riŋget fas dáid olbmuide ja jearrat maid sii ledje vástidan. Danin lei buoret vuohki báddet jearahallamiid, ja ii oktage diehtoaddin vuosttildan báddema.</p>
<p>Jearahallangiella lei eanas jearahallamin sámegiella, okta jearahallan doaimmai nu ahte mun jearahallen sámegillii ja diehtoaddi vástidii sihke sámegillii ja dárogillii ja guokte jearahallama ledje dárogillii, go diehtoaddit logaiga ártegin sámástit muinna geainna leigga hárjánan dárustit. 6.2 Diehtoaddiid válljen</p>
<p>Áltá lea guhká leamaš dakkár báiki gosa ollu olbmot leat fárren juohke jagi, ja ollu sápmelaččat leat maid fárren deike. Munnje lei dehálaš válljet sihke váhnenolbmuid geat leat</p>
<p>Álttás eret, ieža bajásšaddan Álttás, ja dakkáriid geat leat fárren deike oaidnin dihti lea go erohus das mo sii jurddášit giela ja giellafievrrideami birra. Lean ságastallan ovcci váhnemin geat orrot Álttás, bearraša gielladili birra. Buot diehtoaddin ledje mánát vuođđoskuvllas dahje joatkkaskuvllas dalle go jearahallen sin. Muhtin diehtoaddin ledje mánát sihke skuvllas ja mánáidgárddis jearahallamiid áiggi. Golbma diehtoaddi leat Álttás eret, dat mearkkaša ahte sii leat riegádan ja bajásšaddan Álttás. Vihtta diehtoaddi leat eret guovlluin gos sámegiella lea majoritehtagiella, ja okta fas guovllus gos sámegiella lea čielga minoritehtagiella nu go Álttás maid lea. Go lean válljen diehtoaddiid strategalaččat jáhkán sin bokte nagodit speadjalastit gielladili Álttás, vaikko eai leat nu máŋga diehtoaddi. Vaikko 3 diehtoaddi leat Álttás eret de 60 leat sis váhnemat geat eai leat Álttás eret, muhto leat gullevaččat báikkiide gos sámegiella lea nanus. Okta diehtoaddi lea máŋga buolvva Áltálaš.</p>
<p>Mu barggus mas dutkkan sámegiela dili Álttás lean jearahallan olbmuid sin giellageavaheami birra. Sáhttá orrut imáš go in leat jearahallan ovttage mearrasápmelačča gii lea Álttás eret.</p>
<p>Sivvan dasa lea go leat hui unnán mearrasámit geat leat ealáskahttán sámegiela ja geavahit dan beaivválaš giellan ruovttus. Ja go mu barggu ulbmil lei gávnnahit dan ahte nagodit go sámegielat váhnemat doalahit sámegiela ruovttugiellan šattai lunddolaš válljet olbmuid gean dihten leat sámegielagat. Dutkat mearrasámiid ealáskahttinviggamušaid Álttá guovllus livččii maid leamaš miellagiddevaš fáddá, muhto dás ii dahkko dat.</p>
<p>Eanas bearrašiin geaid lean jearahallan lea nubbi váhnen dárogielat, muhto golmma bearrašis máhttiba guktot váhnemat sámegiela. Bearrašiin, gos dušše nubbi váhnen lea sámegielat, lean álo válljen jearahallat sámegielat váhnema. Bearrašiin, gos guktot váhnemat hupmaba sámegiela, lean jearran sáhttá go nubbi sudnos vástidit mu gažaldagaid, juohke háve earret oktii dat šattai eadneváhnen. Danin šattai nu ahte mu diehtoaddin lea dušše okta áhčči ja gávcci eatni. Guokte diehtoaddi leaba oahppan sámegiela easkka ollesolmmožin, nubbi lea</p>
<p>Álttás eret ja nubbi fas eará guovllus Finnmárkkus gos sámegielas ii leat nanu sadji. 61 7. Dutkanmateriála ovdanbuktin</p>
<p>Dán kapihttalis ovdanbuvttán diehtoaddiid dieđuid. Vai seailluhit diehtoaddiid anonymitehta čálán dušše <span type="quote">“diehtoaddi”</span> ja ii leat vejolaš gávnnahit guđemuš diehtoaddi lea vástidan maid.</p>
<p>Mun in ge čále gos guhtege diehtoaddi lea eret inge diehtoaddiid agi, muhto lean válljen diehtoaddiid geat leat Álttás eret, diehtoaddi gii leat eret eará dárogielat guovllus ja diehtoaddiid geat leat eret iešguđet báikkiin gos sámegielas lea nanu sadji servodagas. Ledjen jurddašan juohkit diehtoaddiid golmma jovkui dan mielde gos sii leat eret, muhto in dahkan liika dan go ii orron vuhttome mihkkege erohusaid joavkkuid vástádusain nu go álggos ledjen vuordán.</p>
<p>Jearahallanofelaččas leat njeallje oasi. Álggos jearahallen mo diehtoaddiid gielladilli lei go sii ledje mánát/nuorat, dasto mo lei gielladilli dalle go sii ožžo mánáid- makkár giela válljejedje mánáide, mo lea bearraša gielladilli dál ja loahpas mo sii jáhkket sin mánáid gielladilli lea boahtte áiggis (Mielddus 1). Go dás ovdanbuvttán materiála lean bidjan skuvlla vel sierra bajilčálan, go eanas diehtoaddit leat namuhan skuvlla váikkuhan mánáid gielladili. 7.1 Diehtoaddiid gielladilli mánnán</p>
<p>Okta diehtoaddi muitala sus leamaš áibbas sámegielat ruoktu ja guktot su váhnemat sámásteigga álo suinna. - <em type="italic">Ruovttus humaimet sámegiela, skuvllas dárogiela. Hupmen sámegiela ja dárogiela </em><em type="italic">mánnán ja nuorran. </em></p>
<p>Sus lei maid sámegiella skuvllas sullii gaskadási rájes go rahpasii vejolašvuohta oažžut oahpahusa sámegielas. </p>
<p>Diehtoaddi ii loga ovttage gieldan su sámásteamis goassege, muhto garvvii várra earáid gulu, vai sii maid galge ipmirdit humai giela maid buohkat ipmirdedje. Son logai iežas ovtta gaskka mánnán/nuorran heaitán sámásteamis iežas bearraša mánáiguin ja nuoraiguin, go sii šadde bajás nu dárogielat birrasis, muhto ollesolmmožin leat fas sámástišgoahtán gaskaneaset.</p>
<p>Mánnán/nuorran ii muitte iežas álgán sámástit ovttainge muhto ollesolmmožin lea álgán sámástit muhtumiiguin geat ieža leat álgán sámástit, geaid ovdal ii diehtán obage máhttit sámegiela, ja lea vel álgán muhtumiiguin geat leat oahppan sámegiela. 62</p>
<p>Eará diehtoaddi oahpai guokte giela oktanaga, etniin sámástii ja áhčiin dárustii. Áhči beali olbmot leat álo čájehan sámegillii beroštumi, sii leat leamaš hui positiivvat ja dainna lágiin dorjon su sámegiela oahppama ja geavaheami.</p>
<p>Son lei mánnán sámi mánáidgárddis ja sus ledje mánnán sihke sámegielat ja dárogielat olbmát. Go álggi skuvlii ii lean šat nu sámegielat biras. Ledje máŋga jagi go ii lean nu sámegielat biras, muhto sus lei čađat sámegiella fágan sihke vuođđo- ja joatkkaskuvllas.</p>
<p>Son ii loga iežas goassege heaitán sámásteamis vaikko dalle nuorran ii lean giella álo nu nanus de aŋkke etniin álo sámástii. - <em type="italic">In leat goasse áibbas heaitán sámásteamis muhto muittán ahte lei unohas go fuolkkit </em><em type="italic">moite mu sámegiela, jáhkán dan dihte oktii nuorran mearridin heaitit sámástit. Muhto </em><em type="italic">ii šaddan gal nu go etniin lean aŋkke álo sámástan. </em></p>
<p>Diehtoaddi muitala ahte ii leat goassege dovdan badjelgeahččanvuođa dan dihte go son lei sápmelaš, muhto dadjá ahte ii son lean nu áŋgir almmuhit ge sápmelašvuođa dalle nuorran. - <em type="italic">Soaittán veahá čiehkan, ja soittii veahá heahpat go eadni sámástii muinna go olbmát </em><em type="italic">gulle. </em></p>
<p>Mánnán ii muitte ovttage goassege gieldan gal su sámásteamis, muhto ollesolmmožin gal lea vásihan ahte dážat gildet sámásteami go ieža eai ipmir. - <em type="italic">Ja dál go lean ollesolmmožin šaddan lean vásihan ahte dážat eai gierdda go </em><em type="italic">sámegiela hupmat, sii dovdet iežaset olggobealde go eai ipmir. Muhto munnje gal lea </em><em type="italic">ártet hupmat dárogiela sámegielagiidda. </em></p>
<p>Diehtoaddit muitaleaba ruovttu, sámegielat fulkkiid ja eará sámegielagiid dorjon sudno sámegiela oahppama. Diehtoaddit muitaleaba maid máinnasteami ja girjjiid dorjon sudno giellaoahppama. - <em type="italic">Eadni lávii jorgalii girjjiid sámegillii, son lei viššal lohkat midjiide. </em>- <em type="italic">In muitte logaimet go sámegielat girjjiid muhto mu eadni lei hui čeahppi máinnastit ja </em><em type="italic">lávii lohkat girjjiid maid jorgalii dárogielas sámegillii. Ja biillas guldaleimmet luohte </em></p>
<p><em type="italic">CD:id. </em>63 </p>
<p>Eará diehtoaddi ii oahppan sámegiela ruovttus vaikko sus lei nubbi váhnen sámegielat, 1970-logus lei dát dábálaš. Diehtoaddi lea ollesolmmožin oahppan sámegiela. Son muitala ahte son álo háliidii oahppat sámegiela. - <em type="italic">Mun jurddašin juo mánnán ahte mus livččii miella oahppat sámegiela go de livččen </em><em type="italic">sáhttán sámástit oambeliiguin ja vilbeliiguin, ja oažžut lagat oktavuođa fulkkiiguin. </em></p>
<p><em type="italic">Mus lei sámegieloahpahus skuvllas, soittii álgán sullii gaskadásis go bođii dat </em><em type="italic">vejolašvuohta. Ohppen veahá sámegiela skuvllas, ja maŋŋil válden máŋga Davvin </em><em type="italic">kurssa. Dasto go nuoramus mánná riegádii mearridin <span type="quote">“dál, dahje ii goassege”</span> ja </em><em type="italic">álgen hupmat sámegiela mánnái. </em></p>
<p>Eará diehtoaddi lea maid ollesolmmožin oahppan sámegiela. Bajásšattadettiin son ii diehtán ge ahte su váhnemat leigga sápmelaččat, go ii gullon goassege mihkkege dan birra sin ruovttus. Su bajásšattadettiin ii lean goassege su jurdagiin ahte son galggai oahppat sámegiela, dat ii lean oba lunddolaš jurdda ge. Son gávnnai sápmelaš guoimmi ja nu álggii sámegiel kursii muhto orui beare váttis. Muhto lei goit ožžon veahá vuođu. Go de fuobmái iežas sámi duogáža lohká šaddan eará motivašuvdna oahppat giela. - <em type="italic">Dasto go maŋŋil fuomášin iežan sámi duogáža šattai eará motivašuvdna oahppat </em><em type="italic">giela, go fuomášin ahte dat han lea mu iežan giella maid in leat ožžon vejolašvuođa </em><em type="italic">oahppat. </em></p>
<p>Son lohká iežas álgán sámástit go nuoramus mánná riegádii ja maŋŋil lea álgán sámástit ollu olbmuiguin. Son sámásta sámegielagiiguin. - <em type="italic">Álgen beaivválaččat hupmat sámegiela go nuoramus mánná riegádii ja ohppen giela </em><em type="italic">mánáin ovttas. Ná bessen hárjehallat hupmat álkis sámegiela, geardut ja geardut </em><em type="italic">seamma sániid ja dađistaga hupman šattai lunddolažžan. Dát lei mu mielas buorre </em><em type="italic">vuohki oahppat giela. </em></p>
<p>Muhtun diehtoaddit bohtet ruovttuin ja birrasiin gos sámegiella lei čielgasit váldogiella. Okta diehtoaddi oahpai vuos dárogiela mánnán, ja čieža jahkásažžan sámegiela go bearaš fárrii ruovttoluotta sámi báikái. - <em type="italic">Mánnán lei dušše sámegiella, juohke sajis, ruovttus, skuvllas, olbmáiguin, fulkkiiguin </em>. 64 - <em type="italic">Sihke ruovttus ja skuvllas ja lagasbirrasis lei sámegiella váldogiella. </em>- <em type="italic">Sámegiella lei ruovttu ja lagasbirrasa giella mánnán ja nuoran </em>. </p>
<p>Diehtoaddi gii mánnán oahpai sámegiela muitala maid sámi girjjiid, sámerádio ja sámi musihkka dorjon sámegiela oahppama, muhto ballu ahte ii galgan šaddat riekta lei ges hehttehus. - <em type="italic">Sámegiela oahppama go mun ledjen mánná doarjjui sámi skuvla, olbmát, fuolkkit ja </em><em type="italic">olles gilli, sámi rádio, sámi musihkka ja sámi girjjit. Dat mii hehttii lei ballu ahte in </em><em type="italic">galgan máhttit doarvái bures hupmat </em>. </p>
<p>Diehtoaddit vástidedje ahte eai leat goassege gildojuvvon sámásteamis. Guovttis logaiba ahte eaba leat goassege njuolgut gildojuvvon, muhto leaba vásihan nuorran ja ollesolmmožin ahte olbmot geat ieža eai máhte sámegiela cuiggodit sámásteami go ieža eai ipmir. </p>
<p>Sii lohket ahte sii eai leat goassege garván sámegiela hupmamis muhto okta lohká iežas muhtumin heahpanan. - <em type="italic">Muittán go oktii nu heahpanin go leimmet rámbuvrras Suomas ja eadni čurvii munnje </em><em type="italic">sámegillii. Ja muittán maid ahte go finaimet dáppe Álttás lean heahpanan go mii </em><em type="italic">humaimet sámegiela </em>. </p>
<p>Sii eai muitte ahte sii mánnán dege nuorran heite sámásteamis ovttainge, muhto ollesolmmožin gal leat heaitán ovdamearkka dihte olbmáiguin geat ieža eai šat sámás.</p>
<p>Okta diehtoaddi logai iežas dál measta heaitán sámásteamis ja dušše sámástit mánáiguin ja boares olbmuiguin, eará sámegielagat hupmet suinna sámegiela muhto son vástida dárogillii.</p>
<p>Eatnasat lohke iežaset álgán sámástit olbmuiguin geat leat oahppan sámegiela, ii mánnán muhto ollesolmmožin. 7.2 Gielladilli álgo váhnenáiggi- giellaválljen mánáide </p>
<p>Okta diehtoaddi muitalii ahte soai nuppiin váhnemin humaiga dárogiela gaskaneaset go vuosttaš mánná riegádii ja son álggii mánnái maid dárustit. Muhto de fáhkka fuobmái ahte 65 fertii sámástit mánnái. Su bearaš maid sámástišgođii mánnái ja mánná álggii ieš maid hupmat sámegiela. Sámevuohta lea álo leamaš sutnje hui dehálaš, vaikko lea dovdan vuostehágu: - <em type="italic">Muhtimat lohke: <span type="quote">“Maid dainna sámegielain?”</span> Dovden veahá čihkosis lea ain </em><em type="italic">dáruiduhttin...... </em>. </p>
<p>Vuosttaš mánná álggii dárogielat mánáidgárdái ja heittii sámásteamis 2-3 jahkásažžan. Eará mánáide lea váhnen maid hupman sámegiela ja sii ledje sámi mánáidgárddis, muhto sullii skuvlaálgin agis leat buohkat heaitán sámásteamis. - <em type="italic">Nuoramus rájai sámegiela go skuvlii álggii </em>. </p>
<p>Váhnen muitala iežas hupman sámegiela ruovttus dassá go nuoramus mánná dajai ahte son ii ipmir sámegiela. Dalle nogai sis sámegiella ruovttugiellan vaikko lei stuorra moraš váhnemii.</p>
<p>Eará diehtoaddi ges muitalii ahte soai humaiga ollu giellaválljema birra go vuosttaš mánná riegádii. Ja soai válljiiga dihtomielalaččat <span type="quote">“okta olmmoš, okta giella”</span> prinsihppa. Son humai sámegiela mánnái, ja dárogielat váhnen dárogiela. Soai leigga lohkan guovttegielatvuođa buriid beliid birra ja háliideigga ahte sudno mánná galgá oahppat goappašat gielaid. Mánná álggii hupmat sámegiela álggos, ja dasto dárogiela. Ovtta gaskka lei mánná dárogielat mánáidgárddis ja de vuhtii váhnen ahte mánná vajáldahttigođii sámegiel sániid. Dattege lea dát mánná ieš álo leamaš hui konsekveanta gielaid hárrái, hupma sámegiela sutnje ja dárogiela dárogielat váhnemii. Sudnos leat vel eará mánát. Maŋŋil go Áltái fárrejedje leat buot sudno mánát leamaš sámi mánáidgárddis. Mánáidgárdi, bearaš ja fuolkkit leat eanemusat dorjon sámegiela oahppama ja dat ahte lávejit fitnat bearraša guossis geat orrot báikkis gos sámegiella lea váldogiella. Dárogielat biras ges hehtte sámegiela oahppama. Buot ránnját, lagasbirrasa stoahkanolbmát ja astuáiggedoaimmat leat dárogielagat.</p>
<p>Eará diehtoaddi ges ii loga hupman giela birra go vuosttaš mánná riegádii, go lei lunddolaš ahte son hupmagođii sámegiela ja áhčči ges dárogiela. Dearvvašvuođaguovddážis muitalii dearvvašvuođadivššár ahte guokte giela oahppan oktanaga dagaha ahte mánná ii oahpa gielaid nu jođánit. Diehtoaddi lohká ahte dákkár dieđu oažžut go aitto lea šaddan váhnen livččii sáhttán váikkuhit giellaválljema, muhto son lei dalle aitto lohkan guovttegielatvuođapedagogihka ja diđii ahte ii lean duohta nu mo dearvvašvuođadivššár logai.</p>
<p>Son diđii ahte guovttegielatvuohta ii moktege hehtte giellaoahppama. Son diđii maid ahte fertii leat hui konsekveantta ja álo hupmat sámegiela mánnái. Sudno giellaválljen orui 66 lunddolaš buohkaide, vaikko muhtumat imaštalle manne son dalle juo go mánná lei njuoratmánná, iige ieš vel hupman, maid eivve sámástii mánnái. Dat gal orui dárbbašmeahttun muhtumiid mielas. Dat geat máhtte sámegiela hupme sámegiela mánnái. Easkka go sudno mánát sturro vigge muhtumat dárustit mánáide go eai jurddašan sudno mánáid máhttit sámegiela. Buot mánát álge hupmat goappašat gielaid seamma áiggis. - <em type="italic">Dat manai áibbas girjji mielde </em>. </p>
<p>Muhto sámi mánáidgárddi haga gal ii jáhke mánát livčče oahppan sámegiela. Dat lei <em type="italic">- alfa og </em><em type="italic">omega” </em>. Dat mii maid doarjjui mánáid giellaoahppama ollu su mielas lei ahte sáhtte fitnat áhku ja áddjá luhtte gos lei dušše sámegiella ja eará sámegielat fulkkiid luhtte geat orro sámi guovlluin. Dat mii hehttii lei biras, buot ránnját ja olbmát ledje dárogielagat ja tv. Girjjit maid hehttejedje go ii šat jorgalan dárogielas sámegillii. Son gáhtá go álggii lohkat jitnosit dárogillii iige šat jorgalan girjjiid sámegillii go šadde váddáseappot. Váhnen lohká dalle jo váillahan eambbo buriid girjjiid sámegillii ja lávii dalle jurddašit ahte jus logi váhnema livčče buohkat jorgalan ovtta girjji sámegillii livččii das juo leamaš ollu ávki, livčče jođánit gártan girjjit. Hárjehallamat ja astoáiggefálaldagat mat buot ledje dárogillii maid hehttejedje giellaoahppama. </p>
<p>Okta diehtoaddi muitalii ahte son hupmá máná guovttuin sámegiela ja áhččeváhnen dárogiela. - <em type="italic">Giellaválljen lei áibbas lunddolaš, das ean goassege hupman maidege. Ja dat lei </em><em type="italic">lunddolaš buohkaide munno bearrašiin. </em></p>
<p>Guktot mánát álggiiga hupmat guktot gielaid oktanaga.</p>
<p>Dat mii doarjjui sudno mánáid sámegiela oahppama lei áhkku, eará fuolkkit, olbmát ja mánáidgárdi.</p>
<p>Eará diehtoaddi muitalii iežas álgán sámástit go nuoramus mánná riegádii. Boarráseamos mánáin son hupmá ja lea álo hupman dárogiela, gaskkaleamos mánáin hupmá sihke sáme- ja dárogiela, ja nuoramusain hupmá sámegiela, vaikko mánná jođánit šattai čeahpit go váhnen sámegielas. Váhnen guovttos eaba leat goassege hupman das makkár giela galgaba hupmat mánáiguin. Sámegielat váhnen lea álo hupman dušše sámegiela mánáide, dat gal lei áibbas lunddolaš ášši, ja mu diehtoaddi lea ges dađistaga go oahpai sámegiela atnán dan eambbo ja eambbo ruovttus. Earret iežas beallalaččain, soai gal ain dárusteaba gaskkaneaset ja dat orru buot váddáseamos suinna sámástišgoahtit. Sudno mánát álge buohkat hupmat sámegiela ja buohkat leat leamaš sámi mánáidgárddis ja buohkat máhttet ja hupmet sámegiela. Sámegiela 67 oahppama lea earret ruovttu dorjon mánáidgárdi, olbmát ja bearaš. Sis lea barta sámi gilis gos dávjá fitnet ja doppe olbmot sámástit, ja dat lea maid dorjon mánáid giellaoahppama ollu.</p>
<p>Soai siđaiga maid áddjá hupmat sámegiela mánáide. Sii leat geavahan Álttá giellaguovddáža fálaldaga <span type="quote">“mánáideahket”</span>, mii lea deaivvadanbáiki sámegielat mánáide. Ja álo searvan sámi álbmotbeaivvi doaluide Álttás. Diehtoaddi maid muitalii sámi rollamodeallaid leamaš dehálaš doarjjan sámegiela oahppamis ja geavaheamis. Ipmirduvvo hui positiivan ahte omd. rámburbargit, doaktárat dahje amas olbmot hupmet sámegiela mánáide. Dat mii lea hehtten mánáid sámegiela oahppama lea dárogielat biras.</p>
<p>Eará diehtoaddi maid muitala iežaska hupman giellaválljema birra go vuosttaš mánná riegádii.</p>
<p>Diehtoaddi ii hupman ieš vel sámegiela dalle, muhto nubbi váhnen lea sámegielat. Ja sámegielat váhnen lei hui diehtomielalaš dán áššis ja diđii ahte lea su duohken oahppá go mánná sámegiela vai ii. - <em type="italic">Son lei oaidnán earáid geat eai lean hupman sámegiela mánáideaset ja háliidii ahte </em><em type="italic">su mánát goit galge oahppat sámegiela. </em></p>
<p>Okta giella okta olmmoš doaimmai hui bures sin ruovttus go vuosttaš mánná lei unni ja son oahpai guokte giela oktanaga ja lei guovttegielat. Ii seaguhan gielaid ge ovdal álggii mánáidgárdái ja eará mánáin gulai. Mánná lei jagi sámegielat mánáidgárddis ja bisui guovttegielagiin gitta dassá go álggii dárogielat mánáidgárdái. Dan rájes ii leat šat sámegiella leamaš sutnje beaivválaš giellan ruovttus ja lagasbirrasis. Vuosttaš máná giellaoččodeami oktavuođas ferte vel namuhit ahte go son lei unni de lei sámegielat váhnen ollu ruovttus, mii dagahii ahte son gulai ollu sámegiela ruovttus.</p>
<p>Nuppi mánás lea veahá earálágán giellahistorjá. Dalle go son riegádii ii lean sámegielat váhnen šat nu ollu ruovttus ja boarráseamos ja gaskaleamoš vácciiga goappašagat dárogielat mánáidgárddis. Gaskkaleamos mánná ii leat goassege hupman, dahje goit hui unnán hupman sámegiela ruovttus.</p>
<p>Nuoramus mánnái humaiga goappašat váhnemat sámegiela go son lei unni, ja son lei sámi mánáidgárddis. Su nannoseamos giella lei sámegiella gitta dassá go álggii skuvlii. - <em type="italic">De manne guokte vahku ovdal mánná molssui beaivválaš giela ruovttus sámegielas </em><em type="italic">dárogillii </em>. 68 </p>
<p>Juste dan áiggi go nuoramus mánná álggii skuvlii lei maid sámegielat váhnen hui ollu eret ruovttus. Gielalaččat dagahii dát ahte sámegiela geavaheapmi ruovttus beaivválaš giellan jávkái buori muddui.</p>
<p>Áššit mat leat dorjon mánáid giellaoahppama leat hui čielgasit leamaš sámi mánáidgárdi ja fuolkkit vaikko eai buot fuolkkit leat seamma dihtomielalaččat sámegiela ektui, muhto muhtin fuolkkit leat álo hupman dušše sámegiela mánáide ja de čatnet mánát sámegiela dan olbmui ja šaddet hupmat sámegiela suinna. Báikki giellaguovddáš lágida mánáideahkediid sámegielat mánáid várás gos bearraša nuoramus mánná lávii leat ja dat maid doarjjui máná giellaoahppama. Ja oktii vásiheigga nuoramus mánáin ahte amas olmmoš doarjjui giellageavaheami. - <em type="italic">Muittán maid fearána go moai nuoramus mánáin oktii leimme rámbuvrras ja </em><em type="italic">sámásteimme gaskaneamet. De amas nissonolmmoš rámpui máná ja logai su </em><em type="italic">čeahppin ja lihkolažžan go máhtii sámegiela hupmat. De gal mánná báittii dego </em><em type="italic">beaivi, go lei rámi ožžon sámegielageavaheami ovddas amas olbmos. Dát duođai </em><em type="italic">loktii su iešdovddu. </em></p>
<p>Dárogielat biras ges lea hehtten giellaoahppama ja geavaheami.</p>
<p>Okta eará diehtoaddi muitalii maid hui iešguđetlágan giellahistorjjáid su mánáin.</p>
<p>Boarráseamos mánát leaba álo hupman sámegiela, muhto nuoramusat eanas dárogiela. Go vuosttaš mánná riegádii oruiga soai mánáin sámi gilis ja mánná oahpai sámegiela vaikko lei dárogielat mánáidgárddis. Boarráseamos mánná lea álo hupman ja hupmá ain sámegiela.</p>
<p>Nubbi mánná lei sámi mánáidgárddis Álttás ja sus leat álo leamaš ollu sámegielat olbmát. Son maid hupmá ja lea álo hupman sámegiela. Nuoramusat leaba bajásšaddan guvttiin gielain, son lea álo hupman sámegiela ja nubbi váhnen ges dárogiela. Soai leaba dárogielat mánáidgárddis ja hupmaba eanas dárogiela, sudnos leat dušše muhtin sánit sámegillii. Diehtoaddi gáhtá go eaba ožžon saji sámi mánáidgárdái dalle go álggos ozaiga dohko. Maŋŋil šattai sudno mielas váttis sirdit mánáid go leigga nu duhtavaččat mánáidgárddiin muđui. Váhnen lohká iežas geahččalan oažžut sámegielat bargi dohko, muhto dainna ii lihkostuvvan, vaikko mánáidgárdi orui gal positiiva evttohussii. - <em type="italic">Mun in oba ipmirge mo mii leat nagodan massit sámegiela. Mun gal eivve human </em><em type="italic">sámegiela, muhto ii leat ávki, máná guovttos vástideaba eivve dárogillii ja leat dušše </em><em type="italic">áibbas unnán sánit, dego <span type="quote">“eadni”</span>sámegillii </em>. 69 </p>
<p>Diehtoaddi ii loga iežas dovdat sámegielat bearrašiid dáppe geain leat mánát seamma agis go su mánát ja son ii láve šaddat searvat makkárge sámi deaivvademiide iige šatta nu dávjá oaidnalit sámegielat fulkkiiguin. Boarráseappuid ektui sáhttá lohkat ahte leat máŋga diŋgga mat leat dorjon sudno giellaoahppama mat leat rievdan nuoramusaid ektui.</p>
<p>Eará diehtoaddi lohka maid iežas álo sámástan iežas mánáiguin ja dat lea leamaš áibbas lunddolaš ášši. Boarráseamos lea juo ollesolmmoš ja diehtoaddi lea geassán su bajás okto. Go mánná riegádii orui sámi báikkis ja mánná oahpai sámegiela ruovttus. Soai mánáin fárriiga dalle go mánná lei golmmajahkásaš dárogielat guvlui ja oruiga doppe moadde jagi. Doppe ii gávdnon sámegielat mánáidgárdi ja mánná lei dárogielat mánáidgárddis. Dan moatti jagis go doppe oruiga heittii mánná sámásteamis. - <em type="italic">Lei vel heahpat fitnat ruovttubáikkis, go mánná eivve dárustii. Muhto go fárriime </em><em type="italic">ruovttoluotta de gal álggii fas ovttatmano sámástit. </em></p>
<p>Dárogielat guovllus gos dušše váhnen sámástii, ja buot eará lei dárogillii, lei váttis doalahit sámegiela.</p>
<p>Dasto leat diehtoaddis guokte máná. Soai leaba goappašagat oahppan sámegiela álggos ja eaba máhttán nu bures dárogiela go sii fárrejedje Áltái. Muhto go Áltái fárrejedje manne dušše moadde mánu ovdalgo máhtiiga dárogiela bures. Boarráseabbo lea álgán skuvlii, dárogielat luohkkái go doppe sus ledje eambbo olbmát geat maid orrot lagasbirrasis. Nuorat lea ain sámi mánáidgárddis. Goappaš mánáin lea buorre sámegiella, muhto váhnen vuohttá ahte boarráseamos lea álgán eambbo seaguhit gielaid maŋŋel go álggii skuvlii ja vajáldahttá dábálaš sámegiel sániid. Váhnen ballá ahte mánná galgá eambbo vajáldahttit sámegiela.</p>
<p>Eanas diehtoaddit lohke ahte sii eai hupman giellaválljema birra go mánát riegádedje. Lei hui lunddolaš ahte sámegielat váhnen sámástišgođii mánáin ja dárogielat váhnen dárustii. Sii lohket giellaválljema leamaš lunddolaš buohkaide ja eará olbmot eai viggan váikkuhit sin giellaválljema. Eanas diehtoaddit maid muitaledje ahte sin mánát álge unnin hupmat sámegiela.</p>
<p>Okta diehtoaddi lohká ahte sihke son ja su dárogielat guoibmi háliideigga ahte sudno mánát livčče galgan oahppat sámegiela. Go vuosttaš mánná riegádii oruiga lulde. Son geahččalii hupmat sámegiela mánnái muhto šattai hui váttis go lei áibbas okto dainna sámegielain doppe. 70 - <em type="italic">Hupmen álggos mánáin dušše sámegiela, muhto dat lei váttis, šattai jođánit dušše </em><em type="italic">dárogiella. Lei váttis go ledjen nu okto go mii oruimet lulde. Sámegiella ii lean </em><em type="italic">gostege... </em>. </p>
<p>Nubbi mánná riegádii go sii ledje fárren fas Áltái. Ja son humai sámegiela mánnái. - <em type="italic">Dán háve maid hupmen sámegiela mánnái, nu lean dahkan buot golbmasiin, muhto </em><em type="italic">eanemusat nuoramussii. Son máhtii ollu sániid sámegillii, go geavaheimme </em><em type="italic">cuoigungirjji, son oahpai daid sániid sámegillii ovdal dárogillii </em>. </p>
<p>Sudno mánát eai leat leamaš sámi mánáidgárddis ja sámegiella ii šaddan goassege beaivválaš giella sin ruovttus. 7.3 Skuvla</p>
<p>Buot diehtoaddit earret okta leat válljen dárogielat skuvlafálaldaga mánáideaset. Okta diehtoaddi lohká sus lei miella válljet sámegielat skuvlafálaldaga nuoramus mánnái muhto go nu unnán váhnemat válljejit dan ja go áhčči ii háliidan de šattai dárogielat skuvla. - <em type="italic">Lei miella válljet sámi skuvlla, muhto go nu unnán váhnemat válljejit dan, já áhčči ii </em><em type="italic">háliidan(...) balai lea go fálaldat seamma buorre. </em></p>
<p>Guokte diehtoaddi logaiga ahte sudno mánát ledje juo buohkat álgán skuvlii go sámegielat skuvlafálaldat bođii 2009: s. Soai livččiiga válljen sámegielat skuvlafálaldaga mánáide, jus sudnos dalle livčče mánát skuvlaálginagis go soai jáhkkiba ahte dat livččii buoremusat nannen sámegiela oahppama. - <em type="italic">Buoremusat ovdánivččii sámegiella jus mánát livčče sámi mánáidgárddis mannan </em><em type="italic">sámegielat skuvlafálaldahkii. </em>- <em type="italic">livččiime válljet sámegielat skuvlla muhto go munno mánát ledje juo buohkat álgán </em><em type="italic">skuvlii go skuvlafálaldat álggahuvvui de ean goassege duođas árvvoštallan sirdit </em>71 <em type="italic">mánáid dohko. Muhto jáhkán ahte sámegielat skuvla mii gávdno Álttás livččii áidna </em><em type="italic">vejolašvuohta doalahit mánáid sámegiela seamma dásis go dárogiella. </em></p>
<p>Buot diehtoaddiid mánáin lea dahje lea leamaš sámegiella fágan skuvllas, muhto sin mielas ii skuvla doarjjo sámegiela oahppama olus go leat unnán diimmut ja sadjásaččat váilot oalát. - <em type="italic">Dat leat unnán diimmut, galggaše áinnas eambbo. </em>- <em type="italic">Skuvla ii leat seamma doarjjan go mánáidgárdi, ja orru baicce hehtteme sámegiela </em><em type="italic">oahppama go sadjásaččat váilot oalát ja sáhttá mannat guhkes áigi áibbas </em><em type="italic">sámegieloahpahusa haga jus sámegieloahpaheaddji lea eret. </em>- <em type="italic">Hehtte go ii doaimma sámegieloahpahus </em>. - <em type="italic">Sámegiela oahpahus ii olus doarjjo giela oahppama, vaikko ii dieđusge hehtte ge </em></p>
<p>Okta diehtoaddi lea árvvoštallan ahte ferte ieš álgit oahpahit mánnái sámegiela lohkat ja čállit jus šaddá beare unnán sámegieloahpahus. Muhto deattuha maid dan ahte njálmmálaš giella lea deháleamos. Son atná maid hehttehussan go skuvlamánát masset eará diimmuid go sis lea sámegiella skuvllas go sámegieldiimmut váldojuvvojit eará fágain, ja sámegiella boahtá lassin eará fágaide. Sis lea seamma pensum eará fágain vaikko masset diimmuid go lea sámegiella.</p>
<p>Skuvla ii leat diehtoaddiid mielas lahkage seamma doarjja go mánáidgárdi. Measta buot diehtoaddit leat maid válljen lagaskuvlla, mii lea dárogielat skuvlafálaldat mas sámegiella lea fágan. Dušše okta diehtoaddi lea válljen ovtta mánnái sámegielat skuvlafálaldaga, nubbái lea válljen lagasskuvlla. Lagasvuođa dihte ja danin go lea vásihan ahte sámi luohkás leat unnán oahppit, ja dávjá heitet ja dahje fárrejit ollu mánát geat sámi luohkás vázzet. Buohkat earret okta, lohket mánáid sámegielmáhtu hedjonan go mánát álge skuvlii. - <em type="italic">Giella báhcá mánáidgárdái </em>. - <em type="italic">Vuohtán ahte mánná lea eambbo seaguhišgoahtán gielaid go álggii skuvlii ja </em><em type="italic">vajáldahttá dábálaš sámegiel sániid </em>. 72 </p>
<p>Guokte diehtoaddi muitaleaba ahte smávvaskuvllas, 1.-4. ceahki rádjái lei skuvlafálaldat buorre, maŋŋil hedjonii ja álge váttisvuođat dego makkár fágain <span type="quote">“váldit”</span> sámegieldiimmuid, dát ii lean leamaš váttisvuohta dalle go mánát leigga unnibut ja eará skuvllas. Máŋga diehtoaddi leat duhtameahttumat dainna ahte mánát masset eará fágaid go mánáin lea sámegiella. Okta logai ahte dáppe lea váttis go ferte válljet sámegiela dahje matematihkka dahje eŋgelasgiela dahje eará dehálaš fága jus galgá sámegiella skuvllas.</p>
<p>Muhtin diehtoaddit muitaledje ahte sin mánáid mielas lea váivi mannat olggos luohkkálanjas. - <em type="italic">Son ii liiko mannat olggos klássas ja háliidivččii heaitit. Ii várra hálit leat earálágan </em><em type="italic">go earát ja gohčoda sámegiela <span type="quote">“duste-samisk”</span> </em>. - <em type="italic">Nuoramus heittii go ii liikon mannat olggos klássas, ja go massii eará diŋggaid. Sus </em><em type="italic">lei sámegiella ovtta jagi ja de háliidii heaitit. Mu mielas lea hui váivi go sii šaddet </em><em type="italic">massit eará fágaid go sis galgá leat sámegiella... lean álo suovvan mánáid heaitit </em><em type="italic">sámegielas go ieža leat háliidan </em>. </p>
<p>Máŋga diehtoaddi leat duhtatmeahttumat skuvllaid váilevaš diehtoaddimin ja go sámegiel oahpahus ii doaimma. Sin mielas muhtumin orrot badjelgeahččame sámegiela, omd. sáhttet mannat máŋga vahku sámegieloahpahusa haga ja váhnemat eai dieđe ge. Sin mielas ferte ovttat ládje doarrut dainna sámegielain, dat ii váldo duođas. Dávjá váilot plánat ja mánáin eai leat girjjit. Muhtimat lohke ahte skuvllat eai oro nu ollu berošteame sámegielfágas omd. go eai eambbo raža gávdnat sadjásaččaid, eai láže dili nu ahte leat vuogas sámegiel joavkkut ja go skuvllat eai oro ovttasbargame sámegielfága ektui gaskaneaset ja eará báikkiid skuvllaiguin.</p>
<p>Lagasskuvlaprinsihppa orru hui dehálaš diehtoaddiide. Vaikko máŋggas leat árvvoštallan sámegielat skuvlafálaldaga leat dattege válljen lagasskuvlla mánáide.</p>
<p>Guokte diehtoaddi namuheigga ahte lea hástalus sihke mánáidgárddis ja skuvllas ahte mánát hupmet ollu dárogiela gaskaneaset go eai leat ollesolbmot stivreme, biras lea nu garas báidnit.</p>
<p>Eará váhnen ges muitala iežas atnán unohassan go skuvllas lei <span type="quote">“Troll”</span> beaivi juste sámi álbmotbeaivvi. Su mielas orui váivi go jur juste dán beaivvi fertii leat <span type="quote">“Troll”</span> beaivi, eai go dalle sáhttán baicce juoga ládje ávvudit sámi álbmotbeaivvi. Son anii unohassan, muhto ii dadjan gal maidege skuvlii. 73 7.4 Dálá áigi</p>
<p>Okta diehtoaddi muitala ahte sii hupmet eanemus dárogiela go buohkat leat ruovttus, ja eivve sámegiela jus dárogielat váhnen ii leat das. Nuoramus mánná hupma etniin ja oappáin sámegiela ja vieljain ja áhčiin dárogiela. Bárdni hupmá sámegiela dušše jus lea áibbas bággu, áhkuin ja muhtun fulkkiiguin. Boarráseamos mánát dárusteaba gaskaneaset. Mánát gullet sámegiela eatnis ja eatnibeale fulkkiin ja oahppásiin muhto eai obage lagasbirrasis. Vaikko okta mánná lea heaitán sámásteamis ii leat ieš, eaige fuolkkit ge, heaitán sámásteamis suinna.</p>
<p>Muhto ieš gal gaskkaleamos mánná dárusta eanas, son ipmirda sámegiela, muhto vástida dárogillii.</p>
<p>Eará diehtoaddi muitala ahte dál hupmaba máná guovttos muhtumin sámegiela gaskaneaset, eará háve ferte muittuhit. Son dovdá ahte boarráseamos mánná maŋŋel go skuvlii álggii lea álgán eambbo ohcat sániid, ja seaguha gielaid eambbo go dalle go ain lei mánáidgárddis.</p>
<p>Eará diehtoaddi muitala ahte sámegiella lea bearraša beaivválaš giella dál. Boarráseamos mánás leat dál juo alddis mánát, geaidda hupmá sámegiela, ja nubbi váhnen lea dárogielat.</p>
<p>Mu diehtoaddi ii leat suinna goassege hupman sámegiela, ja nu lea ain, soai dárusteaba gaskaneaset. Nuppiin váhnemiin ges lea mánná álo sámástan ja nu dahká ain ja sámásta buot sámegielagiiguin ain. Seamma dahká gaskkaleamos mánná, sámásta buot sámegielagiiguin lunddolaččat. Nuoramusas gii dál lea nuoraidskuvllas lea dál dakkár áigodat gos eanas háliidivččii dárustit. Muhto dát aŋkke ii leat mihkkege váttisvuođaid go sii mannet bartii mii lea Sis-Finnmárkkus. Doppe gal hupmá sámegiela ja doppe gal leat dárogielat olbmát, jus daid váldá mielde, dušše árran, go de ferte daidda dulkot. Nuoramus mánnái lea maid hui dehálaš ahte son ferte veahkkin siessaliidda oahpahit sámegiela.</p>
<p>Okta diehtoaddi muitala ahte sin beaivválaš giella ruovttus lea dál dárogiella. Muhto sihke boarráseamos ja nuoramus mánná hupmaba sámegiela go soai leaba ovttas nuoraiguin geaid beaivválaš giella lea sámegiella ja geaidda lea áibbas lunddolaš hupmat sámegiela. Eará sámegielat nuorat dorjot sámegiela oahppama ja geavaheami hui olu su mielas dálá áiggi.</p>
<p>Boarráseamos mánná lea ges fuobmán ahte sámegiela máhttu maid lea buorre <span type="quote">“sjekketriks”</span> go eará nuorat šaddet sáhkkit go máhttá sámegiela. Muhto, dađibahábut eai vásit mánát dušše positiiva vásáhusaid sámegiela geavaheami ektui. Mánná lea maid šikkohallan skuvlla astoáiggefálaldagas go eará mánáin sámástii. Ja mánná lea maid váhnema gieldán sámásteamis. 74 - <em type="italic">Ale huma sámegiela go moai bohte sisa (skuvlii) </em>. </p>
<p>Diehtoaddi muitalii ahte soai leigga álo háliidan ahte mánát galge oahppat sámegiela ja maŋit áiggis oaidná ahte soai livččiiga sáhttán leat vel eambbo dihtomielalaččat ja soai livččiiga sáhttán geavahit giela eambbo ruovttus. Soai leaba maid gáhtan go eaba bidjan guokte boarráseamos mánáid sámi mánáidgárdái. Son jáhkká mánáin de livččii nannoset sámegiela vuođđu.</p>
<p>Okta diehtoaddi lohká sin ruovttugiella dál lea dárogiella, ja dál buot mánát vástidit dárogillii go fuolkkit hupmet singuin sámegiela.</p>
<p>Okta diehtoaddi ges muitala ahte son geahččala eanas hupmat sámegiela mánáiguin. Mánát hupmet sámegiela fulkkiiguin ja sámegielat olbmáiguin. Buot mánát hupmet sámegiela muhto son vuohttá ahte hupmet eambbo ja eambbo dárogiela gaskaneaset. Dat gii lea eanemus hubmái lea álgán dárogielat skuvlii. Son álggii eambbo ja eambbo dárustit ruovttus go álggii dárogielat skuvlii. Váhnen ii leat suorganan dainna go nubbi mánná eambbo dárusta dál, son lei vuordán dan. Sámi luohká skuvlamánás lea buorre sámegiella.</p>
<p>Okta diehtoaddi muitalii iežas nuoramus mánáid máhttit áibbas unnán sámegiela vaikko diehtoaddi hupmá sámegiela ruovttus mánáide. Sii eai deaivvat dávjá sámegielat fulkkiiguin, mánáin eai leat sámegielat stoahkanolbmát, mánát eaba leat sámi mánáidgárddis ja bearaš ii láve searvat sámi searvvi ja giellaguovddáža doaimmaide.</p>
<p>Eará diehtoaddi mánát hupmet buohkat sámegiela, muhto son maid vuohttá ahte giella lea hedjonan mánás gii lea álgán skuvlii.</p>
<p>Ovtta diehtoaddi mánát hupmet dál dušše dárogiela ja sis ii šaddan goassege sámegiella beaivválaš giellan ruovttus vaikko son geahččalii hupmat veahá sámegiela mánáide go ledje unnit. 7.5 Boahtte áigi</p>
<p>Boahtte áiggis jáhkká okta diehtoaddi ahte guovttis su mánáin hupmaba sámegiela, muhto okta gal sáhttá massit giela jus ieš ii fuomáš. Son jáhkká buoret vejolašvuođat bargomárkanis jus Finnmárkkus áigu orrut go sámegiela máhttá. Su mielas eai leat makkárge heitot bealit, 75 muhto jáhkká veahá eambbo barggu daidda ohppiide geat válljejit sámegiela fágan skuvllas.</p>
<p>Ja son jáhkká sámegiela geavahuvvot eambbo dán suohkanis boahtte áiggis.</p>
<p>Guokte eará diehtoaddi jáhkkiba sin nagadit doalahit sámegiela. - <em type="italic">Ii soaitte mánáid giella nu njuovžil čađat, ja soaitiba válljet eret sámegiela, dan ii </em><em type="italic">dieđe. Muhto go soai gessojuvvoba bajás sámi bajásgeassinvugiiguin, iigo son de leat </em><em type="italic">vuođđu, go mánát dovdet iežas sápmelažžan </em>. </p>
<p>Sámegielmáhtu atnet buot diehtoaddit dušše positiivan. - <em type="italic">Lean gullan ahte mánát geain leat guokte giela álkibut ohppet goalmmát giela </em>. </p>
<p>Ja boahtteáiggis jáhkket ollu diehtoaddit ahte dán suohkanis lea dárbu sámegielagiidda feara makkár bargguin. - <em type="italic">Nu go dál lea ovdánan sámi giella ja kultuvra de jáhkán sámegiella geavahuvvo </em><em type="italic">eambbo boahtte áiggis. </em>- <em type="italic">Jáhkán ahte min servvodat boahtá rievdat nu ahte sáhttá geavahit sámegiela eambbo </em><em type="italic">dán suohkanis boahtte áiggis, ja ahte giella šaddá eambbo oidnosii ja gullo eambbo </em><em type="italic">boahtte áiggis. </em></p>
<p>Guokte diehtoaddi lohkába ahte sudnos leat stuora vuordámušat ovttasbargošiehtadussii maid suohkan lea ráhkadeame Sámedikkiin ja jáhkkiba boahtte áiggis šaddá sámegiela máhttu ovdamunnin bargomárkanis dáppe, ahte sámegiella geavahuvvo ja dohkkehuvvo eambbo vel boahtte áiggis go olbmot vel oahpásmuvvet buorebut Álttá sámi historjjáin. - <em type="italic">Sávvamis dahká suohkana ovttasbargošiehtadus Sámedikkiin man birra dál lea sáhka </em><em type="italic">ahte sámevuohta váldo duođalaččabun suohkanis boahtteáiggis ja ahte </em><em type="italic">bargomárkanis ohcalit sámegiela máhtu vel eambbo boahtte áiggis. </em></p>
<p>Boahtteáiggi birra leat ovtta diehtoaddis dakkár jurdagat ahte su mánáin lea nanu sámegielat vuođđu, ja nuoramusas nannoseamos. Vaikko odne eai huma sámegiela beaivválaš giellan ruovttus de sis leat buorit vejolašvuođat álgit sámástit eambbo boahtteáiggis jus lea beroštupmi. Ja gii dan diehtá, sii soitet háliidit fievrridit giela viidáset iežaset mánáide. Dán válljema váikkuha sihkkarit maid dat geainna sii šaddet ovttas eallit, leago sámegielat olmmoš 76 vai ii. Diehtoaddi oaidná goit dušše ovdamuniid jus máhttá sámegiela. Iige fal ii makkárge heittot beliid. Ollu bargosajiid jáhkká maid ohcalit sámegiela gelbbolašvuođa boahtteáiggis dego dearvvašvuođasuorggis ja oahpahussuorggis.</p>
<p>Okta diehtoaddi ii jáhke iežas mánáid hupmat sámegiela vaikko jáhkká mánát váillahit sámegielmáhtu go sámegielat bearrašiin deaivvadit. - <em type="italic">Sámegielmáhttu lea ovdamunnin sihke priváhtaeallimis ja bargomárkanis </em>. </p>
<p>Son sávvá sámegiella geavahuvvo eambbo Álttás boahtte áiggis ja ahte skuvlafálaldat sámi mánáide šaddá buoret. Su mielas lea hui heitot ahte mánát fertejit massit eará diimmuid jus sis galgá sámegiella skuvllas. Son sávvá ja doaivu ahte šaddá eambbo dárbu sámegielagiidda boahtte áiggis dán suohkanis. - <em type="italic">Sámegiella orru lassáneame dán suohkanis. Odne lea álkit leat sápmelaš go ovdal, </em><em type="italic">sámegiella gullo ja oidno eambbo dáppe dál go ovdal </em>. </p>
<p>Eará diehtoaddi ii jáhke buot mánáin boahtte áiggis seamma ládje, muhtimat beroštit gielas ja kultuvrras eambbo. Muhtumat kánske álget sámástit ja oahpahit maid mánáideaset sámegiela. </p>
<p>Su mielas lea giella riggodat ja son jáhkká sámegiela geavahuvvot eambbo boahtte áiggis dáppe. Dan oaidná omd go girjerádjosii leat ihtán sámi šilttat ja iežas barggus lea oažžugoahtán skoviid sámegillii, mat eai leat goasse leamaš ovdal. </p>
<p>Su mielas lei ollu váddáset fievrridit giela viidáset mánáide go lei jáhkkán. - <em type="italic">Lei ollu váddáseabbo fievrridit viidáseappot sámegiela go ledjen jáhkkán. Doivon lei </em><em type="italic">doarvái go mun hupmen sámegiela ruovttus </em>. </p>
<p>Okta diehtoaddi muitalii ahte go oaidná nuoraid dáppe de sáhttá jáhkkit ahte sáhttet massit sámegiela boahtte áiggis, muhto doaivu ja jáhkka sis bissu sámegiella muhto oaidná ahte lea váttis. Son ferte váldit mánáid mielde sámi birrasii vai bisuhit giela. Diehtoaddi jáhkká leat beare positiiva bealit guovttegielatvuođain, mánát ohppet maid ipmirdit eará kultuvrraid.</p>
<p>Diehtoaddi mielas Álttás stuorru sámegielagiid joavku ja son jáhkká boahtte áiggis šaddet eambbo ja eambbo bargosajit mat ohcalit sámegiela máhtu. Su mielas lea deháleamos oahppat giela identitehta dihte, ja soai nuppiin váhnemiin šattaiga oadjebasat ahte leigga válljen riekta go logaiga guovttegielatvuođa birra. 77</p>
<p>Okta diehtoaddi ballá ahte su mánát áibbas unnán bohtet hupmat sámegiela boahtte áiggis. - <em type="italic">Jáhkán mánáid áibbas unnán geavahit sámegiela boahtte áiggis. Orru nu šaddame </em><em type="italic">vaikko dát ii leat dilli masa liikon. </em></p>
<p>Son ii jáhke sámegielmáhtu ovddidit vejolašvuođaid bargomárkanis olus dán suohkanis dál iige boahtte áiggis. Vai nuoramus máná guovttos maid galggašeigga oahppat sámegiela lea son árvvoštallan ahte fertejit go sii fárret sámegielat báikái. - <em type="italic">Áltá ii leat sámi suohkan, ja dilli lea áibbas earálágan go Kárášjogas ja </em></p>
<p><em type="italic">Guovdageainnus. </em><em type="italic">Lean ge jurddašan ahte mii fertešeimmet fárret Sis-Finnmárkui jus </em><em type="italic">galggašeimmet nagodit oažžut máná guovtto oahppat sámegiela. Dán suohkanis in </em><em type="italic">jáhke sámegiela geavahuvvot boahtte áiggis ge eanet. </em></p>
<p>Okta diehtoaddi lohká iežas boahtte áiggi dáfus veahá balus. Biras nu váikkuha giela ja su mielas ii oro nu ollu árvu sámegielas dáppe. - <em type="italic">Mun lean veahá dien smiehttan go mánná ii hálit sámegiela diimmuide </em>. <em type="italic">Mu mielas </em><em type="italic">birrasa oaidnu váikkuha mu máná gillii. Negatiiva biras váikkuha mu mánáid gillii, </em><em type="italic">mu mielas orru maid oahpaheddjiin dakkár oaidnu ahte ii leat nu dárbu sámegillii, </em><em type="italic">dárogiella nu dominere. </em></p>
<p>Fágalaččat doaivu ahte soaitá váttis mánnái go leat máŋga giela, muhto jáhkká maid ovdamunnin go leat máŋga giela. Son jáhkká lea álkit oahppat eambbo gielaid go guokte giela máhttá juo hui bures. Ja maid jáhkká sis šaddat viidát perspektiiva ja ipmirdit eará kultuvrraid buorebut go ieža bajásšaddet guvttiin kultuvrrain.</p>
<p>Son oahpaha mánáide iežas giela danin go oaivvilda ahte lea dehálaš identitehtii, sii galget diehtit geat sii leat ja gosa gullet, ii fal dan dihte ahte dat addá ovdamuniid bargoeallimis. Dan ii loga goassege jurddašan, muhto dieđusge soaitá ovdamunnin bargomárkanis maid, maiddái dárogielat guovllus nugo Álttás. Son ii dieđe boahtá go sámegiella geavahuvvot eambbo dán suohkanis boahtte áiggis, muhto sávvá goit dan. 78 7.6 Čoahkkáigeassu</p>
<p>Čuovvovaš govus čájeha oanehaččat čohkkejuvvon dieđuid.</p>
<p><em type="bold">Diehtoaddit Iežas gielladilli </em><em type="bold">mánnán/ nuorran </em></p>
<p><em type="bold">Álgu váhnenáigi, giellaválljen mánáide </em><em type="bold">-mánáidgárdi ja skuvla </em></p>
<p><em type="bold">Dálá áigi, Ruovttu-giella </em></p>
<p><em type="bold">Boahtte áigi </em></p>
<p>Sámegiella</p>
<p>Sámegiella/dárogiella</p>
<p>Sámi mánáidg./ sámegiella fágan skuvllas</p>
<p>Sámegiella/ dárogiella</p>
<p>Jáhkká 2 máná sámástit, 1 ii soaitte</p>
<p>Sámegiella/ dárogiella</p>
<p>Sámegiella/dárogiella sámi mánáidg./ sámegiella fágan skuvllas</p>
<p>Sámegiella/ dárogiella</p>
<p>Jáhkká mánát hupmet sámegiela</p>
<p>Dárogiella, oahppan sámegiela ollesolmmožin</p>
<p>Sámegiella/dárogiella sámi mánáidg./ sámegiella fágan skuvllas</p>
<p>Sámegiella/ dárogiella</p>
<p>Jáhkká buot mánát hupmet sámegiela</p>
<p>Dárogiella, oahppan sámegiela ollesolmmožin</p>
<p>Sámegiella/dárogiella nuoramus mánná leamaš sámi mánáidgárddis/ sámegiella fágan skuvllas</p>
<p>Eanas dárogiella</p>
<p>Buot mánáin buorre vuođđu, nuoramusas buoremus, sáhttet hupmagoahtit sámegiela</p>
<p>Sámegiella</p>
<p>Sámegiella/dárogiella</p>
<p>Sámi mánáidg./ sámegiella fágan skuvllas</p>
<p>Dárogiella</p>
<p>Mánáin lea buorre vuođđu hupmagoahtit sámegiela</p>
<p>Sámegiella</p>
<p>Sámegiella/dárogiella</p>
<p>Sámi mánáidg./ 1 mánná sámi luohkás, 1 mánná dárogielat luohkás</p>
<p>Sámegiella/ dárogiella</p>
<p>Sámegiella/dárogiella</p>
<p>Sámegiella</p>
<p>Sámegiella</p>
<p>Eanas dárogiella</p>
<p>Ballá buot mánát eai huma sámegiela 79</p>
<p>Dárog. mánáidg./ sámegiella fágan skuvllas</p>
<p>Sámegiella</p>
<p>Sámegiella/ dárogiella</p>
<p>Sámi mánáidgárdi/ sámeiella fágan skuvllas</p>
<p>Sámegiella/ dárogiella</p>
<p>Sávvá buot su mánát hupmet sámegiela</p>
<p>Dárogiella/ sámegiella</p>
<p>Dárogiella/ sámegiella</p>
<p>Dárog. mánáidgárdi/ sámegiella nubbingiellan skuvllas (oanehaš)</p>
<p>Dárogiella</p>
<p>Ii jáhke mánáid sámástit</p>
<p>Govva 7.1: Čoahkkáigeassu bearrašiid gielladilis.</p>
<p>Vaikko buot diehtoaddit hupme sámegiela mánáideaset go mánát riegádedje eai leat buohkat lihkostuvvan sámegiela doalaheamis beaivválaš giellan ruovttus. Guokte diehtoaddi muitaleigga bearraša ruovttugiela molsašuvvon sámegielas dárogillii sullii dalle go nuoramus mánát leat skuvlii álgán/ heaitán sámi mánáidgárddis. Okta lei heaitán ollu ovdal sámásteamis mánáiguin.</p>
<p>Oktiibuot gullet 29 máná mu jearahallamiidda. Sis hupmet dál vihttanuppelogis sámegiela ruovttugiellan ja okta ii vel huma. Dáin vihttanuppelogis leat buohkat earret guovttis leamaš sámi mánáidgárddis, muhto dát guovttis geat eaba leat leamaš sámi mánáidgárddis leaba bajásšaddan sámi guovllus ja leigga juo oalle stuorrát go bearrašat fárrejedje Áltái. Vihtta máná eai huma sámegiela beaivválaš giellan vaikko leat leamaš sámi mánáidgárddis. Dan gávcci mánás geat eai leat leamaš sámi mánáidgárddis ii huma oktage sámegiela beaivválaš giellan dál.</p>
<p>Golbma diehtoaddi jáhkket sin mánáid hupmat sámegiela boahtte áiggis. Okta logai iežas jáhkkit ahte su mánát hupmet sámegiela boahtteáiggis muhto lea gal ballu ahte sámegiella vuoittáhallá dárogielat birrasis. Guokte diehtoaddi ballaba ahte sudnos buot mánát eai huma sámegiela. Guovttis logaiga ahte mánáin lea buorre vuođđu hupmagoahtit sámegiela boahtte áiggis ja soitet maid dan dahkat juobe muhtimat goit. Okta ii jáhke iežas mánáid hupmat sámegiela boahtteáiggis. Buot diehtoaddit atnet sámegielmáhtu ovdamunnin. Eai leat makkárge heitot bealit. Eanas diehtoaddit jáhkket sámegiela geavahuvvot eambbo Álttás boahtteáiggis. Ja sii jáhkket sámegielmáhtu addit buoret vejolašvuođaid bargomárkanis jus 80 áigot dáppe dahje eará báikkis Finnmárkkus orrut. Guovttis logaiba ahte sudnos leat stuorra vuordámušat ovttasbargošiehtadussii maid suohkan lea ráhkadeame Sámedikkiin. Guokte diehtoaddi logaiga ahte sudno mielas lea Áltá nu dárogielat guovlu ja eaba jáhke boahtteáiggis lea dárbu sámegillii dáppe. Sii geat leat bajásšaddan Álttás muitaledje ahte sin mielas dán áiggi gullo ja oidno sámegiella eambbo go dalle go sii ledje mánát. Buohkat lohket sii leat vuosttažettiin sámi identitehta ja gullevašvuođa dihte háliidan ahte sin mánát galget oahppat sámegiela. 81 8. Digaštallan 8.1 Ruovttu rolla</p>
<p>Mu dutkamušas dutkkan ovttaskas olbmuid giellaválljema mánáideaset. Vikkan gávdnat man muddui sámi váhnemat fievrridit ja lihkostuvvetgo fievrridit sámegiela viidáset mánáideaset ja mii hehtte ja mii doarju sámegiela oahppama Álttás gos sámegiella lea arvat unnitlogugiella. Giellaealáskahttin dáhpáhuvvá dán áiggi muhtun sajiin Sámis nugo omd.</p>
<p>Gáivuonas (Johansen 2009) ja Anáris (Aikio-Puoskari 2017) ja maiddái Álttás, omd. leat guovttis mu diehtoaddiin oahppan sámegiela ollesolmmožin. Muhto mu barggus ii leat datte ealáskahttimis nu ollu sáhka muhto eambbo doaladumis ja viidáset fievrrideamis. Fishman (1991 :92) mielas lea ruoktu minoritehtagiela buot deháleamos domeana ja buolvvaidgaskasaš sirdin buot deháleamos fáktor jus giella galgá seailut. Hyltenstam ja earát (1999: 192) čállet ahte giellaseailluheapmi lea giellageavaheami duohken, ja dan duohken ahte giella sirddašuvvo lunddolaččat buolvvaid gaskka.</p>
<p>Álttás leat unnán báikkit, domeanat, eará go ruovttut gos sámegiella gullo. Soames báikkiin</p>
<p>Sámis, sáhttet mánát oahppat sámegiela vaikko ruovttus eai oahpa, mánáidgárddiin, lagasbirrasis, skuvllas, astoáiggedoaimmain jnv, muhto dakkár vejolašvuođat leat hui unnán</p>
<p>Álttás. Sámegielat ruoktu, dahje guovttegielat ruoktu gos sámegielat váhnen áibbas konsekveantta hupmá sámegiela, orru leamen áibbas dárbbašlaš, muhto ii datge álo leat doarvái, boahtá ovdan mu jearahallamiin, jus mánát galget oahppat sámegiela hupmat lunddolaš giellan Álttás. Ole Henrik Magga dadjá ná ruovttuid dehálaš rolla birra:</p>
<p>Jus giella jávká ruovttuin, de gal oažžu vuollánit. Oallugat navdet ahte skuvla dahje mánáidgárdi sáhttá ovddidit dan maid ieža healbadit ruovttuin. Dat ii ollašuva eará go nieguin (Magga 2002: 17).</p>
<p>Dát Magga sitáhta sáhttá orrut veahá negatiiva. Ii varra leat nu ahte lea veadjemeahttun oahppat sámegiela jus dat ii oahpahuvvo ruovttuin. Geavaheapmi lea dat mii lea dehálaš, giella ferte geavahuvvot jus dan galgá oahppat. Gos dat geavahuvvo ii leat nu dehálaš, beare dat geavahuvvo ollu. Go Áltá lea nu dárogielat guovlu orru mu mielas Magga sitáhtta aŋkke heiveme Áltái. Dáppe jáhkán ahte lea váttis oažžut mánáid hupmagoahtit sámegiela beaivválaš giellan jus sámegiella ii gullo ruovttuin. 82</p>
<p>Unesco dutkiid mielas lea buolvvaidgaskasaš sirddašeapmi eanemusat geavahuvvon fáktor giela ceavzinnávccaid árvvoštallamis (Unesco 2003: 7). Sin mielas lea giella dorvvuheapme jus eanaš, muhto eai buot mánát dahje bearrašat hupmet giela vuosttaš giellan, muhto jus giella sáhttá leat ráddjejuvvon dihto sosiála domeanaide (dego jus mánát hupmet sámegiela dušše ruovttuin váhnemiiguin dege áhkuiguin ja ádjáiguin). Giella lea čielgasit áitojuvvon jus mánát eai šat oahpa sámegiela eatnigiellan ruovttuin ja nuoramus hubmit leat váhnen buolva.</p>
<p>Dán dásis sáhttet váhnemat ain hupmat giela mánáide muhto mánát dábálaččat eai vástit dán gillii. (Unesco 2003: 7-8).</p>
<p>Go birrasis dárogiella nu dominere juohke sajis, ja leat unnán domeanat gos sámegiella geavahuvvo sáhttet mánát dárustit eanas liikká vaikko guktot dahje nubbi váhnen dušše, dahje eanas, sámásta singuin. Vaikko sámegiella oahpahuvvo eatnigiellan, dahje nubbin eatnigiellan eanas ruovttuin, lea giellageavaheapmi ráddjejuvvon dušše muhtin domeanaide dego omd ruovttuide. Dán barggu diehtoaddit muitalit buohkat dárogielat birrasa sámegiela oahppama hehttehussan ja okta diehtoaddi muitalii iežas mánáid heaitán sámásteamis go skuvlii álge vaikko son ieš ain sámástii mánáide.</p>
<p>Dán dutkamuša diehtoaddit leat buohkat hupmagoahtán sámegiela mánáide go mánáid ožžo.</p>
<p>Dán áiggi, maŋŋel go ealáskahttináigodat álggii, 1990-logu álggus, lea šaddan vierrun ahte sámegielat olbmot hupmet sámegiela mánáiguin sihke dalle go goappašat váhnemat sámástit ja maiddái dalle go nubbi váhnen ii máhte (Rasmussen 2013: 44). Buot mu diehtoaddit leat ge geahččalan fievrridit sámegiela viidáseappot mánáideaset, muhto eai buohkat leat lihkostuvvan dainna. Diehtoaddiid vástádusat čájehit ahte máŋga váhnema eai huma nu ollu sámegiela go sáhtáše mánáideasetguin. Okta diehtoaddi humai veahá sámegiela buot su mánáide álggos, muhto šattai jođánit dušše dárogiella. Eará diehtoaddi ges muitalii iežas hupmat sámegiela, muhto nuoramus máná guovttos vástideaba dušše dárogillii. Dát mánát várra dovdet ahte birgejit sámegiela hupmama haga, ja dasto ii leat dárbu sámástit go gulahallet dárogielain. Jus mánát livčče oahppan ahte eai birge sámásteami haga livččii bággu sámástit omd. jus sámegielat váhnen ii livčče obage ipmirdan go mánát hupmet dárogiela.</p>
<p>Guovtti eará bearrašis lea sámegiella bisson ruovttugiellan go mánát ledje unnit, muhto lea rievdan dárogiellan go mánát leat sturron. Dain eará bearrašiin maid lean jearahan lea sámegiella bisson ruovttugiellan, vaikko dávjá álget mánát dárustit gaskkaneaset go sturrot, muhto sámástit goit sámegielat váhnemiiguin, fulkkiiguin ja eará sámegielagiiguin. 83</p>
<p>Vaikko buot diehtoaddit eai leat lihkostuvvan oahpaheamis sámegiela mánáideaset dan dáfus ahte sámegiella lea sin ruovttugiella, lea tendeanssa ahte sámegielat váhnemat geahččalit fievrridit sámegiela viidáseappot mánáide Álttás dán áiggi. Ja eatnasat lihkostuvvet maid dainna, vaikko tendeanssa maid lea ahte váhnemat lohket mánáid sámegiela hedjonit dan dáfus ahte eambbo seaguhišgohtet gielaid ja vajáldahttigohtet dábálaš sámegielsániid maŋŋel go skuvlii álget. Váhnemat geain ii leat dál šat sámegiella bearraša ruovttugiellan lohket maid iežaset mánáin buori vuođu hupmagoahtit sámegiela boahtteáiggis jus ieža háliidit.</p>
<p>Aikio-Puoskari (2016: 11) čállá ahte sámegiela massán sápmelaččat leat lunddolaš ja stuorra potentiála joavku lasihit sámegiela hubmiid. Nu oainnán mun maid buohkaid geat ovdal leat hupman, buohkaid geaid ain hupmet veahá muhto geain nannoseamos giella lea dárogiella ja buohkaid geat gullet unnit dahje eanet sámegiela ruovttuin potentiála sámegiela hubmin boahtte áiggis. Dát joavku galggašii movttiidahttojuvvot geavahit sámegiela, iige fal cuiggoduvvot nu go okta diehtoaddi muitalii iežas vásihan nuorran go su sámegiella ii lean nu njuovžil. Diehtoaddi muitalii ahte fuolkkit moite su sámegiela ja son mearridii heaitit sámástit. Lihkus ii mannan goit nu, go su ruoktu lei sámegielat bastiuvdna ja lei veadjemeahttun eará go sámástit etniin. Mustonen (2017) buktá iežas pro-gráda barggus ovdan ollu ovdamearkkaid das mo earáid cuiggodeapmi sáhttá dagahit ahte olbmot eai duostta sámástit go navdet ahte sii eai máhte giela doarvái bures (Mustonen 2017: 24-26). Go sámegiella lea nu čielgasit minoritehtagiella Álttás ii várra sáhte vuordit ahte mánáid giella álo lea nu njuovžil, muhto go geavaha giela de han dađistaga oahppa. Jus ii duostta geavahit giela de goit giella jávká.</p>
<p>Diehtoaddit lohke ahte dárogielat biras lea sivva dasa ahte lea nu váttis fievrridit sámegiela mánáide. Fuolkkit ja olbmát orrot mu mielas mearrideaddji fáktorat. Orru nu mu diehtoaddiid buohta ahte dat mánat geain lea ja lea leamaš ollu oktavuohta sámegielat fulkkiiguin ja geain leat ja leat leamaš sámegielat stoahkanolbmát leat bisuhan sámegiela buorebut ruovttugiellan go dat mánát geain ii leat leamaš nu ollu oktavuohta sámegielat fulkkiiguin ja geain eai leat leamaš sámegielat stoahkanolbmát.</p>
<p>Máŋga diehtoaddi namuhit sámi guovddáš báikkiid dorjon mánáid sámegiela oahppama.</p>
<p>Váhnemiid mielas nanne mánáid giela fitnat guovddáš sámi báikkiin gos sámegiella lea olles báikki váldogiella.</p>
<p>Dutkamuša bohtosat čájehit ahte sámegielat váhnemin lea stuorra bargu go galget fievrridit sámegiela viidáseappot mánáide Álttás. Ruovttuin fertejit áibbas konsekveanta hupmat 84 sámegiela. Mánát fertejit oahppat nu go bajábealde namuhuvvon diehtoaddi ahte sámegielat váhnemiin lea veadjemeahttun dárustit. Vuoi giella ovdánivččii buoremusat fertejit maid gávdnot eará domeanat olggobealde ruovttu gos mánát besset sámástit. Dákko leat sámegielat fuolkkit ja olbmát hui dehálaččat, ja muhtun diehtoaddit maid namuhit Álttá sámi giellaguovddáža mánáideahket fálaldaga ja Sámi searvvi guovvamánu 6.beaivvi doaluid dorjon mánáid giellaoahppama. Dákkár doaimmaide jáhkán hui dehálažžan searvat sihke giela ovdáneami ja sámi identitehta dihte.</p>
<p>Diehtoaddi, gean mánát eai obage sámás, jáhkká mánáid váillahit sámegiela máhtu go deaivvadit sámegielat fulkkiiguin. Sámegiella lea dehálaš sámi identitehtii. Ollu sápmelaččat geat eai máhte sámegiela dovdet ahte sii eai riekta beasa sisa sámi servodahkii. Okta diehtoaddi, gii ollesolmmožin lea hupmagoahtán sámegiela, lohká iežas álo háliidan máhttit sámegiela vai galggai oažžut lagat oktavuođa fulkkiiguin. Fishman (2001: 5) čállá ahte olbmuide sáhttá šaddat <span type="quote">“collective sadness”</span> go masset eatnigielas. Guokte diehtoaddi humaiga ollu dan birra man váivi sudnuide lea go mánát eai huma sámegiela, ja eaba ipmirdan riekta mo ná sáhtii geavvat. 8.3 Mánáidgárddi rolla</p>
<p>Buot diehtoaddit geain leat leamaš mánát sámi mánáidgárddis Álttás lohket mánáidgárddi leamaš deháleamos doarjjan mánáid giellaoččodeamis. Diehtoaddit geaid mun lean jearahan oaivvildit buohkat Álttá Siidda sámi mánáidgárddi go vástidit. Ii ovttasge leat leamaš mánát dan guovtti eará mánáidgárddiin Álttás gos leat sámegielat ossodagat. Danin in sáhte vástidit makkár vásáhusat váhnemiin leat geain leat leamaš mánát doppe, muhto dát guokte mánáidgárddi leaba dárogielat mánáidgárddit gos lea sámi ossodat ja dat lea eará, ja láivvit, modealla go Álttá siida sámi mánáidgárdi mii lea sámegielat mánáidgárdi.</p>
<p>Okta váhnen logai ahte ii oba jáhke ge su mánát livčče hupman sámegiela dál jus eai livčče leamaš sámi mánáidgárddis. Guokte váhnema ges logaiga ahte sámegiella bisui sin ruovttugiellan nu guhká go mánát ledje sámi mánáidgárddis, muhto rievddai dárogiellan go mánát bohte skuvlaahkái. Muhtin diehtoaddiid mánát geat eai leat leamaš sámi mánáidgárdefálaldagas leat hui unnán dege eai goassege hupman sámegiela ruovttus. Sis lea veahá giellamáhttu dege sii leat semi- hállit.</p>
<p>Mánáidgárdi lea dieđusge dehálaš gielladomeana danin go mánát leat doppe ollu diimmuid juohke beaivvi. Álttá siida mánáidgárdi lea sámegielat mánáidgárdi gos buot beaivválaš 85 doaimmat leat aivve sámegillii. Go mánáidgárddiin ja skuvllain lea minoritehtagiella váldogiellan de lea dat Baker ja Wright (2017) mielas beaktilis oahpahusmodealla mas boađus lea guovttegielatvuohta. Fishman (1991) mielas lea buolvvaidgaskasaš sirdin buot deháleamos fáktor gielaid oahppama ektui ja dát fáktor mearrida maid man effektiiva eará fáktorat šaddet.</p>
<p>Dan mielde lea mánáin geat ohppet sámegiela ruovttus ja leat sámegielat mánáidgárddis ja ožžot oahpahusa sámegillii skuvllas buorit vejolašvuođat bisuhit nanu sámegiela. Unesco gielladutkiid mielas leat oktiibuot ovcci fáktora maid buohkaid ferte árvvoštallat go galgá meroštallat giela gili. Dat ahte giella geavahuvvo ođđa domeanain, dego mánáidgárddis, lea okta fáktor mii nanne sámegiela dili.</p>
<p>Okta diehtoaddi muitalii ahte su mánát eai ožžon mánáidgárdesaji sámi mánáidgárdái ja danin fertii bidjat mánáid dárogielat mánáidgárdái. Dát máná guovttos eaba leat goassege álgán sámástit ruovttus vaikko sámegielat váhnen lohká iežas dušše sámástit sudnuin, muhto nubbi váhnen dárusta ja nu dahkaba máná guovttos maid ja sudnos leat dušše áibbas moadde sámegiel sáni. Mus lea maid sullasaš persovnnalaš vásáhus mu mánáidmánáiguin. Sudnos iige luovvanan giella dan dáfus ahte ieža álggiiga sámástit ovdalgo álggiiga sámegielat mánáidgárdái. De álggiiga measta seammás ieža maid hupmat sámegiela vaikko ipmirdeigga gal sámegiela ovdal maid. Dat ahte eai leat doarvái sajit sámi mánáidgárddis hehtte čielgasit mánáid sámegiela oahppama Álttás. 8.4 Skuvlla rolla</p>
<p>Skuvllas lea áiggiid čađa leamaš dehálaš rolla sámi mánáid giellaoahppamis.</p>
<p>Dáruiduhttináiggis doaimmai skuvla deháleamos dáruiduhttininstitušuvdnan. Dan áiggi lei skuvlla oahpahusgiella dárogiella, ulbmil lei assimileren ja boađus lei dávjá ovttagielatvuohta dárogielas juobe dan dáfus ahte oahppit eai oahppan lohkat ja čállit iežaset eatnigillii. Dákkár oahpahusmálle, maid Baker ja Wright (2017) gohčodeaba giellahávkadanmodeallan lea láivves oahpahusmálle, mii ii dušše oahpahan mánáide ahte sin eatnigielas ii lean árvu, muhto láittii maid mánáid identitehta, ruovttu, kultuvrra ja čeardda.</p>
<p>Vuosttaš gearddi álggahuvvui álgo lohkan- ja čállinoahpahus sámegielas 1960- logu loahpageahčen Kárášjogas ja Guovdageainnus.</p>
<p>Álttá skuvllat fállagohte sámegieloahpahusa birrasiid 1980. Dat lei dakkár fálaldat gos sámegiella oahpahuvvui fágan muhtun diimmuid vahkus ja dákkár oahpahusmálle lea maid</p>
<p>Baker ja Wright (2017) mielas láivves guovttegielat modealla. Dán modeallas lea hárve dássedis guovttegielatvuohta boađus. 86</p>
<p>Dán barggu diehtoaddiid mánáide lea maid fállon láivves guovttegielat oahpahusmálle skuvllas dan dáfus ahte sámegiella oahpahuvvo fágan 2-3 diimmu vahkus. Diehtoaddit dadjet ahte okta sivva dasa manne skuvla ii leat seamma doarjja go mánáidgárdi mánáid giellaoahppamii lea go leat unnán sámegieldiimmut skuvllas, ja mánát gullet sámegiela dušše sámegieldiimmuin. Go mánát ain ledje sámi mánáidgardis de vásihedje additiiva guovttegielat ovdáneami. Nuppigiela oahppan ii duvdán eret vuosttašgiela muhto nubbigiella lasihuvvui vuosttašgillii. Ruovttuin ohppe eatnasat sihke sámegiela ja dárogiela, mánáidgárddis ja eará sámegielat domeanain ohppe mánát sámegiela ja lagasbirrasis, tv: s, eará mediain ja dárogielat domeanain ohppe dárogiela. Go mánát de álge skuvlii de rievddai dát dillii go dehálaš sámegielat domeana, mánáidgárdi, gos mánát gulle sámegiela olles beaivvi, jávkkai.</p>
<p>Svonni (1993) gii dutkái skuvlamánáid sámegielmáhtu Ruoŧa bealde čállá ahte lea heitot giela ovdáneapmái jus giella geavahuvvo unnán servodagas olggobealde ruovttu ja go giella ii geavahuvvo oahpahusgiellan skuvllas muhto dušše oahpahuvvo fágan.</p>
<p>Ovttasbargu skuvlla ja ruovttu gaskka lea dehálaš máná oahppamii. Diehtoaddiid mielas lea váilevaš diehtojuohkin sámegielfága birra ruovttuide. Sii ohcalit plánaid fágas ja eará dieđuid.</p>
<p>Máŋggas namuhedje ahte lea váttis skuvllaide gávdnat sadjásačča jus sámegieloahpaheaddji lea eret ja sáhttet mannat vahkut sámegieloahpahusa haga, ja váhnemat eai oaččo dieđu ge dan birra. Dákkár diŋggat dahket ahte váhnemiid mielas eai vuorut skuvllat sámegieloahpahusa.</p>
<p>Diehtoaddit muitalit ahte sámegiela birra ferte álo jearrat, álo muittuhit, dat ii leat dego oassi skuvllas, muhto juoga mii muosehuhttá skuvlaárgabeaivvi.</p>
<p>Measta buot diehtoaddit muitalit ahte sii leat duhtameahttumat sámegielfága organiseremin.</p>
<p>Sin mielas lea agálaš váttisvuohta makkár fágas galget váldit diimmuid. Váhnemat eai háliidivčče ahte mánát galget massit diimmuid eará fágain go lea sámegiella. Gelbbolašvuođa mihttomearit fágain main masset diimmuid eai geahpiduvvo ja sámegiella šaddá lassin buot eará fágaide. Váhnemiid mielas šaddá dego ráŋggáštus go lea sámegiella.</p>
<p>Buot dát namuhuvvon áššit leat dakkár áššit mat eai nanne sámegiela oahppama ja dáidda hástalusaide galggašii gávdnot čoavddus. Dán áiggi galggašii sámegiella fága juo ožžon lunddolaš saji skuvllain juohke ládje. Mu mielas lea suohkana ovddasvástádus virgáibidjat doarvái sámegieloahpaheddjiid ja maiddái sadjásaš oahpaheddjiid. Dakkár dilli ahte ii obage leat sámegieloahpahus guhkit áiggi badjel jus sámegieloahpaheaddji lea eret ii leat dohkálaš ja dat heajuda sámegiela ovdáneami go vel dat moadde sámegieldiimmu vahkus jávket.</p>
<p>Dat ahte sámegieldiimmut váldojuvvojit eará fágain muhto oahpahusulbmilat eai liikka geahpiduvvo dain fágain main masset diimmuid ii oro nu vuoiggalaš váhnemiid mielas. Ja dat 87 lea stuorra ovddasvástádus oahppái čuovvut mielde maid earát barget dan diimmu go son lea sámegieloahpahusas ja bargat daid bargguid vai ii bázahala dan fágas. Ohppiin geain lea sámegiella fágan skuvllas lea eambbo bargu eará ohppiid ektui.</p>
<p>Álttá suohkan lea 2009 rájes fállán sámegielat skuvlafálaldaga. Dán fálaldagas lea sámegiella oahpahusgiella buot dahje eanas fágain ja dat lea beaktilis guovttegielat oahpahusmodealla.</p>
<p>Vaikko dát fálaldat gávdno ii leat dán barggu diehtoaddiin eambbo okta gii lea válljen dán fálaldaga ovtta mánnái. Máŋggas leat árvvoštallan ja háliidan válljet sámegielat skuvlafálaldaga, go lohket ahte doppe livččii giella ovdánan buoremusat. Liika leat bidjan mánáid dárogielat lagasskuvlii gos mánáin lea sámegiella dušše fágan. Dieđusge lea buorre ágga ahte mánát galget beassat vázzit lagasskuvlla, muhto giela ektui ii leat dárogielat skuvla várra buoremus čoavddus go buohkat earret dat okta gii lea válljen sámegielat skuvlafálaldaga, lohket mánáid giela hedjonan go skuvlii álge. Okta váhnen, gii ii leat mu diehtoaddi, muhto geas lea mánná sámi skuvllas Álttás, logai ahte orru su mielas nu ahte giella lea hui dehálaš váhnemiidda nu guhká go leat mánáidgárddis, muhto go skuvlii álget ii leat šat nu dehálaš go eai vállje sámegielat skuvlafálaldaga mánáide. Mun in leat dán barggus guorahallan sivaid dasa manne nu ollu váhnemat eai vállje sámi skuvlla, ferten dušše konstateret ahte nu lea dilli. Álttás lea sámegielat skuvlafálaldat, gos ovdánivččii mánáid sámegiella buorebut go eará skuvllain, muhto hui unnán váhnemat válljejit dan. Mu mielas livččii dehálaš guorahallat manne váhnemat eai vállje sámegielat skuvlafálaldaga. Soaittášii suohkan galgat álgit jurddašit eará láhkai. Torkel Rasmussen (2013) gii dutkkai sámegiela ceavzinnávccaid Ohcejogas ja Deanus gávnnai ahte Deanu mánát ja nuorat hupmet eambbo sámegiela gaskaneaset go Ohcejoga mánát. Erohus dán guovtti sámi gilis lea ahte Ohcejogas organiserejuvvo sámegielat oahpahus seamma ládje go Álttás, sámegielat oahpahus dollo suomagielat skuvllas, muhto Deanus lea sierra sámi skuvla. Deanu váhnemiid mielas leage skuvla eambbo doarjja sámegiela ovddideames go Ohcejoga váhnemiid mielas. Dákkár skuvlačovdosa go Deanus lea galggašii mu mielas maiddái árvvoštallat álggahit Áltái.</p>
<p>Dat mánát geat eai máhttán sámegiela go skuvlii álge leat buohkat heaitán sámegieloahpahusas. Sivvan dasa lea go sii leat háliidan dan ja go váhnema mielas lea leamaš heitot ahte mánát šaddet massit eará fágain diimmuid go sis lea sámegiella. Mun jáhkán heajos oahpahusmálle maid sáhttá dagahan ahte mánát leat heaitán go eai leat dovdan ahte sii nagodit oahppat stuorrát dan moatti sámegieldiimmus mii sis lei. Svonni gávnnai maid</p>
<p>Ruoŧabeale ahte dat mánát geain lei ruoŧagiella vuosttašgiellan máhtte unnán sámegiela ja ii oahpahus ge maid sii ožžo ovddidan sin giellamáhtu olus (Svonni 1993: 178). Sávahahtii dilli 88 dáidda mánáide livččii dieđusge ahte skuvllat geavahivčče beaktilis oahpahusmálliid nu ahte sámegiella livččii geavahuvvon eambbo. Todal (2002: 151) ovdanbuktá oahpahusmodealla mii ii gávdno Baker ja Wright (2017), iige leat geavahuvvon Sámis, muhto mii mu mielas lea dakkár maid gánnáhivččii geahčadit lagabui go juo čájehuvvo ahte oahpahusmodealla mii dál geavahuvvo ii doaimma ulbmiliid ektui, namalassii ahte oahppit galget šaddat doaibmi guovttegielagat.Todal gohčoda modealla Vitalseren/ Eatnigiellamodealla. Dábálaš oahppi gii čuovvu oahpahusmodealla lea etnalaš minoritehtaoahppi geas lea majoritehtagiella eatnigiellan. Oahpahusgiella lea sihke minoritehta- ja majoritehtagiella, muhto nubbigiella geavahuvvo eanemus. Servodaga ja oahpahusa ulbmil lea seailluhit ja ealáskahttit nuppigiela.</p>
<p>Gielalaš ulbmil lea guovttegielatvuohta ja duppal lohkan- ja čállindáidu. Loguin maid lean ovdanbuktán dán barggus oaidnit ahte Álttás leat ollu mánát geain lea sámegiella nubbingiellan skuvllas. Dat ahte nu ollu váhnemat válljejit sámegiela fágan skuvllas mánáide ferte mearkkašit ahte ollu váhnemat háliidit ahte sin mánát galget oahppat sámegiela. Loguin oaidnit gal maid ahte ohppiidlohku njiedjá fágas sámegiella nubbingiellan, ja dat soaitá boahtit heajos organiseremis ja oahpahusmálles. Danin go nu ollu sápmelaččat orrot ja fárrejit</p>
<p>Áltái lea dehálaš ahte Álttás leat buorit mánáidgárde- ja skuvlafálaldagat sámi álbmogii.</p>
<p>Mánát geain dál ii leat sámegiella beaivválaš giellan ruovttus lea stuorra potentiála sámegiela hubmi joavku boahtte áiggis ja galggašii movttiidahttojuvvot hupmagoahtit sámegiela. Sámi giellaiskkadeamis čállet ahte gávpogat Áltá ja Romssa leaba sisafárrensuohkanat ja oahpahusguovddážat ja leaba dehálaš suohkanat sámegiela ovddideami dáfus boahtte áiggis.</p>
<p>Obbalaš urbaniserentendeanssa servodagas sáhttá dagahit ahte sámegiella sáhttá šaddat vel eambbo áitojuvvon jus gielladilli ii váldo duođas gávpogiin. (Solstad ja earát 2012: 194.) 89 9. Loahpaheapmi</p>
<p>Dán barggus lean geahččalan gávnnahit makkár eavttut sámegielat váhnemin leat fievrridit sámegiela aktiivvalaš giellan mánáideaset Álttás dán áiggi. Mun lean viggan gávnnahit mii hehtte ja mii doarju dákkár fievrrideami. Mu mielas lea fáddá dehálaš go Álttás orrot ollu sámegielagat ja Áltá lea sisafárrenguovlu gosa juohke jagi fárrejit ollu olbmot guovddáš sámi báikkiin ja buolvvaidgaskasaš giellafievrrideapmi lea áibbas eará Álttás gos giella lea nu čielgasit unnitlogugiella go guovddáš sámi báikkiin. Fáddá lea maid dehálaš go Áltá lea árbevirolaš sámeguovlu gos dáhpáhuvvá sihke kultuvrra- ja giellaealáskahttin.</p>
<p>Dás loahpas ovdanbuvttán dehálaš dutkanbohtosiid ja muhtun rávvagiid sámegielat váhnemiidda geat háliidit fievrridit gielaset viidáseappot mánáide ja maiddái muhtun rávvagiid suohkanii movt sáhtáše vel buorebut láhččit dili vai suohkana sámi álbmot beassá sihkkarastit ja ovddidit gielaset:</p>
<p>Buot diehtoaddit leat háliidan ja geahččalan fievrridit sámegiela viidáset mánáideaset.</p>
<p>Tendeanssa lea ahte sámegielat váhnemat Álttás háliidit ja geahččalit fievrridit sámegiela viidáset mánáideaset.</p>
<p>Váhnemiid mielas lea sámegiella dehálaš sámi identitehta dihte, ja gullevašvuođa dihte sámi servodahkii.</p>
<p>Buot diehtoaddit eai leat lihkustuvvan fievrridit sámegiela mánáideaset dan dáfus ahte sámegiella lea šaddan sin beaivválaš giellan ruovttus. Váhnemat geaid mánát eai sámás atnet dan vahágiin ja jáhkket mánát váillahit sámegiela máhtu.</p>
<p>Buot diehtoaddit eai leat geavahan giela nu ollu go livčče sáhttán ruovttuin ja buohkat eai leat ožžon saji dahje válljen sámegielat mánáidgárddi mánáide.</p>
<p>Álttás lea biras hui dárogielat ja leat unnán domeanat gos sámegiella geavahuvvo olggobealde ruovttuid. Dárogielat biras lea dat mii buot diehtoaddiid mielas hehtte eanemusat mánáid sámegiela oahppama ja ovdáneami.</p>
<p>Dat ahte sámegiella geavahuvvo ollu ruovttuin lea áibbas dárbbašlaš jus mánát galget hupmagoahtit sámegiela. Sámegielat váhnen ferte leat hui konsekveantta, ja beare hupmat sámegiela mánnái, iige obage ipmirdit jus mánná dárusta suinna. Mánná ferte oahppat ahte sámegielat váhnemiin ii leat ávki hupmat eará go sámegiela. 90</p>
<p>Lassin ruovttuide lea dehálaš ahte mánát besset gullat ja hupmat sámegiela eará sajiin.</p>
<p>Váhnemat fertejit ruovttu lassin ohcalit olbmuid ja dilálašvuođaid gos giella geavahuvvo go giella ferte geavahuvvot ollu ja dávjá jus mánát galget oahppat dan bures. Orru hui dehálaš mánáid giellaoahppamii ahte sis leat sámegielat fuolkkit ja stoahkanolbmát.</p>
<p>Sámi váldobáikkit orrot maid hui ollu doarjume sámegiela oahppama ja ovdáneami. Bearrašat muitalit ahte doarju mánáid giela fitnat fulkkiid guossis geat orrot sámi váldobáikkiin.</p>
<p>Sámegielat mánáidgárdi orru maid áibbas dárbbašlaš mánáid giellaoahppamii Álttás. Mu dutkamušas boahtá ovdan ahte ii oktage mánná gii lea bajásšaddan Álttás iige leat leamaš sámi mánáidgárddis huma sámegiela beaivválaš giellan ruovttus. Muhtun mánát eai huma sámegiela beaivválaš giellan ruovttus vaikko leat leamaš sámi mánáidgárddis. Okta diehtoaddi logai su máná heaitán sámásteamis dalán go heittii sámi mánáidgárddis ja mánná gilddii váhnema maid sámásteamis suinna go logai son ii ipmir maid son dadjá. Dát váhnen logai ge ollu váddáseabbon fievrridit giela mánáide go lei jáhkkán. Son lei navdán ahte lea doarvái go son sámásta mánáiguin ruovttus muhto čájehuvvui ahte dárogielat birrasis ii lean dat doarvái. Vai sámi mánát galget beassat oahppat eatnigielaset lea dehálaš ahte suohkanis leat doarvái mánáidgárdesajit sámegielat mánáidgárddiin.</p>
<p>Váhnemiid mielas, geaid mánát eai sámás beaivválaš giellan ruovttus, lea aŋkke sin mánáin buorre vuođđu hupmagoahtit sámegiela boahtte áiggis jus ieža fuomášit. Go leat gullán ja ieža maid hupman unnit eanet sámegiela ruovttuin ja fulkkiiguin de sis lea giellamáhttu maid álkibut sáhttá aktiviseret go jus sii eai livčče goassege gullán giela. Dát mánát/ nuorat leat potentiála sámegielahubmit boahtte áiggis ja lea olles giellaservodaga ovddasvástádus movttiidahttit ja roahkasmahttit ođđa sámegiela hubmiid iige fal negatiiva cuiggodemiiguin jávohuhttit sin.</p>
<p>Skuvla galggašii nannet máná sámegiela oahppama ja ovdáneami. Liika vásihit váhnemat ahte giela oahppan ja ovdáneapmi boatkana go mánát álget skuvlii. Dárogiella ovdána ja sámegiella bázahallá dárogielat skuvlaárgabeaivvis gos sámegiella dušše gullo moadde sámegieldiimmus vahkus. Ollu ruovttuin nagodit doalahit sámegiela ruovttu beaivválaš giellan liikage, muhto váhnemat lohket buohkat sámegiela ovdáneami hedjonit go mánát álget dárogielat skuvlii. Eahpitkeahttá lea nu ahte mađi eambbo mánát besset atnit sámegiela dađi buorebut ovdána sin giella ja dađi buoret lea vejolašvuohta ahte sii šaddet doaibmi guovttegielagiin sihke hupmamis, lohkamis ja čállimis. Dárogielat birrasis lea hui váttis ovdánit gielalaččat jus sámegiella dušše gullo moadde sámegieldiimmus vahkus ja jus eai leat 91 eará arenat gos giella gullo.</p>
<p>Álttás lea sámegielat skuvlafálaldat muhto dan válljejit hui unnán váhnemat vaikko dihtet ahte doppe ovdánivččii giella buoremusat. Dattege ii leat veadjemeahttun bisuhit sámegiela beaivválaš giellan ruovttus vaikko mánát leat dárogielat skuvllas. Ollu ovttastallan sámegielagiiguin ja searvan sámegielat doaimmaide dego giellaguovddáža mánáideahketdoibmii leat dakkár áššit mat veahkkin ruovttuide dorjot mánáid giellaovdáneami. Liika orošii mu mielas Álttá sámegielat skuvlafálaldat, mii lea nu unnán bivnnut, dakkár ášši maid galggašii guorahallat eambbo.</p>
<p>Álttás lea sámegielat skuvlafálaldat daidda mánáide geain lea sámegiella vuosttašgiellan.</p>
<p>Nubbingielagiidda ii gávdno beaktilis guovttegielat oahpahusmálle Álttás. Beaktilis guovttegielat oahpahusmálle skuvllain maiddái nubbingielagiidda dagašii vejolažžan ollašuhttit oahppoplána ulbmila mii lea doaibmi guovttegielatvuohta.</p>
<p>Dutkamuša diehtoaddit muitalit ahte dán áiggi lea álkit leat sápmelaš Álttás go ovdalaš áiggi ja vaikko dárogiella dominere ja dárogielat biras buot eanemusat hehtte mánáid sámegiela oahppama Álttás de gullo sámegiella eambbo dáppe dál go ovdal. Sámegielas ja kultuvrras lea muđuige servodagas alit stáhtus dán áiggi. Álttás vuhtto dat ee. das go sámegielat váhnemat geahččalit fievrridit gielaset viidáset mánáide. Sápmelaččat atnet sámevuođaset mávssolažžan ja dehálažžan ja háliidit ahte sin mánát galget dovdat iežaset sápmelažžan. Sámi mánáidgárdefálaldagain leat ollu mánát, ollu váhnemat válljejit sámegiela fágan mánáideaset skuvllas, giellaguovddáža mánáideahketdoaibma lea hui bivnnut, olbmot servet giellakurssaide ja duodjekurssaide, Álttá gákti lea ealáskahttojuvvon ja eambbo ja eambbo árbevirolaš Áltálaččat dovddahit sin sámi duogáža ja muhtimat ealáskahttet giela ja álget hupmat sámegiela beaivválaš giellan.</p>
<p>Muhto, vaikko gielas lea eambbo stáhtus ja gullo eambbo dál go ovdal Álttás lea aŋkke hástaleaddji fievrridit sámegiela viidáset mánáide ná dárogielat guovllus. Ja dat lea olbmuid giellageavaheami duohken galgá go sámegiella beassat lieđđut Álttás boahtte áiggis, iige oađđit šlundádit. 92</p>
</body></document>
