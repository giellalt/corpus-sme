<document xml:lang="sme" id="no_id"><header><title>Bivdobáikkiid namat Unjárggas. Siskkit Várjavuona oaidnemeahttun báikenamat</title><genre code="science"/><author><person firstname="Inger Katrine" lastname="Juuso" sex="f" born="" nationality=""/></author><year>2018</year><wordcount>22142</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2633020/Inger%20Katrine%20Juuso%20-%20Bivdob%C3%A1ikkiid%20namat%20Unj%C3%A1rggas.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>Ovdasátni</p>
<p>Dát čálus lea mu mastergrádadutkkus sámegiela ja girjjálašvuođa masteroahpus.</p>
<p>Váimmolaš giitosat buohkaide geat leat juogadan máhtuset muinna, ja nu addán munnje vejolašvuođa Unjárgga bivdobáikenamaid ja daid vihtaniid buktit oidnosii.</p>
<p>Giittán maid bagadalli, professor Kaisa Rautio Helander, gii lea mu láidestan dán barggu čađa. 1 1</p>
<p>Láidehus 1.1</p>
<p>Dutkamuššii lahkoneapmi</p>
<p>Dutkanguovlun lean válljen siskkit Várjavuona vuotnaoasi mii lea Unjárgga gielda mearrarájá siskkobealde ja gullá Unjárgga gildii, Nuorta-Finnmárkkus, Norggas. Guovlu lea Várjavuona siskkimus oasis, ja gielda birastahttá dán mearraguovllu. Vuotna lea leamaš ja lea ain vuotnaássiid biebmovuorká, ja sihke mearrabivdu ja báikenamat gullet mearrasámiid árbevirolaš máhttui.</p>
<p>Go báikenama birra lea sáhka, de mii dábálaččat jurdilit ovtta báikki nama, ovdamearkka dihte sullo nama. Ii leat nu dábálaš jurddašit ahte báikenamat maid gávdnojit dakkár báikkiin mat leat oaidnemeahttumat ja čázi vuolde.</p>
<p>Unjárggas lea leamaš ja lea ain dábálaš geavahit báikenamaid maiddái meara alde jođidettiin ja dovdat báikenamaid sihke lássáin, sulluin ja meara botnis. Go bivdobáikkit leat oaidnemeahttumat gávdno nammavuogádat mii adno vuotnabivddus mii veahkeha olbmuid dádjadit bivdobáikkiide. Dán vuogádagas leat báikenamat guovddážis, ja danin sáhttá dadjat ahte vuogádat lea huksejuvvon báikenamaiguin. </p>
<p>Mihtilmas báikkit gáttis nu go ovdamearkka dihte várit, bávttit ja maiddái visttit geavahuvvojit mearkan ja čatnet bivdobáikki ja gátti oktii nu ahte lea vejolaš gávdnat bivdinsaji. Dasa lassin gávdnojit bivdobáikenamat main leat eará navdinákkat, nu go olbmuid namat ja eará mihtilmasvuođat. Vaikko bivdinbáikkiid ii sáhte oaidnit go dat leat čáze vuolde, de leat dain namat aiddo seamma láhkai go eará ge báikkiin. Dát namat dahket vejolažžan sirret nuppi bivdobáikki nuppis. Bivdobáikkiid namat eai gávdno makkarge kárttas.</p>
<p>Mearrakárttaide leat muhtun bivdobáikkiid namat biddjon dárogillii.</p>
<p>Dán dutkamušas gidden fuomášumi aiddo fal dakkár báikenamaide, maid refereanttat leat mearas čáhcegierraga vuolde. Nu lea ge dán dutkamuša áigumuš govvet árbevirolaš vuogádaga mii čatnasa bivdobáikkiide, ja maiddái čájehit sihke gaskka ja oktavuođa dálá mearrakárttaide.</p>
<p>Masterbarggu fátta válljen lea dávjá iežas beroštumiid duohkin. Lean válljen dán fátta go háliidan čalmmustahttit bivdobáikkiid namaid vuogádaga ja dán láhkái seailluhit dieđuid daid birra. Háliidan maid boktit diđolašvuođa bivdobáikkiid namaid birra, sihke vejolaš 2 geavaheami dáfus dahje gáldun eará dutkiide. Bivdobáikkit leat maiddái kulturmuittut mat gávdnojit ain olbmuid muittus, ja dieđut leat ávkkálaččat olbmuide geat beroštit mearraguollebivddus.</p>
<p>Álgoálggus vulggii mu beroštupmi bivdobáikkiid namaide go mus lei siidaguoibmi gii lávii hoahkat bivdobáikkiid gos ieš lávii bivdit. Lávii maid viššalit muittuhit iežas (ja min earáid) makkár vihtanat iešguđetge bivdobáikkiide gulle. Ieš maid lávejin mannat fárus bivdimin ja nu bessen praktihkas maid oaidnit mo dat doibmet. Álgen maid máŋgalot jagi áigi mearkut soames bivdobáikkiid namaid ja vihtaniid guovllus gos ieš bivden. 1.2</p>
<p>Dutkat iežas servodaga</p>
<p>Rauna Kuokkanen (2009: 204‒209) lea guorahallan eamiálbmotdiehtaga bealátkeahtesvuođa girjjistis <em type="italic">Boaris dego eana </em>, ja son čállá ahte eamiálbmot dutkit dávjá leat sivahallon bealálažžan ja subjektiivvalažžan go dutket iežaset servodagas. Kuokkanen oaidná ahte eamiálbmotdutkit sáhttet duostut dákkár cuiggodemiid ja baicce geavahit iežaset eamiálbmot vuolggasaji ovddidan dihte ja nannen dihte iežaset dutkanvuolggasaji. Vigdis Stordahl (1996: 12) buktá ovdamearkka das ahte mo leat sihke oasseváldi ja geahčči iežas servodagas, go muitala mo eará dutki imáštalai go son dutkkai iežas servodaga ja jearai: ” But how do you switch off ?”. Stordal oaidná baicca guovttekultuvrralaš vuolggasaji ovdamunnin dutkis mii oktan fágalaš duogážiin nanne su dutkama. </p>
<p>Mun lean ieš ge dákkár dilis ahte mun dutkkan sámegielat báikenamaid mat gullet sihke iežan gillii ja kultuvrii, čálán dutkamuša sámegillii ja ásan báikkis gos diehtoaddiid lean válljen.</p>
<p>Vaikko in leat bajásšaddan Unjárggas, de dát lea goit mu ruovttubáiki dan dáfus go mu áhčči lei dáppe eret, lean fitnan juohke geasi dáppe mánnán, ja lean dál leamaš 36 jagi oasseváldi</p>
<p>Unjárgga servodagas. Ii leat das vejolaš ”switchet off ”, muhto ferte oaidnit iežas vuolggasaji ovdamunnin, dan ektui go livččen boahtán olggobealde dutkin ja ferten buot dieđuid čoaggit álggu rájes.</p>
<p>Marit Breie Henriksen (2005:128‒130) čállá dutkangiela válljema birra ja deattuha dutki čanastumi servodahkii gos dutkan dáhpáhuvvá. Vuoiggalašvuohta dieđuiguin, gulahallan sihke diehtoaddiiguin ja dieđabirrasiin, kultuvrra ja identitehta doalaheapmi dutkama bokte, ja dasa lassin dutkama ávkkálašvuohta sihke servodahkii ja gielalaččat leat oasit maid dutkit berrejit dutkkadettiin vuhtii váldit. 3</p>
<p>Sámi báikenamat, nu go mu fádda bivdobáikkiid namaid birra, gáibidit ge vuđolaš gielalaš gulahallama báikkálaš servodagain. Helander (2008: 17), gii ieš čálii doavttirgrádadutkosa sámegillii, ákkastallá maid dan mo dutkama giela válljen váikkuha dutki gielladieđalaš perspektiivii. 1.3</p>
<p>Báikkálaš iešvuođat ja suopman</p>
<p>Mu dutkanguovlu lea Várjavuona siskkimus oasis, ja vuotna lea váikkuhan dasa mo olbmot geavahit almmihálttiid. Dábálaččat leat almmi hálttit goit čállingielas davvi‒máddi ja nuorti‒oarji. Báikkálaš gielas geavahuvvo <em type="italic">davvi </em>dakko gokko čállingielas lea <em type="italic">nuorti </em>, go manná vuotnaráigge olggos de manná davás. Go manná vuotnaráigge sisa de manná vutnii. De almmihálttit gártet ge novrran‒máddi ja davvi‒vuotna dahje viesttar. Mun boađán dán barggus geavahit báikkálaš almmihálttiid go čálán vihtaniid birra, go dat leat dábálepmosat háltenamat bivddedettiin meara alde. </p>
<p>Báikkálaš suopmana ektui leat moadde leksikálalaš iešvuođa maid berre čilget. Vuosttaš lea sátni <em type="italic">eallit </em>, mii Unjárggas geavahuvvo dan sadjái go <em type="italic">fitnat </em>, mii lea sátni mii geavahuvvo muđui eará davvisámegiela suopmaniin. </p>
<p>Unjárggas gohčoduvvo maid Várjavuona máttabealli namaiguin <em type="italic">Rákti </em>ja <em type="italic">Rávttebealli </em>. </p>
<p>Lagercrantz (1939: 722) čilge ahte lea namma ovtta bávttis dahje váris máttabealde vuona, muhto báikki olbmot gal dábálaččat gohčodit obba máttabeali <em type="italic">Rávttebeallin </em>. Ovdamearka dihte gávdno dajahusas <span type="quote">”Máttabiegga lea bajásšaddan Rávttebealde”</span>, go doppe váldá aiddo dat biegga garrasit. </p>
<p>Bivdobáikenamain leat iešvuođat, mat fonologalaččat váikkuhit namaid jietnadeapmái, ja mun namuhan dás dušše muhtin dákkár áššiid. Ovdamearkka dihte bivdobáikenamma <em type="italic">Noaidi </em>jietnaduvvo [ <em type="italic">” </em>‒Nuaide]‒” <em type="italic">,mas </em>diftoŋga rievdá <em type="italic">oa→ua </em>ja nuppi stávval vokála rievdá <em type="italic">i→e </em>. </p>
<p>Vokálamolsuma dihte jietnaduvvo maid bivdobáiki <em type="italic">Ruŋgu </em>[<span type="quote">”‒Ruŋgo]‒”</span> go <em type="italic">u→o </em>. </p>
<p>Konsonánttaid siste jávká <em type="italic">h </em>, ovdamearkka dihte jietnaduvvo namma <em type="italic">Skihčči </em>[<span type="quote">”‒Skičče]‒”</span>. </p>
<p>Loahppa vokála <em type="italic">a </em>illá gullo sániin nu go <em type="italic">njuorra </em>, mii daddjo [njuerra]. </p>
<p>Mun lean válljen dán čállagis geavahit dálá čállinvuogi, in ge normere namaid Unjárgga suopmana mielde, eará go nama <em type="italic">Várjavuonna </em>, mas appellatiiva vuotna lea mearriduvvon čállot <em type="italic">vuonna </em>báikenamain (SSR s.v. <em type="italic">Várjavuonna </em>). 4 5 2 </p>
<p>Dutkama vuolggasadji 2.1 Dutkanfáddá ja dutkamuša áigumušat</p>
<p>Masterbarggustan dutkkan nammavuogádaga mas bivdobáikkiid namat mearas leat guovddážis. Barggu ulbmil lea guovttesuorat, vuosttaš lea dokumenteret sámegielat bivdobáikenamaid Unjárggas nu go dat bohtet ovdan njálmmálaš árbevierus ja čielggadit dán vuogádaga. Nuppe bealis lea maid dutkamuša ulbmil čájehit mo bivdobáikkiid sámegielat namat eai lea oidnosis mearrakárttain ja čálalaš almmolašvuođas, muhto leat biddjon dárogielat namat daid sadjái.</p>
<p>Barggus leat dasto čuovvovaš gažaldagat: <em type="italic">1. Makkár namat leat bivdobáikkiin sámi njálmmálaš árbevieru mielde, mo dat leat </em><em type="italic">ráhkaduvvon, ja makkár mihtilmasvuođat dán nammavuogádagas leat? </em><em type="italic">2. Mo leat bivdobáikkiid sámegielat namat fievrriduvvon almmolaš Norgga </em><em type="italic">mearrakárttaide? </em></p>
<p>Berit Sandnes (2003: 61‒62) guorahallá gielalaš ja kulturhistorjjálaš lahkoneami erohusaid ja veardida gielalaš guorahallama vuosttas lávkin báikenammaguorahallamis, mas lea vejolaš joatkka kulturhistorjjálaš guorahallan. Vaikko guorahallan ieš ii leat kulturhistorjjálaš, de lea su mielas dárbu geavahit kulturhistorjjálaš konteavstta duogážin.</p>
<p>Nu go mun oainnán de ii leat vejolaš dutkat bivdobáikkiid namaid, dan nammavuogádaga ja válddahallanvugiid kultuvrralaš vuolggasaji haga. Vaikko lea ge nu, ahte bivdobáikki gávdnama oktavuođas geavahuvvo nubbi báikenamma veahkkin, de ii leat goit ieš báikenamma, ii mearrabotnis ii ge gáttis, sirrejuvvon servodagas gos dát báikenammaárbevierru gávdno. Bivdobáikkiid namat leat namat, maid ferte dutkat dan servodaga oktasaš jurddamálles, mo báikenamat ráhkaduvvojit ja geavahuvvojit. Dasa lassin lea dárbu váldit vuhtii servodaga dilálašvuođaid.</p>
<p>Guorahallamis berre leat duogážin servodaga máŋggagielalaš, sosiálalaš, kultuvrralaš ja politihkalaš sajádat. Dasa lassin váikkuha guovllu unnitlogu historjá earenoamážit gielalaš diliide, gos dáruiduhttináigumušaid konsekveanssat ain odne vuhttojit.</p>
<p>Báikenammadutkama sáhttá vejolaččat suokkardallat diakronalaččat dahje synkronalaččat, namalassii dutká go vissis áigodaga báikenamaid vai dutká go báikenamaid historjjálaččat. 6</p>
<p>Mu bargu geahčada dálá áiggi báikenamaid, muhto das leat dieđusge elemeanttat mat guoskkahit namaid historjjálaš beali.</p>
<p>Masterbarggustan lahkonan váldogažaldagaid dan láhkái ahte oainnán dárbbu vuđolaččat čilget dutkanguovllu kultuvrralaš duogáža nu go dagan goalmmát kapihttalis, ja dan láhkái oažžut maiddái duogáža dasa ahte makkár servodagas bivdinbáikkiid namat leat vuolggahuvvon. Njealját kapihttalis čilgen barggu teorehtalaš rámma ja báikenammadutkama historjá, terminologiija ja ráhkadusa. Viđát kapihttalis guorahalan bivdobáikkiid namaid nu go dat gávdnojit sámegiela árbevierus, ja guđát kapihttalis guorahalan bivdobáikenamaid mat leat mearrakárttain. Čihččet kapihttalis buvttán ovdan dutkanbohtosiid. 2.2 Dutkanmateriála ja jearahallanmetoda</p>
<p>Njálmmálaš árbevieru mielde leat Unjárgga olbmot navdán maiddái bivdobáikkiide namaid.</p>
<p>Mun lean dán dutkamušas čohkken dáid namaid ja lean gávdnan oktiibuot 75 bivdobáikki nama ja daidda gullevaš válddahallama. Dát namuhuvvon bivdobáikkiid namat eai leat čállojuvvon kárttaide ja muđui leat daid birra uhcán čálalaš dieđut.</p>
<p>Mun lean masterbarggu oktavuođas jearahallan bivdobáikkiid ja vihtaniid birra. Lean jearahallan 16 almmáiolbmo ja 2 nissonolbmo. Informánttain lea nuoramus badjelaš 60 jagi, boarráseamus lea badjel 90 jagi. Danin go olbmot geavahit iešguđetge guovllu bivddus, de lea leamaš dárbu jearahallat olbmuid iešguđetge gilážiin birra vuona, Ođđajogas, Rissebávttis,</p>
<p>Stuorravuonas, Fuoitnjárggas ja Unjárggas. Muhtumiidda leat dušše lagas bivdobáikkit oahppasat, ja maiddái leat sierranas namat seamma bivdobáikkiide, nu go ovdamearkka dihte olbmot Rávttebealde dadjet <em type="italic">Fávlenjuorra </em>, ja olbmot davábealde vuona fas dadjet </p>
<p><em type="italic">Stuorranjuorra </em>. </p>
<p>Mu jearahallamat leat leamašan sámegillii ja lean geahččalan jearahallat olbmuid nu ahte in báinne sin ságaid. Jearahallama bokte lea boahtán namma oidnosii. Lean maid gažadan mo bivdobáikkiide deaivá ja nu ožžon dieđu vihtaniid birra. Lean maid jearran maid eará dihtet bivdobáikki nama ja vihtaniid birra ja muđui maid dihtet bivdobáikki birra, nu go makkár bodni lea, maid doppe bivdá ja mainna.</p>
<p>Dán dutkamuša <em type="italic">čálalaš </em>sámegielat materiála lean viežžan girjjis <em type="italic">Fiske, fangst og tradisjonell </em><em type="italic">kunnskap i indre Varanger, innsamlet av Johan Albert Karlstad 1993‒95 </em>(Bjørklund &amp; 7 </p>
<p>Eythorsson 2010), mas leat mealgat bivdobáikkit namahuvvon. Girjji fárus čuovvu maid kártamateriála.</p>
<p>Mun lean maid geavahan mastergrádabarggu <em type="italic">Kart som synliggjøring av sjøsamisk </em><em type="italic">tradisjonskunnskap </em>(Nilsen 2010) go dás maid bohtet ovdan bivdobáikkiid sámegielat namat. </p>
<p>Lean maiddái geavahan jearahallama maid Nilsen lea bargan Kulturfága oktavuođas,</p>
<p>Finnmárkku Allaskuvllas (Nilsen 1995).</p>
<p>Bivdobáikkiid sámegielat namaid ii leat vejolaš gávdnat almmolaš mearrakárttain ja go ohcá</p>
<p>Norgga báikenammaregisteris (SSR), de eai gávdno doppe. Dárogielat materiála lean čoaggán</p>
<p>Stáhta kártadoaimmahaga báberkárttas Vadsø‒Varangerbotn (M-2008), ja maiddái jagi 1925 kárttas mii lei vuosttas mearrakárta seamma guovllus (M-1925). Lean maiddái geavahan grádamihttokártta Z4 mii muitala makkár dárogielat namat biddjojuvvojedje kártii jagi 1900. 2.3</p>
<p>Sámi báikenamaid dutkanhistorjá ja bivdobáikenamaid dutkan</p>
<p>Norggas</p>
<p>Bivdobáikenamaid guorahallamii ii leat leamaš álki gávdnat dutkamiid mat guorahallet sámegielat njálmmálaš árbevieru. Maiddái dárogielat bivdobáikenamaid oktavuođas leat dutkamušat vátnát, eai ge heive ge sámegielat materiálain buohtastahttit go dat leat huksejuvvon eará vuogi mielde.</p>
<p>Danne go Norgga nammadutkama historjjás lea leamaš guovddážin Oluf Rygh girjeráidu </p>
<p><em type="italic">Norske gaardnavne </em>(1897‒1924), lea dat maid dehálaš sámegielat báikenamaid dutkamis, erenoamážit jus áigu guorahallat namaid dáruiduhttima. Girjeráidui lasihuvvui velá maŋŋá go </p>
<p>Rygh lei jápmán, maiddái oassi Finnmárkku birra. Finnmárkku oasi doaimmaheigga J. K.</p>
<p>Qvigstad ja Magnus Olsen. Girjji álgočállagis boahtá ovdan ahte Finnmárkkus eai lean velá čohkken eanabihtáid namaid ja danin Qvigstad mátkkoštii Finnmárkkus golbma geasi maŋŋálagaid jagiid 1917‒1919 (Qvigstad 1924).</p>
<p>Girjjis namuhuvvojit, dan oasis mii guoská Unjárgga gildii, muhtun muddui sámegielat namat, nu go ovdamearkka dihte čállo Buvrenjárgga birra: Burnes lp Būre-njar’ga, Har Navn <em type="italic">af, at der findes Hauger der, som ser ud som Lappe-Stabbur </em>(Qvigstad 1924: 260) <em type="italic">. </em>Eanaš namat leat goit dušše dárogillii, nu go ovdamearkka dihte namma <em type="italic">Steinli </em>. Ovdamearka <em type="italic">Burnes </em>čájeha ahte dárogielat namma čállo buoiddes bustávaiguin. Helander (2008: 92‒93) čállá ahte 8 sámi ássannamat leat dán girjjis vuoliduvvon dahje jaskkodahttojuvvon, ja girjji lohkkiide addo govva das ahte dárogielat namat leat dat rievttes namat, ja nammačilgehusat dorjot dáža norrøna áiggi ássama. Dáinna lágiin girji gilvá boasttu dieđu sámegielas ja sámiid ássamis. </p>
<p>Sámi báikenammadutkamii leat J. K. Qvigstad girjeráidu, <em type="italic">De lappiske stedsnavn i Troms fylke </em>(1935), <em type="italic">De lappiske stedsnavn i Finnmark og Nordland fylker </em>(1938) ja <em type="italic">De lappiske </em><em type="italic">appellative stedsnavn </em>(1944) dehálaččat dan dáfus ahte dat addet viiddis gova sámi báikenamain ja luonddunamahusain. Helander (2016: 16‒17) atná dáid girjjiid áidna luohtehahtti gáldun Norgga bealde. </p>
<p>Guovddáš girji bivdobáikkiid birra Norggas lea Per Hovda (1961) girji <em type="italic">Norske fiskeméd, </em><em type="italic">landsoversyn og to gamle médbøker </em>. Per Hovda lei njunuš báikenammadutki 1940‒1980, ja dán girjjis son čállá bivdobáikkiid namaid birra, mo namat laktásit dárogiela árbevirrui, makkár appellatiivvaid guollebivdit geavahit, ja mo sii leat duddjon namaid bivdobáikkiide. </p>
<p>Girjjis leat gal ollu namat ja dieđut appellatiivvaid birra, muhto Per Hovda kritiserejuvvo empirašvuođas, ovdamearkkka dihte Vidar Haslum (2002: 41‒42) mielde lea dán girjjis eanaš namaid kategoriseren empiristtalaš bargovugiin, ja lea uhcán teorehtalaš čanasteapmi.</p>
<p>Helander (2008: 21) čállá ahte dárogiela báikenammadutkan lea leamaš hui etymologalaš, ja dasa lassin dat lea čatnasan nationála historjjáčállimii ja ideologiijai. Helander (2008: 86) namaha Thor Frette (1986) gii artihkkalis <em type="italic">-anger </em>-namaid birra čállá ahte dárogiela nammadutkamis ferte maid vuhtiiváldit sámegielat buohtalasnamaid. Frette (1984) lea maid čállán báikenamaid virggálaš anu birra artihkkalis ” On some <span type="quote">”apparently Norwegian”</span> place names in Finnmark, Norway”. Thor Frette lei hui dovddus Sámis ja bovttii barggus ja rádioprográmmaidis bokte hui stuorra báikenammaberoštumi sápmelaččaid gaskkas. </p>
<p>Sámi báikenammafágas leat dán rádjái čállon guokte váldofágabarggu sámegillii, Taarna</p>
<p>Valtonen (Valtonen 2003) bargu <em type="italic">Ohcejoga Dálvadasduottarguovllu báikenamat. Sámegiela </em><em type="italic">báikenammavuogádaga semiotihkalaš guorahallan </em>ja Anni Magga-Eira (Magga-Eira 2010) </p>
<p><em type="italic">Unit Issáha Alladievás Hoteallabuolžan. Sosioonomastihkalaš dutkamuš Sállevári bálgosa </em><em type="italic">luonddunamain </em>. </p>
<p>Stuorámus ovdáneami sámi báikenammafágii leat buktán doavttirgrádabarggut <em type="italic">Namat dan </em><em type="italic">nammii, Sámi báikenamaid dáruiduhttin Várjjaga guovllus Norgga uniovdnaáiggi loahpas </em><em type="italic">(Helander 2008) </em>ja <em type="italic">Mielen laaksot (miela vuomit) Neljän saamen kielen paikannimien </em><em type="italic">rakenne, sanasto ja rinnakkaisnimet vähemmistö-enemmistö-suhteiden kuvastajina </em>(Valtonen 2014), ja Ante Aikio etymologalaš nammadutkamušat (Aikio 2004). 9 </p>
<p>Helander (2008) lea guorahallan mo uniovdnaáiggi gieđahalle virggálaččat sámi báikenamaid ja mo politihkalaš doaimmat váikkuhedje dárogielat namaid ásaheapmái. Bargu lea čállon sámegillii. Helander lea maid čállán ollu artihkkaliid virggálaš nammageavaheami birra.</p>
<p>Valtonen (2014) bargu lea čállojuvvon suomagillii, ja son guorahallá njealji sámegiela struktuvrra, sátneráju ja nammabáraid.</p>
<p>Ánte Aikio (2004, 2006, 2012) lea dutkan davvisámi guovllu substráhtanamaid ja seammás dutkan sámiid ássanhistorjjá. Su guorahallan lea buktán ođđa perspektiiva etymologalaš nammadutkamii go son čájeha man boarrásat namat leat go dat leat substráhtat, mat leat jávkan kontáktagielas eaige dálá siidaguoibmegielain. Son buohtastáhttá maid iežas nammadutkama arkeologalaš dieđuiguin.</p>
<p>Bivdobáikenamaid semantihkalaš guorahallamii leat eandalii guokte sátnegirjji leamaš hui ávkkálaččat, namalassii Konrad Nielsen (1979) <em type="italic">Lappisk (samisk ordbok), </em>ja Eliel Lagercrantz (1939) <em type="italic">Lappischer Wortsatz </em>. 10 11 3 Dutkanguovlu kultuvrralaš duogáš 3.1 </p>
<p>Dutkanguovllu vuođđodieđut</p>
<p>Unjárga lea leamaš gieldan 1885 rájes (Nilsen 2009: 23), ja dat gullá sámegiela hálddašanguvlui. Gieldda guovddáš lea Vuonnabahta, dárogillii Varangerbotn. Unjárgga gielda lea guovttegielat gielda gos almmolaš giellan lea sámegiella ja dárogiella. Jagi 1989 rájes lea gieldda namma leamaš sámegillii Unjárga, dárogillii Nesseby. Gieldda davábealde ja oarjjábealde lea Deanu gielda, nuorttabealde Čáhcesullo gielda ja máttabealde fas Mátta-</p>
<p>Várjjat gielda. Máttabealde guoskkaha maid gielda Suoma rája.</p>
<p>Unjárgga gielddas ásset 944 olbmo (SSB: 2018). Jus historjjálaččat geahččá olmmošlogu sullii 1700-logu rájes, de dalle Unjárggas ásse sullii 550 ássi, jagi 1950 rádjái olmmošlohku lassánii 1511 rádjái, ja de fas njiedjagođii. Vuolimus lohku lea leamaš dálá áiggis sullii 850 ássi, muhto ássiid lohku lea maŋemuš jagiid veahá laskan (Nilsen 2009: 31‒32).</p>
<p>Kárta 1. Kárta čájeha Unjárgga gieldda ja maiddai Várjavuonas gieldda mearrarájá, man siskkobealde lea mu dutkanguovlu (SNL: 2018) 12</p>
<p>Várjavuonna lea Norgga gávccádin guhkimus vuotna, ja lea 420 mehtera čiekŋaleamos báikkis (SNL s.v. <em type="italic">fjord </em>). Vuotna lea 95 km guhkki ja vuotnanjálbmi lea 70 km govdat ja basku vutnii. Várjavuona birra leat olggumus oasis Várggát gielda, Čáhcesullo gielda ja </p>
<p>Mátta-Várjjat gielda, ja siskkimus oasis fas Unjárgga gielda. Siskkimus oasis leat guokte sullo, <em type="italic">Ávekat </em>ja <em type="italic">Várjavuonsuolu </em>, ja Várjavuonas leat golbma vuona: <em type="italic">Stuorravuonna </em>, </p>
<p><em type="italic">Mieskavuonna </em>ja <em type="italic">Vieravuonna </em>. </p>
<p>Kárta 2. Kárttas oaidná eanaš oasi mu dutkanguovllus, njárgaid, vuonaid, sulluid ja gilážiid. Buoret gova lea vejolaš oažžut jus geavaha neahttabáikki nordatlas.no ja zoome Várjavuona siskkimuš oasi (Nordatlas). 13 3.2</p>
<p>Dutkanguovllu ássanhistorjá</p>
<p>Árbevirolaš sámi servodagat ledje čohkkejuvvon siiddaide, okta dain lei Várjjaga siida mii govččai meastárat olles Várnjárgga, oasi Deanuleagis Njávdámii ja maiddái osiid mat dál gullet Supmii (Nilsen 2009). Siiddat johtaledje njealji ássanbáikki gaskkas, dađi mielde go luonddu ávkkástallan dáhpáhuvai. Rehkenasto ahte siidaortnet bisttii 1600 lohkui (Bjørkli &amp;</p>
<p>Schanche 2005: 28‒30).</p>
<p>Govus 1. Várjjaga sámiid jahkeriekkis sullii 1600-logu gaskamuttus (Niemi 1983: 163)</p>
<p>Nu go govus dás bajábealde čájeha, de lei mearra guovddážis siidda johtolagas ja sihke guolle-, njuorjo- ja fállábivdu ledje dehálaš barggut. Ferte maid namuhit ahte goddebivdu lei dehálaš, dassážii go dat nogai 1600-logu loahpageahčen. Aage Solbakk (1994: 69‒85) lea girjjistis <em type="italic">Sámi Historjá </em>addán áigegova 1600-logus Várjjat siiddas gos čilge mo goddebivdu nogai ja siidda ealáhusmálle rievddai. </p>
<p>Maŋŋá 1600-logu jotke sámit Várjjagis johtolaga guovtte ássanbáikki gaskkas, dálvet johte vutnii, geasset fas davás. Professor Rathke (1899: 2) lei jagis 1800 sáddejuvvon Dánmárku-</p>
<p>Norgga stáhta rehket ala davás iskat guolásteami ja buktit árvalusa dasa mo sáhtášii dán buoridit. Son muitala ahte son lei borgemánu 6.beaivve 1801 joavdan Unjárgii, ja birra</p>
<p>Várjavuona ledje mearrasámiid dálveorohagat. Geasset johttájedje mearrasámit guollebivddu dihte davás, Suovvejoga ja Unjárgga ássit fárrejedje Ceavccageađgái. Rathke (1899: 21) muitala ahte sámit ásset lavdnjegođiin, ja sin ássanbáikkit leat namahuvvon siiddaid mielde. 14</p>
<p>Johtaleapmi dálve- ja geasseorohagaid gaskkas bisttii Unjárggas gitta 1940 rádjái, vaikko fárrengaskkat otno. Čuovvovaš govvosat buohtastahttet siskkit Várjavuona ássama gaskal 1800 ja 1900. Jagis 1800 lea áidna birrajagi ássi gávpejas Ceavccageađggis, jagis 1900 leat eanet olbmot ássagoahtán ovtta sajis, ja govus maid čájeha ollesjagiássama vuonas (Bjørkli &amp;</p>
<p>Schanche 2005: 57).</p>
<p>Govus 2. Unjárgga sámiid ássanbáikkit jagi 1800 (Bjørkli &amp; Schanche 2005: 57).</p>
<p type="listitem">Čilgehus govaide:</p>
<p type="listitem">Dálvebáiki  ■ Geassebáiki   Fásta ássanbáiki</p>
<p>Govus 3.</p>
<p>Unjárgga sámiid ássanbáikkit jagi 1900 (Bjørkli &amp; Schanche 2005: 57).</p>
<p>Várjjagaččain lea áiggiid čađa leamaš oktavuohta eará álbmogiiguin. Einar Niemi (1983: 61) čállá, ahte 900-logu rájes diehtit čálalaš gálduid bokte, ahte olggobealde olbmot bohte</p>
<p>Várjjagii gávppašeami ja vearu gáibideami dihte. Niemi (1983: 65) čállá maid ahte daid 15 gávppašan- ja vearrodoaimmaid sáhttá gohčodit rievideapmin, goit ge dáža ságateavsttaid vuođul. Niemi (1983: 71‒73) mielde lassánii dážaid ássan Várjjagis 1300-logu rájes, go girku huksejuvvui Várggáide 1307, sullii seamma áiggis go Várggáid latni huksejuvvui. Guktot galggaiga váfistit Norgga stáhta ekspanšuvnna ja kolonisašuvnna Finnmárkkus. Guovlu galggai šaddat Norgga lága vuollái, ja miššuvdna galggai biddjot johtui. Hanseáhtaid guollegávpi dollojuvvo guovddáš sivvan dákkár ekspanšuvdnii.</p>
<p>Boađus olggobealde olbmuid boahtimis ja ássamis Várjavuona olgoriddui lei ahte sápmelaččat gárte luohpat fárrestallamis davás. Eará boađus lei maid ahte riidu bohccidii fállábivddu alde. Aage Solbakk (1994: 82) gohčoda dálá gielddarájá boađusin fállábivdoriiddus 1600-logus. Dalle gahčai diggemearrádusa bokte fállábivdu siskkobealde</p>
<p>Fálesgohpi sápmelaččaide, ja olggobealde gohpi fas dážaide.</p>
<p>Professor Jens Andreas Friis kárttat 1861 čájehit sápmelaččaid, dážaid ja láttiid ássama</p>
<p>Unjárggas bearrašiid ja ásodatmálle mielde. Friis geavaha symbolaid kárttas gos merke makkár visttiin makkár ge čearddat orrot. Sápmelaččat leat merkejuvvon golmmačiegagin jus orrot goađis, ja njealječiegagiin jus orrot hirsavisttis, dážat fas ruossain ja láttánat soppiin mas lea jorbá geažis (Friis 1861). Friis kárttat čájehit ahte dalá Unjárgga gielddas ásse eanaš sápmelaččat, ledje dušše soames láttána ja hui moadde dáža.</p>
<p>Kárta 3. Friis etnográfalaš kárta Unjárggas 1861(Friis 1861). 16 3.3 Dutkanguovllu guollebivdu</p>
<p>Árbevirolaččat lea guolásteapmi leamaš dehálaš olbmuid birgemii. Olbmot bivde borran- ja gávpeguoli, nu go dorski, sáiddi, diksu, findara, silddi ja báldá. Bivde maiddái smávva guliid seaktin, nu go šávšša, bišáŋkke ja áhkárguoli. Maiddái šibihiidda vušše juohke beaivve liemasruittu guolleoivviin ja eará guliin.</p>
<p>Vuonas leat leamaš ja leat ain golmmalágan guollebivdit: dat geat leat ámmátbivdit, dat geain lea guollebivdu oassin lotnolas ealáhusas ja dat geat bivdet vuoššanguoli, maiddái guhkit áigodaga váras, nu go dálveguoli.</p>
<p>Bivdobáikkiid geavaheami ja doalaheami ektui leat vihtta ášši mat doibmet bálddalagaid dehálaččat. Okta lea ahte vuonas lea guolli, nubbi fas ahte nationála bivdinnjuolggadusat ja bivdovuoigatvuođat eai hehtte vuotnabivddu, goalmmát lea ahte lea johtu guliide, njealját lea ovttaskas olbmuid bargu, sin reiddut ja gealbu, ja maŋemuš lea ahte diiddat addet buriid mearkkaid.</p>
<p>Várjavuonna lea leamaš ja lea ain beakkán buorre guollevuotna, jagis 1800 čállá Rathke (1899: 34‒35) ahte gođđudorski bivdu álggii guovvamánus ja buorránii ain eambbo go šákša čuovuhii dorskki vutnii cuoŋománus. Maiddái sáidebivdu geasi áiggi lei hui buorre.</p>
<p>Vaikko vuotna lea ge leamaš guollái, de leat mearrasámit vásihan sihke guolehis áiggiid ja bivdinvuoigatvuođaid gáržžideami gitta dálá áigái. 1700-logus lei guolásteapmi várrejuvvon báikkálaš olbmuide. Steinar Pedersen (1994: 97) čujuha earret eará Sverre Tønnesenii gii čállá: ” ... sjøfisket på et bestemt sjøområde tillå nærmeste værs befolkning”.</p>
<p>Guollebivdu lei dán mielde vuosttažettiin guovllu ássiide, njuolggadusat nannejedje ássiid bivdovuoigatvuođaid daid eará guovllu guollebivdiid ektui geat eai ássan Finnmárkkus, muhto dušše elle doppe bivdimin (Bull 2008: 68).</p>
<p>Jagi 1830 bođii ođđa láhka mii jorgalii ássi olbmuid dili, eará guovllu guollebivdit galge beassat bivdit seamma láhkái go báikkálaš olbmot (Bull 2008: 72). Dát mielddisbuvttii ahte sámiid árbevirolaš jurddašanvuohki oktasaš guovllu guollebivdorievtti hárrái gopmánii ja riekti dolvojuvvui dál obba riika álbmogii. Ivar Bjørklund (1991: 45) gohčoda sámiid guovllu riekteoainnu <span type="quote">”property in common”</span>, maid su oaivil mielde Norgga eiseválddit leat fas geahččan dego <span type="quote">”common property”</span>, ja lea bistán otná beaivái. Unjárgga guollebivdiid ektui mearkkaša dát ahte sin oaivil mielde lei vuona guolli oktasaš resursa mii gulai báikki 17 olbmuide. Nuppe bealis fas lei Norggas dat oaidnu ahte dát resurssat gulle buot Norgga guollebivdiide.</p>
<p>Norggas lea jagi 2008 almmuhuvvon stuorát almmolaš čielggadeapmi NOU 2008: 5, mas guorahallojuvvo lea go Finnmárkku álbmogis áiggiid čađa geavaheami ja álgoálbmotrievtti čađa riekti meara bivdit guollebivdineriid haga. Boađus lei ahte Stuorradiggi jagis 2012 mearridii ahte dákkár riekti ii gávdno (Pedersen 2015: 17).</p>
<p>Várjavuonas, ja maiddái eará vuonain Finnmárkkus, lea 1800-logu rájes buohkain lohpi bivdit, ja earenoamážit 1900-logu rájes vuhtto teknologalaš earru guollebivdiid gaskkas.</p>
<p>Vuotnabivdit bivde passiiva reaidduiguin nu go liinnain, firpmiin ja giehtaváđuin, stuorát fatnasat, mat bohte olggobealde vuona, bivde aktiiva reaidduiguin, feastonuhtiin ja snoranuhtiin mihá stuorat sállašiin. Aktiiva reaiddut leat sivahallon goaridan guollehivvodaga ja maiddái vuotna- ja riddobivddu Finnmárkkus (Bull 2008: 138). Feastonuohttefatnasat bohte</p>
<p>Várjjagii ja bivde Várjavuonas dorski, silddi ja reahkáid nuhtiiguin mii dagahii ahte guolli nogai. Guollebivdi Marie Dikkanen (Nilsen 1995: 1) lea addán dákkár čilgehusa guolehis jagiin. ”..fisken forsvant i 1979 fordi da kom hele ringnotflåten og tømte fjorden. Etter at de hadde tatt opp nøtene var sjøen hvit av yngel. Og i 1980 kom kobben og spiste det som var igjen av fisken, og det var ikke mye. Det som gjør at fisken er gått så mye tilbake er at først tar de lodda, silda og reka som er fiskens mat, så tar de fisken, så er det bare sultne kobber igjen”.</p>
<p>Olbmuid bivdinguovllut leat maid leamašan mealgat viidát go dálá gielddaráját. Nils Henrik</p>
<p>Eriksen muitalii ahte sii lávejedje bivdit vuona siste, muhto maiddái johtit šárkkain miehtá</p>
<p>Várjavuona ja maiddái birra Várnjárgga. Sii bivde olggobealde Bierggi ja manne maid</p>
<p>Ruošša-Vuorjámii bišáŋkkiid roggat seaktin. Oktii ledje golbma Unjárgga šárkka Máhkir olggobealde go gáhčai dálki ja okta dain šárkkain rievddai áhpái go ráigánii bensintáŋka.</p>
<p>Earáin ledje nu smávva muhtorat ahte eai nagodan rundit ja geasehit fatnasa. Lihkus jorggehii biegga ja sii sáhtte borjjastit Várggáide. Sis ledje borjasat fárus sihkarvuođa dihte (Nilsen 1995: 2).</p>
<p>Eanaš guollebivdit leat leamašan almmáiolbmot. Jus geahččá ovdamearkka dihte <em type="italic">Folketeljing </em><em type="italic">1900 for 2027 Nesseby </em>, de oaidná ahte eanaš dállodoaluin lei isit juogo guollebivdi dahje eanadoalli. Nissonolbmot leat dávjá leamaš guollebarggus, nu go Kristine Porsanger muitala ahte su áhčči oktan bearrašiin vulggii Biergái giđđat ja nissonat ja mánát sekte liinnaid (Bjørklund &amp; Eythorsson 2010: 77). Eará diehtogáldut fas máinnastit ahte nissonat maid suhke, muhtomin áhčiin dahje vieljaiguin, muhto gávdnojedje maid fatnasat mas ledje dušše 18 nissonolbmot. Ovdamearkan dása leat nissonat mat suhke Mieskavuonas gitta 1960-lohkui ja nissonolbmot mat ieža oste fatnasa ja suhke birra jagi (Bjørklund &amp; Eythorsson 2010: 9‒10). </p>
<p>Mu diehtoaddit leat buktán moanaid ovdamearkkaid nissonolbmuin, geat leat suhkan isidiin ja nissoniin geat ledje leamaš fárus meara alde vuoššanguollebivddus. Somás ovdamearka lea maid go guokte nuorra nieidda sugaiga giđa vai suitiba oastit boallogákteliinni (tøy til kåpe).</p>
<p>Muitaluvvo ahte dan giđa lei hui bures guolli, nu ahte liidni gal bođii ja eambbo velá.</p>
<p>Diehtoaddit maid dadjet nissoniid oahppasat njuoraide ja daid vihtaniidda, ja dovde namaid dain njuorain gos lávejedje bivdit seammá láhkái go almmáiolbmot.</p>
<p>Muhtumat gáddet guollelihkku jorrat olbmuid mielde, ovdamearkka dihte lea fuones mearka jus nissonolmmoš boahtá ovddal go lea johtimin fatnasii, de ii gotte guoli. Nubbi dajahus lea ahte galgá njávkkastit nissonolbmo ovddabeale jus bivdá báldá, dalle goddá báldá (Nilsen 1995: 3).</p>
<p>Marie Dikkanen ii gáddán ahte muhtumin lea buoret bivdolihkku go earáin, muhto son jáhkii ahte muhtumat dovdet njuoraid buorebut go earát, ja dihtet gos guolli lea (Nilsen 1995: 2).</p>
<p>Mearraguolli lea goit olbmuide leamaš deháleamos borramuš ja gávpegálvu, danin lei ge dárbbašlaš dovdat meara, mearrabotni ja čikŋodagaid ja nu gávdnat guollebáikkiid jahkeáigodagaid mielde. Nu mearridii ge árbevirolaš máhttu njuoraid ja vihtaniid birra bivdosállaša (Nilsen 2009: 40-42). 3.4</p>
<p>Dutkanguovllu giella ja gielladilli</p>
<p>Unjárgga gielda gullá sámegiela hálddašanguvlui, mii mielddisbuktá ahte gielddas galgá vejolaš gulahallat sámegillii almmolaš ásahusaiguin ja ahte sámegiella galgá geavahuvvot almmolaš oktavuođain (Sámeláhka 2008). Sámelága bokte gáibiduvvo earret eará gielddain ahte dat čuovvolit maiddái mánáidgárdelága, oahpahuslága ja báikenammalága dasa mii gullá sámegiela nannemii dain surggiin.</p>
<p>Unjárgga gielddastivra lea mearridan ahte sámegiella ja dárogiella galget leat gielddahálddahusas ovttaárvosaš gielat. Gielddas lea jagi 1983 rájes leamaš sámegielat mánáidgárdefálaldat ja skuvllas lea geavahusas sámi oahppoplána. Unjárgga gielddas lea jagi 1992 rájes buot vuođđoskuvllaohppiin leamašan sámegiela fágan dahje oahpahusgiellan.</p>
<p>Báikenammalága mielde galgá geaidnogalben maiddái sámegillii máŋggagielat guovlluin.</p>
<p>Sámi galbaguorahallan čájeha ahte gielddagalba gal lea Unjárgga gielddarájáin sihke 19 sámegillii ja dárogillii, ja dábálaš báikenammagalbbain leat 87% galbejuvvon guovtti gillii.</p>
<p>Luoddučujuhangalbbat leat eanaš dárogillii (Helander &amp; Johansen 2013: 111‒117).</p>
<p>Historjjálaččat lea sámegiella leamaš nanus Unjárggas. Nilsen (2009: 30) čállá ahte ain 1950-jagiin álge olles luohkát skuvlii geat eai máhttán dárogiela. Easkka 1960-logus oaččui dárogiella coavcci go olbmot hállagohte dárogiela mánáidasaset.</p>
<p>Henry Minde (2005: 5) čatná dáruiduhttináigodaga álgima nu gohčoduvvon Finnefondet ásaheapmái 1851, ja son oaivvilda ahte dat bisttii gitta 1980-lohkui go Áltá-ášši bovttii sápmelaččaid vuostálastima kultuvrralaš ja politihkalaš vealaheami vuostá. Finnefondet lei</p>
<p>Stuorradikki mearrádusa mielde biddjon ruhtagáldun gielalaš ja kultuvrralaš jorgaleapmái ja lei muhtin jagiin stuorát go dálá juolludeamit sámi doaimmaide (Minde 2005: 8).</p>
<p>Eiseválddiid dáruiduhttináigumušat guoskkahedje máŋga beali sihke servodagas ja ovttaskas olbmuid eallimis. Earenoamážit skuvlii biddjojedje doaimmat johtui mat galge uhcidit sámegiela ja maiddái láttegiela geavaheami. Garraseamos lei várra jagi 1880 skuvlanjuolggadus mii bisttii gitta jagi 1959 rádjái. Skuvlanjuolggadusas gildojuvvui sámegiella ja lei dušše vejolaš geavahit giela kristtalašvuođa oahpahusas ja veahkkegiellan (Solbakk 1996: 149). Maiddái oahpaheddjiide máksui liigebálká jus ledje viššalit sajustan dárogiela ja sáhtte dan duođaštit. Bjørklund (1985: 264) mielde dagai dát liigemáksu stuorra oasi oahpaheaddjebálkkás.</p>
<p>Ludvig Daa, gii Friis kárttaid almmuheami oktavuođas doalai logaldallama Norgga</p>
<p>Dieđaakademiijas skábmamánu 15. beaivve 1886 cuiggodii finnmárkulaččaid dárogiela máhtu, go 240 sámi bearrašis ledje 182 bearraša geat eai hálddašan uhcánaš ge dárogiela.</p>
<p>Seammá lei dilli láttiid gaskkas, 15 bearrašis ledje 13 bearraša geat eai máhttán dárogiela. Nu lei ge geavvan ahte 43 dáža bearraša 73 bearrašis ledje ferten oahppat sámegiela. Daa (1886) rápmo logaldallamisttis láttiid go eanaš sajiin earret Unjárggas leat oahppan dárogiela ja ásset visttiin ja láitá sápmelaččaid. ”Finnen danner derfor et forbindende Led mellem de Norske og Lapperne. Dersom det lykkes enten gjennem Skolevæsenet eller formedelst en livligere Handel og Samfærsel at udbrede norske Sæder og</p>
<p>Kunskab til det norske Sprog i Finmarken, vil visseligen ikke Finnernes Kultur blive en Hindring. Den største Vanskelighed imod alle Fremskridt ligger altid i Sløvhed og Træghed. Saadan kan man tænke sig hos de Lapper, som ere upaavirkede baade af Finner og Normænd.”</p>
<p>Daa doaladumit sámiid ektui speadjalastet dáruiduhttináigodaga mii Norggas lei biddjon johtui 1800-logu gaskkamuttus, ja mii maiddái čuozai garrasit Unjárgga gielladillái, ja dagahii 20 ahte olbmot hállagohte dárogiela báikkis mánáid gullut, ja jurdda ahte ” Sámegielain ii joavdda gosage” oaččui coavcci.</p>
<p>Álttá akšuvnnat 1970-logu loahpas ja álgu 1980-logus bokte maid gielalaš ja kultuvrralaš gohccáma Unjárggas. Sámi identitehta dovddasteapmi bovttii riidduid olbmuid gaskii ja olbmuid čearddalaš vásáhusat earenoamážit skuvllas bohte oidnosii (Eythorson 2008: 215).</p>
<p>Eythorsson (2008: 218) čállá ahte <span type="quote">”Unjárga/ Nesseby er den minst fornorskede sjøsamekommunen i Finnmark, derfor var det ikke unaturlig at snuoperasjonen kom tidlig i gang, og ble fort ferdig”</span>.</p>
<p>Báikenamat Unjárgga gielddarájá siskkobealde speadjalastet sámegielat servodaga go dadjat buot báikkiin leat sámegielat namat. Helander (2008: 260) čilge ahte dárogielat báikenamat eai lean sajáiduvvan Unjárggas 1800-logu loahpas go doppe eai ássan uniovdnaáigge ollu dárogielat olbmot. Son buohtastahttá Mátta-Várjjaga ja Unjárga ja oaidná guovttelágan etnihkalaš dili, danin go Unjárggas bisso sámit eanetlogus (Helander 2008: 64). 3.5</p>
<p>Vihtanat</p>
<p>Jus mearra guorranivččii de oidnošii mearrabodni maid jiekŋa lea ávdnen: dievát, čomit, urat, guolbanat, ávžžit, gurat ja vaikko makkár sáddo-, geađge- ja čievrabotnit. Olbmot leat muhtun muddui dovdan mearrabotni hámi ja leat dan mielde máhttán namahit bivdobáikkiid.</p>
<p>Bivdobáiki sáhttá leat čieŋal dahje coagis, dakko sáhttá maid gahčahat dahje áhpparas, ja guollebivdit dihtet man viiddis bivdobáiki lea. Dihto bivdobáikkiide gullá dihto guollešlájaid bivdu dihto áiggis jagis.</p>
<p>Go bivdobáikkit leat oaidnemeahttumat, geavahit olbmot čuozáhagaid mat leat oidnosis vai deivet báikkiide, ja de ráhkaduvvo koordinerensystema bivdobáikkiid gávdnamii.</p>
<p>Koordinerensystema geavahuvvo go olbmot leat juo meara alde ja doppe oidnet bures čuozáhagaid, mat leat gažaldagas aiddo dan bivdobáikái, gosa leat vuolgán.</p>
<p>Dát vuogádat doaibmá nu ahte gáttis leat mihtilmas luondduhámit, visttit dahje ássanbáikkit maid ruossalastá nu ahte deaivvadančiegas gávdná bivdobáikki. Ruossalasat leat sárgát maid báikkálaš olbmot gohčodit <em type="bold">vihtanin </em>ja maiguin gávdná bivdobáikki. </p>
<p>Bivdobáikkiin leat dábálaččat guokte koordináhta, maid dadjet namahusain <em type="italic">vihtan </em>ja <em type="italic">doaresvihtan </em>dahje <em type="italic">gáttebeale vihtán </em>ja <em type="italic">mearabeale vihtán </em>. Ovdamearka dasa lea 21 </p>
<p><em type="italic">Láiránjuorra </em>mas lea gáttebealde vihtán <em type="italic">Láhtačohkka Láirajohkii </em>ja mearabealde vihtán fas </p>
<p><em type="italic">Láhtanjárga Borjjáslássái </em>. Daiguin čujuhusaiguin gávdná de bivdobáikki. </p>
<p>Čuovvovaš govvosis čájehan mo galgá gávdnat bivdinbáikki <em type="italic">Unjárnjuora </em>vihtaniid bokte. </p>
<p>Álggos ferte johtit nu ahte alážat maid gohčodit <em type="italic">Čillit </em>oidnojit, ja nu ahte dat gártet Biešgohpi buohta. Dasto ferte stellet nuppi aláža <em type="italic">Oardanjunnása </em>Fritsa visti buohta, ja de ruossalastit dáid báikkiid. </p>
<p>Govus 4. Vihtanat, mat čájehit, mo gávdná Unjárnjuora.</p>
<p>Vihtaniin lea nu go govus čájeha mihtilmas giellaminsttar mas vuosttaš oasis geavahuvvo nominatiiva ja nuppi oasis fas dávjá illatiiva. Nu go ovdamearkkas oidno, de leat mihtilmas várri <em type="italic">Čillit </em>ja gohppi <em type="italic">Biešgohppi </em>biddjon vuosttaš vihtanin. Danne daddjo <em type="italic">Čillit Biešgohppái </em>, ja dát máksá dan ahte go don leat meara alde de galggat oaidnit Čilliid Biešgohpi buohta. </p>
<p>Dasto lea nubbi vihtan <em type="italic">Oardanjunis </em>ja <em type="italic">Frits nammasaš olbmo visti </em>mat galgaba deaivvadit ja dalle daddjo <em type="italic">Ordanjunis Fritsa vistái </em>. </p>
<p>Orru dárbu čilget sáni <em type="italic">vihtan </em>lagabut go ođđaset sátnegirjjit jorgalit <em type="italic">vihtan </em>sáni dušše dárogiela sáni <em type="italic">vitne </em>(’duođasteaddji’) mearkkašumiin (SDS s.v. <em type="italic">vihtan </em>). Eliel Lagercrantz čujuha Unjárgii ja muhtin láhkái bivdobáikái go čilge sáni leat mearkan dahje fierpmi dovdomearkan (Lagercrantz 1939: 1005, 977). Konrad Nielsen čilge guktuid mearkkašumiid </p>
<p>Unjárnjuorra</p>
<p>Čillit</p>
<p>Biešgohppái</p>
<p>Fritsa vistái</p>
<p>Oarda- njunis 22 sátnegirjjistis čilgehusaiguin ‘vitne’ ja ‘merke på land som tjener til å angi hvor en fiskeplass ligger eller et fiskeredskap er utsatt’ (KN s.v. <em type="italic">vihtan </em>) ja dárogiel-sámegiel sátnegirji (DSS s.v. <em type="italic">méd </em>) jorgala dárogielat sátni <em type="italic">méd </em>, ‘fiskeplass i skjæringspunktet mellom to siktelinjer’ sániin ‘bivdočáhcemearka’. </p>
<p>Sátni <em type="italic">vihtan </em>ii oro nu oahpis dan mearkkašumis ahte dat lea báiki mii ruossalastá nuppiin báikkiin. Nielsena mielde galgá goit dát mearkkašupmi leat dovddus Kárášjogas (KN s.v <em type="italic">vihtan </em>). Lagercrantz (Lagercrantz 1939: 1005, 977) bidjá sátnegirjjistis gažaldatmearkka dasa ahte lea go seammá sátni mii gávdno máttasámegielas seammá mearkkašumiin . </p>
<p>Bivdobáikkiid ohcan lea maid leamaš dábálaš dáža riddoservodagain. Dárogillii lea geavahuvvon sátni <em type="italic">méd, </em>muhto Per Hovda čielggadeami mielde lea dán sáni sisdoallu rievdan ja máksá dál dušše bivdobáiki (Hovda 1962: 138). </p>
<p>Go galgá bivdobáikki gávdnat de ferte máhttit dan vihtana. Ovdamearkka dihte jus galgá gávdnat bivdobáikki man namma lea <em type="italic">Guovdanjuorra </em>, de leat vihtanat <em type="italic">Giiságáisá Vulloš Ándii </em>ja <em type="italic">Duorgooaivi Garrugurrii </em>. Buot bivdobáikkiin eai leat vihtanat. <em type="italic">Bikkágálnjuoras </em>eai leat vihtanat daningo dan lea álki gávdnat go lea gohpis coahkásis. Liikká lea goit dán bivdobáikkis čanastupmi báikái mii lea gáttis, go dán bivdobáikki lahka lea <em type="italic">Bikkágálli </em>. </p>
<p>Muhtin vihtanat leat fásta, earáid fas ráhkada juohke okta ieš, dahje geavaha daid maid lea oahppan go meara álggii suhkat. Fásta vihtanat leat stuorra várit nu go <em type="italic">Stivrranat, </em>mat leat golbma <em type="italic">, Stuorrastivran, Gaskastivran ja Máttastivran </em>. Fásta vihtan mearkkaša ahte dát geavahuvvo gávdnan dihte máŋga bivdobáikki. </p>
<p>Eará várit, namalassii <em type="italic">Stállu </em>ja <em type="italic">Guovlaoaivi </em>leat maid fásta vihtanat. Várri <em type="italic">Stállu </em>, go geavahuvvo vihtanin dadjet <em type="italic">Stálu ihtin </em>, dalle galgá Stállu oidnogoahtit Gevrriid duohkin. </p>
<p>Nubbi dadjanvuohki lea <em type="italic">Njárgii Stállu </em>, dalle galgá Stállu guoskat Ceavccageađgnjárgga geahčái. </p>
<p>Váldovihtanis Guovlloaivvis, leat máŋga vihtanmálle dađi mielde go doaibmá vihtanin iešguđetge bivdinbáikkiide. Dalle daddjo fástavihtan <em type="italic">Guovlloaivi čáhcái, Guovlloaivi </em></p>
<p><em type="italic">Gieddeáidái, Guovlloaivi Gahpparasii ja Guovlloaivvi ihtin </em>(Bjørklund &amp; Eythorsson 2010: 18‒19). </p>
<p>Bivdobáikkit ja vihtanat leat dávjá oassin ságastallamis ja válddahallamis. Sáhttá dadjat ahte dát čájeha man dehálaš máhttu dát leat olbmuide geat meara alde johtet. Nuppe dáfus, jus ii hálddaš namaid ja daid gávdnama, de ii mana bures. Unjárggas jorret muitalusat olbmuid birra, geat bidje muohtajasaid vihtanin, eai ge gávdnan šat firpmiideaset go jasat sudde. 23</p>
<p>Dieđut bivdobáikkiid birra leat sihke dárbbašlaččat ja dehálaččat guollebivdiide, go dat muitalit gokko galgá bivdit vai deaivá guoli. Bivdobáikkit ja vihtanat leat oktii čadnon vuogádahkan mii addá guollebivdiide eanet vejolašvuođaid buori bivdui ja sállašii, jus fal máhttá geavahit vuogi.</p>
<p>Buot olbmot eai dieđe buot bivdinbáikkiid eai ge máhte buot vihtaniid, dát máhttu lea das gitta ahte gos sii lávejit bivdit. Hui dávjá lea nu ahte bivdobáikkiid ja vihtaniid máhttu čatnasa lagaš báikkiide.</p>
<p>Ámmátguollebivdit leat dieđusge oahppáseappot viidát go vuoššanguoli bivdit. Mun in leat dán dutkamušas bargan makkár ge iskosa máhtu birra, muhto orru nu ahte bivdinbáikkiid namat leat eambbo oahppasat olbmuide go bivdobáikkiid vihtanat. Dát lea ge lunddolaš go bivdobáikkiid namat bohtet dávjá ovdan go olbmot jerret gos nubbi lea fitnan bivdimin, aiddo seamma láhkái go jerret gos leat meahcis fitnan. 3.6</p>
<p>Bivdobáikenamat mearrakárttain</p>
<p>Stáhta kártadoaimmahat ráhkada Norggas mearrakárttaid. Oktiibuot leat 143 kártta mat gokčet rittu Ruoŧa rájás Ruošša Vuorjámii. Unjárgga mearračázi ektui lea ođđaseamos kárta <em type="italic">Vadsø - </em></p>
<p><em type="italic">Varangerbotn </em>(M-2008). Kártadoaimmahaga mielde leat kárttat vuosttažettiin navigerengaskaoamit. Vuosttas mearrakárta siskkit Várjavunnii ráhkaduvvui jagis 1925 (M-1925). </p>
<p>Norggas lei Generálaráđđi, mii lei militeara ásahus, ráhkadišgoahtán eanakárttaid 1890-logus.</p>
<p>Unjárgga grádamihttokárta Z4, mas ledje 176 báikenama, gárvánii jagis 1900 (Helander 2008: 68‒70).</p>
<p>Kártabargui ledje ráhkaduvvon njuolggadusat mat bidje meari dasa mo sámegielat namat galge gieđahallojuvvot. Jagi 1885 kártarávvehus eaktudii dárogielat namaid váldonamman kárttaide, sámegielat namat galge biddjot ruođuid sisa smávit čáladeattuin. Rávvehus čavgejuvvui maiddai jagis 1886 eanavuovdima ektui go dárogielat namma galggai biddjot eanaopmodaga namman, maiddái dalle sámegielat namain ruođuid siste jus nu heivii (Helander 2008: 184).</p>
<p>Boađusin lei ahte báikkiide ráhkaduvvojedje dárogielat namat iešguđetge strategiijaiguin.</p>
<p>Helander (2008: 260) čállá ahte gielalaš dáruiduhttin guoskkai maid báikenamaide, ulbmilin 24 lei láhčit dárogillii sajádaga, maiddái dakko bokte ahte báikenamain lei dárogielat nammageardi.</p>
<p>Jagis 1905 čavgejuvvui kártaráhkadanráva dan láhkai ahte sámegielat namat galge jorgaluvvot ja biddjot váldonamman dárogillii, ja jus jorgalus vástidii nuppi nama, de galggai sámegielat namma guđđojuvvot. Jus ledje sámegielat namat mat eai vástidan dárogielat nammii, galge nu go ovdal biddjot ruođuid sisa smávit čáladeattuin (Helander 2008: 252‒253).</p>
<p>Maŋŋá 1905 go uniovnnaáigi nogai, nannejuvvojedje dáruiduhttindoaimmat mat ledje jođus, maiddái rádjesihkarvuođa ákkain (Eriksen ja Niemi 1981: 322‒323). Dáruiduhttin bođii oidnosii Várjavuona vuosttaš mearrakárttas mii bođii olggos 1925, danin go mearrakárta huksejuvvui Z4-kártta ala dainna lágiin ahte namat, mat ledje biddjon dárogillii geavahuvvojedje mearrakárttas. Mearrakárttas ii leat oktage sámegielat namma, vaikko diehtit ahte dan áigge go mearrakárta ráhkaduvvui, lei Unjárggas nana sámegielat nammaservodat gos geavahedje bivdobáikenamaid sámegillii.</p>
<p>Jagis 1902 lei maid boahtán eanaláhkii nammaparagráfa mii bijai eaktun ahte gittiide ja eanaopmodagaide biddjui dárogielat namma. Helander (2008: 251‒252) čállá dát mielddisbuvttii sámegielat namaid jaskodahttima. Sámegielat namaid jáskkodahttin attii velá buoret coavcci čájehit ahte Unjárggas ásse dážat ja dárogielat olbmot go geahččá virgggálaš báikenammagearddi. Dákkár báikenamaid ovdanbuktin bisttii olles 1900-logu virggálaš báikenammagieđahallamis.</p>
<p>Helander (2008: 101) gohčoda kartografiija historjjá eurosentrálalažžan, oarjemáilmmi kárttat leat dollojuvvon sihke buorebun ja objektiivvalaččat go eamiálbmogiid kártográfalaš dieđut.</p>
<p>Dát lea mielddisbuktán ahte báikenamat báberkárttain leat gehččojuvvon eambbo duohtan ja dieđalažžan go njálmmálaš árbevirolaš dieđut báikenamaid birra. Dáruiduhtton bivdobáikkiid namat leat Unjárggas ge kártanamman, ja sámi bivdobáikkiid namat leat njálmmálaš árbevierus. 25 4</p>
<p>Báikenammadutkan 4.1 Nammabidjan ja nammabidjanperspektiivvat</p>
<p>Mu masterbargu gullá sihke báikenamaid <em type="italic">typologalaš nammadutkamii </em>ja <em type="italic">politihkalaš </em><em type="italic">nammadutkamii </em>. Typologalaš nammadutkamis guorahallo namaid ráhkadus, ja politihkalaš nammadutkamis fas namaid virggálaš atnu. Doahpagat <em type="italic">álbmotlaš nammabidjan </em>ja <em type="italic">politihkalaš nammabidjan </em>gokčet guokte sierra vuolggasaji nammabidjamii. </p>
<p><em type="italic">Álbmotlaš nammabidjan </em>lea Helander (2008: 37) mielde namaid vuolggasadji man duohken lea dárbu sirret ja spesifiseret báikki báikkis. Nammabidjan lea vuolggahuvvon sámegiela nammabidjanmálles, mas leat guovddážis topográfalaš appellatiivvat (Helander 2004: 72), goallosteamit (Frette 1975: 110) ja nammačoahkit (Helander 2008: 43‒44; 2016: 55). </p>
<p>Bivdobáikkiid namat gullet sámiid njálmmálaš árbevirrui ja leat vuolgán olbmuid dárbbus gávdnat ja sirret bivdobáikkiid. Ainiala ja earát (2012: 19) čállet ahte namat vuolggahuvvojit konvenšuvnna dárbbus, ja olbmot dárbbašit dadjanvugiid mat identifiserejit báikkiid. Danin bidjet ge guollebivdit namaid bivdinbáikkiide, ja namma lea dasto bivdobáikkiide navigerenveahkkin. Dát mearkkaša ahte bivdobáikkiid namat leat ráhkaduvvon vuogi ja árbevieru mielde mii dáid namaid nammabidjamii lea mihtilmas.</p>
<p>Nammageavaheaddji ii áddehala jus ii gávdno oktasaš giella ja báikenammamáhttu, ádden gáibida nammakonvenšuvnna. Zilliacus (2002: 153) čállá ahte go olbmot leat báikenama geavahišgoahtán, de leat laktán namahusa iežaset nammakonvenšuvdnii, ja namma lea dasto oassin gielalaš nammavuorkkás. Juohke giellaservodagas lea iežas nammabidjankonvenšuvdna.</p>
<p>Báikenamat gullet sámiid oktasaš máhttui. Helander (2004: 72‒73) čilge sámi báikenamaid gielalaš mearkan maiguin olbmot gulahallet servodagaset siste. Servodat lea dohkkehan daid namaid báikenamman, ja dain lea oktasaš gielalaš ja kultuvrralaš vuođđu.</p>
<p><em type="italic">Politihkalaš nammabidjan </em>guoská bivdobáikenamaid virggálaš atnui, nu go boahtá oidnosii </p>
<p>Várjavuona mearrakárttain. Helander (2008: 101) mielde lea politihkalaš nammabidjan dávjá stivrejuvvon báikkálaš giellaservodaga olggobealde. Dát mielddisbuktá ahte gávdnojit guokte sierra nammavuogádaga, okta sámegielat árbevirolaš nammavuogádat, ja okta nammavuogádat mii lea man nu ge vuogi mielde ráhkaduvvon dárogillii nu ahte muhtun 26 muddui gokčá sámegielat vuogádaga. Politihkalaš nammabidjama vuođđu lea válddi perspektiivvaid mielde stivret (Helander 2008: 37). Mu dutkanguovllus lea geavahuvvon dáruiduhttin gaskaoapmin go giellamolsun galggai maid ovddidit nammamolsuma (Helander 2008: 260). 4.2</p>
<p>Kultuvra vuođđun báikenammadutkamis</p>
<p>Sápmelaččaide leat báikenamat dávjá adnon guovddáš mearkan sámi kultuvrras, muhto báikenammadutkamis ii leat báikenamaid kultuvrralaš čanastat leamaš guovddážis.</p>
<p>Helander (2008: 21) fuomášuhttá ahte Skandinávia báikenammadutkama vuođđu lea leamaš namaid gielalaš guorahallan mas báikenamaid ja appellatiivvaid dulkon ja dateren lea guovddážis, báikenammadutkamis eai leat olus loktejuvvon guorahallamii báikenamaid ja servodagaid gaskavuođat.</p>
<p>Zilliacus (2002: 180) deattuha báikkálaš birrasa ja čilge dehálažžan dutkama vuođđudit nammaaddi perspektiivvas. Dutkan ferte huksejuvvot nammaaddi navdinákkaid ja máilmmigova vuođul ja geahččalit ovdanbuktit namaheami eavttuid.</p>
<p>Zilliacus (2002: 178) maid dáhttu nammadutkama veardidit báikenammadutkanmateriála ja maid dat ovdanbuktá, ja son kritisere boares gielladutkama go ii vuhtiiváldde olbmuid kultuvrra. <span type="quote">”Den bör då framför allt frigöra sig från varje rest av den äldsta språkforskningens föreställing om språket som någotslags naturlagsenligt utvecklad organism som lever sitt eget liv. Liksom språket som helhet är varje namnförråd et konventionellt teckensystem som har skapats av människor och måste studeras mot bakgrunden av deras övriga kultur. Inte ens de s.k. naturnamnen har kunnat uppkomma oberoende av människor som har nyttjat orterna och behövt tala om dem”</span>.</p>
<p>Maiddái Ainiala ja earát (2012: 17) oidnet namaid oassin kultuvrras. Nama ráhkadeapmi vuolgá olbmo, giellaservodaga ja birrasa ovttastusas. Olbmot namahit báikkiid dárbbu mielde ja namma adno dasto oassin sin kultuvrras.</p>
<p>Báikenammadutki Taarna Valtonen (2005: 65; 2014: 55) geavaha arkeologa Klas-Göran</p>
<p>Selinge kultureanadaga modealla ja lahkona kognitiiva gielladutkamuša Selinge modealla bokte. Selinge (1990: 252‒253) modealla gokčá kultureanadagas vihtta struktuvrra mas ekonomalaš ja ássan-sosiála struktuvra leat dehálepmosat. Selinge mielde lea gielas sierranas dimenšuvdna kultureanadagas, ja báikenamat eai gula vuođđudeaddji struktuvrraide danne go 27 giella lea daid eahpefysalaš govččas. Bivdinbáikkit ja daid namat gullet dán modealla mielde ekonomalaš struktuvrii danne go dat gokčet sihke birgenlági ja nammabirrasa.</p>
<p>Selinge modealla lea ráhkaduvvon eanadoalli servodaga vuođul mii dahká ahte Valtonen oaivvilda ahte Selinge modealla ii doaimma sámi báikenamaid ektui go modealla gáržžiduvvo vissis kultuvrii. Vaikko Valtonen (2014: 55) ii oainne vejolažžan dán kultuvrralaš ja gielalaš konteavstta fievrredit nuppi kultuvrras nubbái de lea son dattege heivehan Selinge modealla nu ahte heive sámi báikenammabidjamii (Valtonen 2014: 55‒62). Valtonen oaivvilda earret eará ahte kognitiiva lingvistihkka addá sutnje áddejumi das ahte mo namat badjánit ja mo dat čanastuvvojit olbmuid kultuvrii ja nu ráhkada nammavuogádaga (Valtonen 2014: 60‒61).</p>
<p>Kognitiiva teoriija lea miellagiddevaš vuolggasadji báikenammadutkamis. Dán masterbarggu oktavuođas lea goit mu mielas váttis das atnit ávkki. Okta lea ahte sámegiela báikenamat leat uhcán dutkojuvvon earenomážit vuođđodutkama dásis, nubbi lea ahte ođđa dieđut sámegiela báikenamaid birra galggaše dutkojuvvot sámegiela nammavuogádaga vuolggasajis vai sámegiela nammadutkamii huksejuvvo iežas vuolggasadji. Goalmmát lea sámi báikenamain minoritehta sajádat servodagas mas duogáš lea majoritehta servodaga dáruiduhttinpolitihka váikkuhus.</p>
<p>Helander (2008: 23) čállá ahte sámi báikenammadutkan gáibida eará perspektiiva go fágasuorggi árbevierru lea leamaš. Sámi báikenammadutkan lea dávjá fágaidrasttideaddji mas eai leat vel nu ollu fágii muddejuvvon vuogit ja árbevierut, ja dutkangažaldaga ferte lahkonit sihke eará gažaldagaiguin ja eará perspektiivvain go báikenammadutkamis lea leamašan dáhpi.</p>
<p>Okta dehálaš oassi dákkár lahkonanvuogis lea sámegielat báikenamaid árvu. Helander (2008) lea čájehan mo dáruiduhttin ja báikenamaid lonen ja jaskkodahttin báinnii báikenamaid dili ja árvvu Unjárggas Norgga uniovdnaáiggi.</p>
<p>Uniovdnaáiggi váikkuhusat vuhttojit ain sámi namaid ektui, vaikko dál gávdno ge giellaláhka. Helander (2004: 77) čujuha ahte sámegielat virggálašvuohta ii leat boaris, ja dat dahká ahte eanaš oassi namain gávdnojit dušše sámi njálmmálaš árbevierus ja báikkálaš birrasiin. Dát lea máŋggaid guovlluin mielddisbuktán oainnu sihke álbmoga ja eiseválddiid gaskkas ahte dáin guovlluin eai oba gávdno ge báikenamat. Bivdobáikkiid namat leat hui buorit ovdamearkkat dasa mo njálmmálaš árbevirolaš namat ihtet dušše báikkálaš birrasis ja muđui eai oidno gostege. 28 4.3</p>
<p>Mii lea namma ?</p>
<p>Helander (2008: 35) govve nama gielalaš gilkorin go dainna sáhttá gilkorastit čuozáhagaid vai lea vejolaš daid identifiseret ovttain áidnalunddot namain. Dákko bokte sáhttet ovdamearkka dihte báikkit identifiserejuvvot, ja gulahallan daid birra manná njuovžileappot. Báikenamat gohčoduvvojit maid <em type="italic">toponyman </em>ja báikenammadutkan fas <em type="italic">toponymiijan </em>. Báikenammadutkan lea suorgi oppalaš nammadutkamis, namalassii <em type="italic">onomastihkas </em>. Onomastihkas geavahuvvojit tearpmat <em type="italic">propra </em>ja <em type="italic">onyma </em><em type="italic">namma </em>-tearpma synonyman. </p>
<p>Onomastihkas ii gávdno oktasaččat dohkkehuvvon definišuvdna das mii báikenamma lea, nu go ovdamearkka dihte Hallaråker definišuvnnaid logahallan čájeha (Hallaråker 1997: 191‒192). Okta dain definišuvnnain lea Zilliacus definišuvdna mainna son čilge mo namahus lea čadnon vissis geográfalaš ovttadahkii mii individuálalaš namahan funkšuvnna bokte geavahuvvo ja maiddái definere báikenama gielalaš dajaldahkan ja gielalaš oktavuhtii.</p>
<p>Bivdobáikkiid namaid guorahallamii heive Zilliacus (2002: 173) definišuvdna bures bargoláidehussan: <span type="quote">”Et ortnamn är varje beteckning för en bestämd geografisk enhet som med individuella benämnande funktion regelbundet och utan medveten ombildning begagnas (eller har begagnats) inom en språklig gemenskap”</span>. (Báikenamma lea juohke namahus mii guoská vissis geográfalaš oktavuhtii mii sierranas nammadeaddji funkšuvnnain jeavddalaččat ja diđolaš rievdadeami haga geavahuvvo (dahje lea geavahuvvon) oktasaš gielalaš ovttadagas.) (Mu jorgalus)</p>
<p>Zilliacus definišuvnna ovdamunni bivdobáikkiid namaid dutkamii lea ahte dat čilge mo namahus lea čadnon geográfalaš ovttadahkii mii individuálalaš namahan funkšuvnna bokte merre geavaheami ja maiddái definere báikenama gielalaš dajaldahkan ja gielalaš oktavuhtii.</p>
<p>Namma <em type="italic">Gassanjuorra </em>lea ge dán definišuvnna mielde geográfalaš ovttadat mas lea individuála namahus mii geavahuvvo sirret dán bivdobáikki nuppis. Jus ii livčče dán bivdobáikkis sierra namma, de ii livčče álki diehtit guđe báikki birra lea sáhka. Báikenamma identifisere báikki, nammageavaheaddji sáhttá báikenama bokte válddahallat dan, muitalit mii doppe lea dahje mii doppe lea geavvan. </p>
<p>Báikenamat sáhttet leat <em type="italic">čađačuovgit </em>dahje <em type="italic">čađačuovgameahttumat </em>. Helander (2008: 44) čilge ahte čađačuovgi namma lea namma mas mearkkašupmi lea čielggas, ja čađačuovgameahttumat leat fas namat main in dieđe mearkkašumi. Mu materiálas lea ovdamearkka dihte namma <em type="italic">Beahkánjuorra </em>maid sáhttá dadjat čađačuovgi namman go dat 29 muitala ahte dán njuoras lea mii nu ge gullevašvuođaid Beahkká nammasaš olbmui. Nuppe dáfus lea namma <em type="italic">Geassánjuorra </em>čađačuovgameahttun namma. </p>
<p>Seammá namma sáhttá leat goit čađačuovgi jus daid nammaelemeanttaid dulko sátnesemantihkalaččat, muhto jus dan dulko nammasemantihkalaččat de dat sáhttá leat čađačuovgameahttun, go nama navdinákka lea váttis diehtit (Helander 2008: 44).</p>
<p>Ovdamearka dákkár namaide lea namat <em type="italic">Bođusnjuorra </em>ja <em type="italic">Leštonjuorra </em>maid sáhttá dulkot sátnesemantihkalaččat, muhto dáid namaid navdinágga ii leat vissis. 4.4 </p>
<p>Báikenamma ja appellatiiva</p>
<p>Helander (2008: 38) čállá ahte propras lea sierranas propriála semantihkka ja sisdoallu mii lea earálágán go appellatiivva sisdoallu. Son lea govven dán erohusa nu ahte appellatiivvas leat oktasaš sárgosat ja báikenamas sirrejeaddji sárgosat.</p>
<p>Jus dán govvosa galggašii fievrredit mu bivdobáikkiid materiálii, de das livčče dákkár sárgosat:</p>
<p>Govus 5. Propra ja appellatiiva earuhus</p>
<p>Helander (2016: 24) čilge ahte govvosa gurut bealde lea riekkis buot lahtuid birra, ja vaikko dat eai neavtte ge seammaláganin,de liikká gullet seammá jovkui, go dain leat oktasaš 30 semantihkalaš sárgosat, nu go ovdamearkka dihte appellatiiva <em type="italic">gárgu </em>. <em type="italic">Gárggut </em>sáhttet leat iešguđetláganat, muhto dain leat dihto oktasaš sárgosat. Olgeš bealde lea riekkis dušše ovtta lahtu birra danne go <em type="italic">Skárfanjuorra </em>ja <em type="italic">Álddanjárgárgu </em>leaba ovttaskas báikkit eará bivdobáikkiid gaskkas ja dain leat sirrejeaddji sárgosat dalle go doibmet namman. </p>
<p>Helander fuomášuhttá ahte báikenamaid ja appellatiivvaid earuhus leat daid denotašuvnnat.</p>
<p>Appellatiivvas sáhttet leat máŋga denotašuvnna, muhto báikenamas lea dušše okta denotašuvdna (Helander 2008: 39‒40). Báikenammadutkamis geavahuvvojit doahpagat <em type="bold">denotašuvdna </em>ja <em type="bold">konnotašuvdna </em>čilget erohusaid báikenamaid ja appellatiivvaid mearkkašumiid dáfus. Denotašuvdna čilgejuvvo ‘A name’s referential relationship to its referent ’ ja konnotašuvdna fas ‘contents of information, images or associations pertaining to the name’(Ainiala ja earát 2012: 32). Báikenama sisdoallu goallostuvvo denotašuvdnii masa namma čujuha ja čuovvolahttá dasa dieđuid ja govahallamiid. </p>
<p>Konnotašuvdna lea jurddagovva mii láktasa ovdamearkka dihte mu dutkanmateriála bivdobáikki nammii <em type="italic">Máttavárnjuorra </em>. Namas bohciidit miellagovat, jurdagiid ja dieđuid ovdamearkka dihte vásáhusaide, lea go bivdobáiki čieŋal vai coagis, makkár bodni doppe lea, mainna ja goas galgá doppe bivdit ja makkár guoli doppe sáhttá goddit. Jurdagis lea maid mo dohko galgá deaivat bivdobáikái, álggos gátti báikenamaid vehkiin ja de fas vihtaniiguin. </p>
<p>Bivdobáikkiid namat leat báikenamat mat dávjá sisttisdollet appellatiivva. Appellatiivvaid mihtilmasvuohta lea entitehtaid oktasaš sárgosiid deattuheapmi (Helander 2008: 39). Maiddái olbmuid giellaáddejumi mielde gullet appellatiivvat sierra kategoriijaide. Ainiala ja earát (2012: 28) lohket olbmuin leat tendeansa kategoriseret iežaset birrasis fenomenaid ja ihtagiid, ja nu gávdnat oktasaš sárgosiid, čuozáhagaid, objeavttaid ja diŋggaid gaskkas mat čohkkejit daid oktan joavkun. Mu materiálas jáhkán ahte buot báikkálaš olbmot diehtit goas lea sáhka sánis ii ge báikenamas. Nuppe dáfus lea olbmuid máhttu báikenamaid ektui dakkár ahte dat dáhttot skillet ollisvuođa ja rátkit dan eará ollisvuođain. Maiddái báikenamaid ektui dáhpáhuvvá kategoriseren, go lea dárbu diehtit makkár kategoriijai ollisvuohta gullá.</p>
<p>Juohke giela nammaoahppa stivre báikenamaid ásaheami ja heiveheami. Giellaservodaga nammamáhttu lea ávkin báikkiid nammabidjamii ja nammageavaheapmái go lea leamaš dárbu gávdnat namaid mat earuhit nuppi báikki nuppis. Dán sáhttá dadjat guoskat sihke propraide ja appellatiivvaide. Zilliacus (2002: 136, 153) čilge ahte namma lea giellaservodaga oktasaš <span type="quote">”šiehtadus”</span> mo árbevieru mielde sáhttá dan geavahit ja ahte dát nammakonvenšuvdna 31 vuođđuda giela áidna vejolaš vuogi mo gulahallat namaiguin, ja mo gulahallat luonddunamahusaiguin.</p>
<p>Gielalaš konteaksta stivre goas sáni atná namman (Helander 2014: 7‒8). Sámegielas gávdnojit báikenamat mat leat appellatiivvalaš homonymat <em type="italic">, </em>ja dat máksá ahte seammá dajaldagas ii leat tearbma geavahuvvon sihke appellatiivan ja namman, muhto sáhttet adnot homonymalaččat. </p>
<p>Bivdobáikkiid namaid gaskkas lea ovdamearka bivdobáikenamma <em type="italic">Noaidi </em>, mii sáhtášii leat sihke namma ja appellatiiva. Dán nama dahje appellatiivva ektui lea juo ovddalgihtii mearriduvvon, ovdal go dajaldat celko, geavahuvvo go báikenamman dahje appellatiivan. </p>
<p>Sámegielas lea dábálaš ahte luonddunamahusat maid geavahuvvojit namman, earenoamážit ovttaoasat báikenamman (Helander 2008: 41). Maiddái bivdobáikkiid namaid gaskkas gávdnojit muhtun dákkár ovttaoasat báikenamat mat geavahuvvojit namman, nu go ovdamearkka dihte bivdobáikki namma <em type="italic">Rávdnji </em>. </p>
<p>Báikenamain sáhttá maid leat <em type="italic">onymalaš homonymiija </em>, ja dat mearkkaša dan ahte namma sáhttá oažžut nuppi denotašuvnna ja čujuhit vissis sierra báikái. Helander (2008: 46‒48) buktá ovdamearkka báikenamas mu dutkanguovllus mii lea sirdásan eará lokalitehtii, vuotnanamma </p>
<p><em type="italic">Stuorravuonna </em>lea maiddái giláža namma. Dakkár namat namuhuvvojit <em type="bold">metonymalaš </em><em type="bold">sirddanamman </em>. 4.5 </p>
<p>Nammačoahkit ja nammaráiddut</p>
<p>Helander (2015: 55) čállá ahte sámegielas lea guovddáš nammaráhkadanmálle mas namat seamma geográfalaš guovllus leat namahuvvon <em type="bold">nammačohkiid </em>ja <em type="bold">nammaráidduid </em>mielde. </p>
<p>Sámegiela morfologalaš struktuvra ja báikenamaid álgoelemeantta syntávttalaš lotnolasvuohta dahká vejolažžan ráhkadit goallosbáikenamaid. Duovdagiid namahusat sáhttet čadnot oktii dan láhkái ahte <em type="bold">primára </em>namma geavahuvvo vuođđun navdit eará báikkiid dan guovllus. </p>
<p>Ovdamearkan Unjárggas lea báikenamma <em type="italic">Suovvejávri </em>, mas lea vuolggahuvvon joga namma </p>
<p><em type="italic">Suovvejohka </em>, ássanbáikki namma <em type="italic">Suovvejohka, </em>nuppi jávrri namma mii lea <em type="italic">Uhcit </em></p>
<p><em type="italic">Suovvejávri </em>, <em type="italic">Suovvejároaivi </em>ja <em type="italic">Suovvejároaivvejávrrit </em>. Oktiibuot ásahit dát namat nammaráiddu. 32 </p>
<p>Nammačoahkkái gullá primára namma mas leat laktosat, nammaráidui fas gullet namat main leat ođđa laktosat. Ná sáhttá gielain lonuhallat gielalaš ovdanbuktima nu ahte lea vejolaš dárkilit čujuhit báikkiide mat gullet ovtta geográfalaš oktavuhtii (Helander 2008: 43).</p>
<p>Helander (2015: 55) mielde lea nammačoahkis vejolaš golmma láhkái namaid varieret: geavahit oktasaš mearusoasi, geavahit oktasaš mearus- ja vuođđooasi dahje dušše oktasaš vuođđooasi. Vuolábealde lean geahččalan čájehit daid vejolašvuođaid Unjárgga báikenamaiguin.</p>
<p><em type="bold">Vuođđonamma </em></p>
<p><em type="bold">Lavttusnamma </em></p>
<p><em type="bold">Rávdojávri </em><em type="bold">Čáhppesroggi </em>→ → </p>
<p><em type="bold">Rávdovárri </em><em type="bold">Čáhppesjávri </em>mearuslavttus - oktasaš mearusoassi </p>
<p><em type="bold">Heargevárri Reikejohka </em>→ → </p>
<p><em type="bold">Heargevárguolbba </em><em type="bold">Reikejohrohči </em>olleslavttus - oktasaš mearus- ja vuođđooassi </p>
<p><em type="bold">Rávdoroggi Garvingáisá </em>→ → </p>
<p><em type="bold">Roggejávri Gáisáláddu </em>vuođđooasselavttus - oktasaš vuođđooassi </p>
<p>Tabealla 1. Lavttusnamaid juohku mearus-, olles- ja vuođđooasselaktosiidda (Helander 1991: 78–79 ja Helander 2008: 44 mielde) 4.6</p>
<p>Namaid luohkkájuogut</p>
<p>Davviriikkalaš báikenammadutkamis lea leamaš árbevierru klassifiseret namaid olbmo namaide, elliid namaide, luonddunamaide ja kulturnamaide olbmuid doaimmaid mielde (Gč. omd. Ainiala ja earát 2012: 26). Dán juogu mas luonddunamma lea klassifiserejuvvon eará luohkkái go kulturnamma, lea Helander vuosttildan, go oaivvilda ahte dákkár juogus leat kulturnamat meroštallojuvvon olggobealde servodaga eavttuiguin ja namaid klassifiseren čuoldá kultuvrra eret luonddus (Helander 2008: 51‒54). Helander lea árvalan juogu, mii vuhtiiváldá viidát álgoálbmogiid nammarájuid, mas kultuvra čatnasa olbmuide doaimmaid ja gielalaš mearkkaid bokte, ja mas kultuvra ii leat luonddu vuostebealli. Helander (2014) lea árvaladdan málle mas luonddunamat, ássannamat ja gieddenamat eai leat vuostebealit. Su juogu mielde meroštalan bivdobáikkiid namaid gullat luonddunamaid luohkkái, ja doppe fas gávnnašii daid čázádagaid namaid siste. Magga-Eira (2010: 27) lea meroštallan 33 čázádatnamman sihke čáziid namaid nu go jávri, johka, ája ja gorži, ja maiddái čáhcerájá namaid nu go sullo-, luovtta-, gádde- ja njárgganamaid. Bivdobáikkiid namat leat dákkár juogus velá sierrá kategoriijan.</p>
<p>Bivdobáikkiid namaid ii leat mu oainnu mielde vejolaš čuoldit eret kultuvrras. Sámi luondduipmárdusa ja luonddugeavaheami mielde lea dát okta ja seamma ášši.</p>
<p>Schanche (1995: 45) lea čájehan ahte sápmelaččain leat iešguđege eanadagaid dásit, historjjálaš, magihkalaš, myhtalaš ja politihkalaš dássi, mat ovdanbuktet eanadat- ja luondduipmárdusa. Dákkár ipmárdus mielddisbuktá ahte sámi kultuvra-eanadat ii oidno fysalaččat, nu go oarjemáilmmi kategoriijat bidjet eaktun. Schanche (2002: 156–158) oaivvilda ahte dákko ihttá erohus das ahte eanadoallo- ja ássanguovllut leat dollojuvvon kultureanadahkan ja sámi guovllut fas ávdinguovlun. 4.7</p>
<p>Báikenamaid typologiija</p>
<p>Báikenamaid typologalaš guorahallamis lea <em type="bold">nammaoasi </em>ja <em type="bold">nammaelemeantta </em>juohku guovddážis. Nammaoassi muitala báikenama osiid mihtilmasvuođas, nammaelemeanta lea fas ovttaskas elemeanta, mii muitala, maid namma sisttisdoallá, ja dat sáhttá leat sátni, suffiksa dahje goallostangeažus (Ainiala ja earát 2012: 36). </p>
<p>Ovdamearkka dihte leat namas <em type="italic">Buvranjárga </em>guokte syntávssalaš nammaoasi, <em type="italic">Buvra </em>ja <em type="italic">njárga </em>mat muitalit ahte dát lea <em type="italic">’njárga gos leat buvra’ </em>. Dát guokte nammaoasi sáhttet namas </p>
<p><em type="italic">Buvranjárnjuorra </em>čanastuvvot oktan syntávssalaš nammaoassin go dasa laktása velá okta oassi <em type="italic">njuorra </em>. Sivvan dasa lea ahte <em type="italic">Buvranjárga </em>čujuha dán oktavuođas ovtta čuozáhahkii. </p>
<p>Namas <em type="italic">Buvranjárnjuorra </em>lea dasto golbma nammaelemeantta <em type="italic">Buvra+ njárga+njuorra </em>, muhto dušše guokte syntávssalaš nammaoasi (Helander 2008: 113), ja namma muitala ahte <em type="italic">njuorra </em>lea <em type="italic">Buvranjárgga </em>buohta. </p>
<p>Báikenamat sáhttet leat sihke ovttaoasat namat dahje goallosnamat. Ovttaoasat namat leat báikenamat main lea dušše okta nammaoassi, ovdamearkka dihte bivdobáikenamma <em type="italic">Skállá </em>. </p>
<p>Metaforalaš namat leat maid ovttaoasat namat (Helander 2016: 41‒42). <em type="bold">Metafora </em>lea muđui giellagovaid geavaheapmi. Helander (2016: 52) čujuha Leinoi ja earáide mat deattuhit ahte olbmo doabavuogádagat ja jurddaproseassaide lea govahallan mihtilmas, ja nu dat ovddida ge abstrávtta jurddašeapmi. Sámegielas geavahuvvojit luonddunamahusat metaforalaččat ja lea 34 mihtilmas ahte dat govvidit olbmo goruda. Mu dutkanmateriálas leat uhcán ovdamearkkat báikenamain main lea geavahuvvon metafora mii govve goruda, áidna lea bivdobáikkinamma </p>
<p><em type="italic">Skihčči </em>. Sátni <em type="italic">Skihčči </em>geavahuvvo dávjá govvet čohkkabáni (Nielsen 1979: 431). </p>
<p>Báikenammadutkamis geavahuvvojit doahpagat <em type="bold">vuođđooassi </em>ja <em type="bold">mearusoassi </em>goappá ge nammaoassái. Vuođđooassi lea báikenama loahppaoassi, mearusoassi fas álgooassi. </p>
<p>Vuođđooassi govvida báikki iežas nu go nammabiddji lea dan oaidnán, dahje báikki šlája.</p>
<p>Dákkár muitaleapmái geavahuvvo dávjá luonddubáikki appellatiiva. Mearusoassi muitala báikki erenoamášvuođas, sáhttá dáhpáhusas, geavaheamis ja man mielde báiki lea namuhuvvon (Helander 1991: 77). Mu materiálas lea namma <em type="italic">Geađgenjuorra </em>, mas lea vuođđooassi <em type="italic">njuorra </em>mii lea luondduappellatiiva ja muitala ahte dákko lea mearra coagit go muđui birra. Mearusoassi lea <em type="italic">Geađge </em>mii muitala ahte dan báikkis lea mearrabodni geađgái ja dat lea dan báikái mihtilmas. Sámegiela báikenammarájus leat dákkár goallosbáikenamat dábálepmosat (Helander 2015: 60). 4.8 </p>
<p>Buohtalasnamat, buohtalashámit ja namaid varieren</p>
<p>Ovtta báikkis sáhttá leat eambbo go okta namma. Báikenamat dan seamma báikkis sáhttet leat áibbas earáláganat, ja leat dalle <em type="bold">buohtalasnamat </em>. Magga-Eira (2010: 27‒28) mielde ii leat dáin namain šat seamma mearkkašupmi, vaikko lea ge seamma báikki birra sáhka. Mu materiálas gávdno buohtalasnamma bivdobáikkis <em type="italic">Unjárnjuorra </em>~ <em type="italic">Suolonjuorra </em>. </p>
<p>Namain sáhttet maiddái <em type="bold">buohtalashámit </em>dahje <em type="bold">nammavariánttat </em>, nu go <em type="italic">Suovveriddu </em>~ </p>
<p><em type="italic">Suovvelriddu </em>. Buohtalashámit leat Magga-Eira (2010: 28) mielde nammahámit main lea dat seamma individuála mearkkašupmi. </p>
<p>Báikenamat sáhttet maiddái varieret, namalassii epeksegesa, ellipsa ja redukšuvnna bokte.</p>
<p>Helander (2016: 43) čállá, ahte <em type="bold">epeksegesa </em>dáhpáhuvvá go lasihuvvo ovttaoasat báikenammii appellatiiva mii muitala báikki šlája. Dákkár dáhpáhus gávdno mu materiálas namain <em type="italic">Noaidi </em>→ <em type="italic">Noaideskihčči </em>ja <em type="italic">Noaidi </em>→ <em type="italic">Noaidenjuorra </em>. </p>
<p><em type="bold">Ellipsa </em>lea Helander (2016: 44) mielde go báikenama nammaelemeanta dahje nammaelemeanttat otnot, dábáleamos lea ahte mearusoassi jávká, nu ahte dušše vuođđooassi báhcá namman, nu go ovdamearkka dihte namain <em type="italic">Unjárnjuorra </em>~ <em type="italic">Njuorra </em>. 35 </p>
<p>Goallosteapmi lea hui dábálaš sámegiela sátneráhkadeamis. Goallossániin leat guokte oasi, mearusoassi ja vuođđooassi, ovdamearkka dihte sánis <em type="italic">fáhccabealli </em>. Dán sátnái sáhttá lasihit ođđa vuođđooasi, nu ahte dat namat mat ovdal ledje sihke mearusoassi ja vuođđoassi gártet dál mearusoassin, dás livččii ovdamearkan <em type="italic">fáhccabealčivga </em>. Dákkár oktavuođas dávjá oaniduvvo ođđa mearusoassi go okta stávval gahččá eret (Nickel &amp; Sammallahti 2011: 662‒669). Dán ovdamearkkas oaniduvvo guovttestávval sátni <em type="italic">bealli </em>ja báhcá dušše ovttastávval oassi <em type="italic">beal </em>. Dákkár oanideapmi gohčoduvvo <em type="bold">redukšuvdnan </em>. </p>
<p>Helander (2016: 45) čállá ahte sámegielas leat ollu báikenamat mat leat olleslaktosiid bokte čanastuvvon nammačoahkkái goallosnamman. Olleslaktosiid mihtilmasvuohta lea ahte báikenama gaskkamus oasis geavvá redukšuvdna ja oassi oatnu ovttastávval hápmái.</p>
<p>Ovdamearka dás livččii báikenamma <em type="italic">Biešgohppi </em>mii lea vuolggasadji bivdobáikenammii. Go dasa láktasa velá <em type="italic">njuorra </em>-sátni olleslavttusin de oatnu gaskkamus oassi <em type="italic">gohppi </em>ovttastávval <em type="italic">goh </em>-oassin ja boađus lea bivdobáikenamma <em type="italic">Biešgohnjuorra </em>. 4.9 </p>
<p>Báikenamaid buohtalasnamat ja gielalaš nammamolsun dáruiduhttimiin</p>
<p>Dán masterbárggus gieđahalan sámegielat bivdobáikenamaid mat leat siskkit Várjavuonas, ja seammás maid namaid, mat gávdnojit dárogillii, vai lea vejolaš oažžut obbalaš gova nammadilis. Dán guorahallamii ferte ohcat eará reaidduid go sámegielat báikenamaid guorahallamii, ja mun lean ge válljen vuođđudit geahččanguovllu ja doabageavaheami Kaisa</p>
<p>Rautio Helander barggu ala nammamolsuma birra uniovdnaáiggi (Helander 2008). Vaikko son guorahallá ge namaid mat leat gáttis, ja mun fas namaid mat leat mearas, de orru ahte nammamolsun leaš gáttis dahje mearas lávku bálddalagaid.</p>
<p>Vaikko muhtun <em type="bold">dahkunamat </em>gávdnojedje Unjárggas juo ovdal uniovdnaáiggi, de lea čielggas ahte dáruiduhttináiggi ráhkaduvvojedje ollu namat siskkit Várjjavuona birra. </p>
<p>Ovdamearkka dihte namaha Norske Gaardsnavne (Qvigstad &amp; Olsen 1924: 265) ahte namma</p>
<p><em type="italic">Fugleberg </em>gávdno juo sullii 1694. Dahkunamat leat Helander (2008: 109) mielde namat mat eai leat boađusin álbmotlaš giellakontávttain ja spontána nammanavdimis, muhto namat mat leat biddjon virggálaš dárbui ja dainna ulbmiliin ahte ásahit dárogielat nammagearddi </p>
<p>Várjjagii ja muđui Sápmái.</p>
<p>Dárogielat nammageardi lea biddjon buohtalas namaid ásaheami bokte, friddja nammabárran dahje nammaloanain. <em type="bold">Friddja nammabárat </em>leat namat main eai leat fonehtalaš dahje 36 semantihkalaš oktavuođat, earenoamážit vuhtto dát mearusoasis mas navdinágga lea guovttelágán sámegielas ja dárogielas. Denotašuvdna sáhttá dagahit ahte vuođđooassi lea semantihkalaččat sullalagaid (Helander 2008: 110). Sullo namma <em type="italic">Løkholmen </em>sámegillii </p>
<p><em type="italic">Ávekat </em>gullá Helander (2008: 207) mielde dákkár nammabáraide. </p>
<p>Namaid lea maid vejolaš lonet gielas nubbái. <em type="bold">Nammaloanat </em>geavahuvvojit dan sadjái go denotašuvdnii bidjat ođđa nama iežat nammarádjui. Namma mii nuppi gielas juo gávdno váldo atnui namman (Zilliacus 2002: 151). Helander (2008: 111) mielde lea dán proseassas dehálaš sirret nammaloanaid leksikálalaš loanain. Gielain lea hui bures vejolaš lonet sániid, ja son atná ovdamearkka dán oktavuođas appellatiivva <em type="italic">skárfa </em>mii lea lonejuvvon dárogiela sánis <em type="italic">skarv </em>ja dál doaibmá sámegiela nammarájus, ovdamearkka dihte nu go mu materiálas bivdobáikenamas <em type="italic">Skárfanjuorra </em>. </p>
<p>Helander (2008: 113) lea klassifiseren loatnanamaid heiveheami ja semantihkalaš loanaid o <em type="italic">llásit heivehuvvon namaide, belohahkii heivehuvvon namaide </em>ja <em type="italic">semantihkalaččat </em><em type="italic">motiverejuvvon namaide. </em>Mun čuovun dán klassifiserenmálle go guorahalan dárogielat namaid mu materiálas. </p>
<p>Helander (2008: 107) geavaha doahpagiid <em type="bold">toponymalaš jaskkodahttin </em>ja <em type="bold">toponymalaš </em><em type="bold">vuolideapmi </em>go čilge mo uniovdnaáiggi jorgaledje ja dulbme sámiid árbevirolaš báikenamaid dán guovllus go dat eai dohkkehuvvon virggálaš geavaheapmái. Mu dutkamii guoská toponymalaš jaskkodahttin maid Helander čilge leat golmma vuogi mielde. Vuosttas lea ahte kártanamma biddjui dušše eanetlogu giela mielde. Nubbi lea jus namma gávdnui dušše unnitlogu gilli, de ráhkaduvvui dasa ođđa namma eanetlogu gillii. Goalmmát vuohki lei guođđit namaid eret nu ahte ii goabbá ge namma biddjon kárttaide. 37 5 </p>
<p>Bivdobáikkiid namaid guorahallan – álbmotlaš nammabidjan</p>
<p>Mu materiálas leat oktiibuot 75 sámegielat nama mat gullet njálmmálaš árbevirrui ja mat leat</p>
<p>Unjárgga sámiid bivdobáikenamat. Guorahallamis válddán vuolggasaji guovtteoasat namain mat gullet nammačohkiide. Dasto guorahalan namaid mat eai gula nammačohkiide. Viidáset guorahalan ovttaoasat namaid ja namaid mat leat ovttaoasat namaid vuođul ráhkaduvvon.</p>
<p>Mun guorahalan maid namaid main lea vihtan geavahuvvon bivdobáikenamman ja loahpas velá makkár luonddunamahusat guovtteoasat namain geavahuvvojit.</p>
<p>Danne go juohke denotašuvnnas leat sierralágan dieđut, bivddu, dáhpáhusaid dahje ieš nama birra, ferten juohke nama gieđahallat sierra. Dasa lassin lea dehálaš oažžut fárrui bivdobáikki vihtaniid. Dát buktá ovdanbuktinmálle mii ii leat nu dábálaš go ferten bivdobáikkiid namaid logahallat ovttaid ovttaid. Oainnán goit ahte earát, geat leat čállán bivdobáikkiid namaid birra, leat válljen sullii dákkár ovdanbuktinmálle (gč. Kruse 2000). 5.1</p>
<p>Bivdobáikkiid namat nammačohkiid oassin</p>
<p>Dán oasis guorahalan guovtteoasat namaid mat laktasit nammačohkiide, olleslavttusin dahje juobbá mearuslavttusin dahje vuođđooasselavttusin. 5.1.1 Mearusoasselaktosat</p>
<p>Álesnjuorra lea njuorra davábealde njárgga maid navdet <em type="italic">Unjárgan </em>. Dás leat bivdán findariid ja báldáid, ja gávdnojit ain dál olbmot mat ellet dušše dás bivdimin vuoššanguoli, ja dadjet ahte lea buorre guollebáiki. </p>
<p>Mearusoassi lea dás huksejuvvon vuođđonammas <em type="italic">Áillesgeađgi </em>. Lagercrantz (1939: 26) mielde lea ’Áiles-geađge Name eines <span type="quote">«heiligen»</span> Steines in der Nähe der Kirche in Nesseby. </p>
<p>Im J 1925 weggesprengt’. (Áilesgeađgi lea bassi geađggis namma Unjárgga girku lahka, muhto dat lea jagis 1925 bahččojuvvui moallun). Geađgebázahusat leat ain fiervvás ja geađgemáddu oidno ain. Vorren (1993: 97) čállá ahte geađgái oaffarušše báldá vai guollebivdu lihkostuvašii, ja son namaha maiddái bivdobáikenama <em type="italic">Alis-gæd`ge-njuorrậ </em>gos bivde báldáid. 38 </p>
<p>Bivdobáikkinama mearusoasis lea <em type="italic">Áilles </em>jietnadanvariánta <em type="italic">Áles </em>ja lea dáhpáhuvvan ellipsa dan dáfus ahte vuođđonama vuođđooassi <em type="italic">- geađgi </em>ii leat mielde namas. Bivdobáikki nammaoassin lea dasto báhcán <em type="italic">Áles (Áilles)+ njuorra </em>, muhto go namma nu čielgasit čujuha gátte bealde nammii, de rehkenasttán dán mearuslávttusin. Bivdobáikki vihtanat leat </p>
<p><em type="italic">Oardanjunis Áillesgeađgái </em>ja <em type="italic">Jámežiid gálli Čillihii </em>. Navddán ahte dát vihtan lea duddjojuvvon ovdal go geađgi biliduvvui, muhto vihtán čujuha ain bázahusaide. </p>
<p>Gassanjuorra lea buorre guollenjuorra, muhto ii gillá ollu fierbmeleaŋkkaid, dušše 2‒3 leaŋkka. Nammaoasit leat <em type="italic">Gassa </em>+ <em type="italic">njuorra </em>ja lea mearuslavttus vuođđonamas <em type="italic">Gassanjárga </em>. </p>
<p>Eará namma dán nammačoahkis lea olleslavttus <em type="italic">Gassanjárgohppi </em>. Bivdobáikkis leat vihtanat </p>
<p><em type="italic">Guovloaivi Gahpparassii </em>ja <em type="italic">Unjárgeahči Njárgii </em>. </p>
<p>Gutnanjuorra lea bivdobáiki mii lea Ráhpanjoaskki olggobealde, gos bajábealde báikki lea várri <em type="italic">Gutnaoaivi. </em>Dát lea ge bivdobáikki vuođđonamma. Bivdobáikkis leat nammaoasit <em type="italic">Gutna </em>+ <em type="italic">njuorra </em>, mii lea mearuslavttus. <em type="italic">Gutnanjuorra </em>lea buohtalasnamma bivdobáikenammii </p>
<p><em type="italic">Ráhpanjoasknjuorra </em>. Vihtan lea <em type="italic">Gutnaoivi Njárggageahčai </em>. Dás ii leat doaresvihtan go manná čielgi nannamis sullui. </p>
<p>Háškanjuorra lea uhca njuoraš olggobealde Háškasullo <em type="italic">. </em>Dán bivdobáikki vuođđonamma lea </p>
<p><em type="italic">Háškasuolu </em>. Nammačoahkis leat velá namat <em type="italic">Háškagohppi </em>, <em type="italic">Háškasullobohki </em>ja <em type="italic">Háškagieddi </em>. </p>
<p>Leštonjuorra lea bivdobáiki Vierevuona dávabealde. Dát bivdobáiki ii leat nu fávllis.</p>
<p>Nammaoasit leat <em type="italic">Lešto </em>+ <em type="italic">njuorra </em>, dat leat mearuslavttus vuođđonamas <em type="italic">Leštonjárga </em>. </p>
<p>Nammačoahkkái gullá maid <em type="italic">Leštogohppi. </em>Vihtanat leat <em type="italic">Reahpengáissá Toardnačohkká </em><em type="italic">(Reahpeliŋka) aiddo ihttá birra Šaggošnjárgga. </em></p>
<p>Lešto lea topográfalaš appellatiiva mii geavahuvvo Unjárggas, ovdamearkka dihte lea muorračuohppanbáiki Máttavári vuolde maid gohčodit <em type="italic">Tránáidlešto </em>, ja olbmot dadjet maid ahte sii leat eallán duon ja duon lešttos lubmemin. Sátnegirjji mielde ii leat leamaš vejolaš gávdnat čilgehusa dán appellatiivii, muhto báikkálaččat dadjet dat lea uhca jeaggebáikkáš muoraid gaskkas. </p>
<p>Láiránjuorra lea dadjat <em type="italic">Láirajoga </em>njálmmis. Vuođđonamma lea ge <em type="italic">Láirájohka </em>ja das leat nammaoasit <em type="italic">Láirá </em>+ <em type="italic">njuorra </em>, mii lea mearuslavttus. Gáttebealde vihtán lea <em type="italic">Láhtačohkka </em></p>
<p><em type="italic">Láirajohkii </em>ja mearabealde vihtán lea <em type="italic">Láhtanjárga Borjjáslássái </em>. </p>
<p>Ráppotnjuorra lea bivdobáiki viehka lahka gátti. Ráppotnjuorra lea mearuslavttus vuođđonammii <em type="italic">Ráppotbákti. </em>Nammačoahkkái gullá maid <em type="italic">Ráppotgieddi. </em>Bivdobáikkis leat 39 vihtanat <em type="italic">Ráppotgiettis fávlái, go Lágežiidbákti ihtá de lea gahčahat ja njuora geahči. </em>Dás bivdet dorski ja sáiddi, muhto maiddái findara. </p>
<p>Ruoššanjuorra lea Vieravuona siste. Bivdobáikki vuođđonamma lea <em type="italic">Ruoššaoaivi </em>. </p>
<p>Nammaoasit leat <em type="italic">Ruošša </em>+ <em type="italic">njuorra </em>, namma lea mearuslavttus namas <em type="italic">Ruoššaoaivi </em>. </p>
<p><em type="italic">Ruoššanjuorra </em>gullá nammačoahkkái gos leat <em type="italic">Ruoššaoaivi </em>, <em type="italic">Ruoššeoaigálli </em>ja </p>
<p><em type="italic">Ruoššaoaigohppi </em>. Das lea vihtan <em type="italic">Ruoššaoaivvis fávlái. </em></p>
<p>Stuorranjuorra lea bivdobáiki mii lea čuođi mehter <em type="italic">Skihčči </em>bivdobáikkis vutnii guvlui. Dát lea stuorra njuorra, buorre guollebáiki ja fierbmebáiki gos Unjárgga fatnasat bivdet dorski. </p>
<p>Olbmot davábealde Várjavuona geavahit nama <em type="italic">Stuorranjuorra </em>ja sis lea vihtan dán bivdobáikkis <em type="italic">Stivrranis čáhcái </em>ja <em type="italic">Skikkavisti (davimus visti Builuovttas) gasku Stuorralássá. </em></p>
<p>Bivdobáikkis lea vuođđonamma <em type="italic">Stuorraoaivi </em>ja nammaoasit dás leat <em type="italic">Stuorra </em>+ <em type="italic">njuorra </em>mii lea mearuslavttus. Nammačoahkkái gullá maid <em type="italic">Stuorralássis. </em>Stuorranjuoras leat buohtalasnamat <em type="italic">Lávženjuorra </em>ja <em type="italic">Fávlenjuorra </em>. </p>
<p>Suovveriddu ja Suovvelriddu leat nammavariánttat seamma báikkis. Riddu lea Selešnjárgga davábealde, ja bivdobáiki lea guhkes coagan mii vuolgá gáttis. Mu informánttat dadjet ahte go lea garra ovsttán, de lea rittus čáhceborga, suovva lea áimmus go mearra gearrá. Lean maiddái gullan nama <em type="italic">Soavvelriddu </em><em type="bold">, </em>nu go muitaluvvo muitalusas gos Ábram Jovnna liika gávdnui </p>
<p><em type="italic">Soavvelrittus </em>ja Ráhpenjoaskki Gábe fáhcaidis guđii liikka ala, vai liika gáddá olbmot bohtet su viežžat (Krogh &amp; Pettersen 2013: 143). Nama Soavvelriddu in leat gullan bivdobáikkiid oktavuođas. </p>
<p>Fonologalaččat lea váttis meroštallat diftoŋggahámi go vuos báikkáláš suopmanis gullo čállingiela <em type="italic">uo </em>-diftoŋga <em type="italic">ue </em>-diftoŋgan ja <em type="italic">oa </em>-diftoŋga fas <em type="italic">ua </em>-diftoŋgan. Lagercrantz (1939: 863) čállá <em type="italic">Suovvejohka </em>. Mun dulkon liikká ahte dás lea sáhka <em type="italic">suovva </em>sánis, ja ahte dat lea geavahuvvon go mearra ráhkada garra dálkin suova. Vihtanat leat <em type="italic">Poalanjárgeahči Pier- </em></p>
<p><em type="italic">Heandarat vistái </em>ja <em type="italic">Geahččevainjárga </em>. Nammaoasit leat <em type="italic">suovve(l)+riddu </em>, mii lea mearuslavttus nammačoahkkái mas vuođđonamma lea <em type="italic">Suovvejohka </em>(johka). Nammačoahkkái gullet maid namat <em type="italic">Suovvejohka </em>(giláš), <em type="italic">Suovvejávri </em>, </p>
<p><em type="italic">Suovvejohgárgu </em>ja <em type="italic">Suovvejohgohppi </em>. 40 5.1.2 Olleslaktosat </p>
<p>Álddanjárgárgu lea Mieskavuona siste, gos leat bivdán reabbá, dorski ja findara. Gárgu lea dálvet maid bivdinbáiki, go bivde maiddái attán alde. Dalle gohčodit báikki</p>
<p><em type="italic">Mieskavuonattánin </em>mii lea mearrajieŋa namma dan vuonas. </p>
<p>Vuođđonamma lea <em type="italic">Álddanjárga </em>ja bivdobáikki namma lea dasa olleslávttus, <em type="italic">Álddanjár </em>+ <em type="italic">gárgu </em>, mas gaskkamus oasis lea redukšuvdna. </p>
<p><em type="italic">Álddanjárgárgu </em>gullá nammačoahkkái mas leat namat <em type="italic">Álda </em>, <em type="italic">Álddačohkka, </em><em type="italic">Álddanjárga </em>(njárga), <em type="italic">Álddanjárga </em>(ássanbáiki), </p>
<p><em type="italic">Álddaguolbba, Álddaguolbanjohka, Álddaleahki, </em></p>
<p><em type="italic">Álddanjunni, Uhca Álda </em>ja <em type="italic">Álddajohka </em>. </p>
<p>Dán nammačoahki vuođđonamma lea <em type="italic">Álda </em>nammasaš várri, várri mii lea leamaš bassi várri ja oaffarbáiki (Vorren 1993: 88‒98). </p>
<p>Áppošbornjuorra lea <em type="italic">Áppošborgeažis </em>fávlái, njárggas olggos. Mu informánttat dadjet dát ii albma njuorra, muhto cogalmas, muhto vuođđooassi lea dattetge <em type="italic">njuorra </em>. Dás bivde vuoššanguoli, maŋeš čavčča dorske-murttuid, jus eará sajis eai goddán. Dás sáhttá fidnet báldá maid. Vihtanat leat <em type="italic">Áppošborgeažis fávlái </em>dahje <em type="italic">Otriŋgnjárggas fávlái. </em></p>
<p><em type="italic">Áppošbornjuorra </em>lea lavttusnamma vuođđonamas <em type="italic">Áppošborri </em>ja das leat nammaoasit </p>
<p><em type="italic">Áppošbor + njuorra. </em>Namma lea olleslavttus, sihke mearus- ja vuođđooassi vuođđonamas leat mielde. Gaskkamus oassi borri lea otnon ovttastávval hápmái go dás lea dáhpáhuvvan redukšuvdna. </p>
<p><em type="italic">Áppoš </em>vuolgá Abraham- namas (Helander 2008: 222), ja <em type="italic">borri </em>lea topográfalaš appellatiiva ( </p>
<p>Qvigstad 1944: 14). <em type="italic">Áppošbornjuorra </em>gullá nammačoahkkái, mas leat namat <em type="italic">Áppošborri </em>(borri), <em type="italic">Áppošborri </em>(ássanbáiki), <em type="italic">Áppošborláddu </em>, <em type="italic">Áppošboralláš, </em><em type="italic">Áppošbornjárga, </em></p>
<p><em type="italic">Áppošbornjunni, Áppošboroaivi, Áppošborjeaggi, Áppošborguollejávrrit, Áppošborfielti ja </em></p>
<p><em type="italic">Áppošborgeahči. </em></p>
<p>Biešgohpnjuorra lea Várjavuonsullo máttabealde, gos lea báiki man namma lea <em type="italic">Biešgohppi </em>. </p>
<p>Dás bivdet dorski čakčat ja muđui sáiddi geasset. Bivdobáikkis lea sáttobodni. Vihtanat leat</p>
<p><em type="italic">Niillas Heandarat visti suologeahčái </em>ja/dahje <em type="italic">Girku ihttá Biešgohpi vuostá </em>. </p>
<p>Namas leat nammaoasit <em type="italic">Biešgohp </em>+ <em type="italic">njuorra </em>ja lea olleslavttus namas <em type="italic">Biešgohppi </em>masa lea redukšuvdna dáhpáhuvvan, nu ahte bivdobáikki namma lea <em type="italic">Biešgohpnjuorra </em>. Bivdobáikkis lea buohtalasnamma <em type="italic">Forfáŋgárnjuorra </em>. 41 </p>
<p>Bikkágálnjuorra lea Láhtanjárgga vuonabealde gos gohppi lea coahkáset. Vuođđonamma lea</p>
<p><em type="italic">Bikkágálli </em>mii lea dás lahka gáttis. Namma lea ge ráhkaduvvon olleslavttusin <em type="italic">Bikkágál </em>+ <em type="italic">njuorra </em>, ja das lea mearusoasi maŋit oasis dáhpahuvván redukšuvdna. Bivdobáikkis eai leat eará vihtanat go dat lea nu lahka gátti. </p>
<p>Buvrrenjárnjuorra lea vuonabealde Ávekiid ja novrranii Buvranjárgga vuostá. Vihtanat leat</p>
<p><em type="italic">Lámma visti Lindseth vistái </em>ja <em type="italic">girku fyrii </em>dahje <em type="italic">Ávekiid máttabealli Unjárgeahčái </em>. Dát lea buorre bivdobáiki čakčat. </p>
<p>Namma lea olleslavttus oktan redukšuvnnain namas <em type="italic">Buvrrenjárga </em>, <em type="italic">Buvrrenjár </em>+ <em type="italic">njuorra </em>. </p>
<p>Buvrrenjárnjuorra gullá nammačoahkkái mas leat namat <em type="italic">Buvrrenjárga </em>(njárga), <em type="italic">Buvrrenjárga </em>(ássanbáiki) ja <em type="italic">Buvrrenjárgeahči </em>. </p>
<p>Čáhppesgeađgenjuorra lea Várjjavuonsullo novrrán bealde, lea coagalmas mii boahtá</p>
<p>Ávekiin. Vuođđonamma lea dás <em type="italic">Čáhppesgeađgi, </em>mas leat nammaoasit <em type="italic">Čáhppesgeađge + </em><em type="italic">njuorra </em>ja lea olleslavttus mas ii geava redukšuvdna. Okta mu informánttain dadjá ahte namma vuolgá das go sullo gáttis lea čáhppes geađgi, muhto <span type="quote">“dát ii leamaš fiskobáiki”</span>, mii máksá ahte dáppe eai leat goddán ollu guliid. Leat gal bivdán áhkábiddofirpmiiguin, muhto eai bivdde šat dán áigái. Earát fas dadjet dát lea buorre báiki gos sáhttá goddit dorskiid ja sáiddiid. Vihtan lea dás <em type="italic">Čáhppesgeađggis fávlái </em>. </p>
<p>Čuosoainjuorra lea gahčatat Viernjárggas. Das eai leat vihtanat go lea lahka gátti. Namma lea ráhkaduvvon <em type="italic">Čuosoai </em>+ <em type="italic">njuorra </em>ja lea olleslavttus oktan redukšuvnnain vuođđonamas </p>
<p><em type="italic">Čuošoaivi </em>. Nammačoahkkái gullet maid namat <em type="italic">Čuosoairiibma </em>ja <em type="italic">Čuosoairiddu </em>. </p>
<p>Fuoiknjárnjuorra lea aiddo Mieskavuona njálmmis, gaskal Selešnjárgga ja Fuoiknjárga. Dát lea coages njuorra mii čiekŋu Áppošbori vuostá, ja dákko ihtet guokte lássá fierváčázis,</p>
<p><em type="italic">Stuorralássá </em>ja <em type="italic">Uhcalássá </em>. Dákko leat maid golbma ceggeša main leat namat, vuonamus lea </p>
<p><em type="italic">Mákkáceggeš </em>, gasku lea <em type="italic">Fuoiknjárceggeš </em>ja davimus lea <em type="italic">Rávdnjeceggeš </em>. Ceggeš lea stoalpu mii lea ceggejuvvon mearrabotnái ja muitala ivnni bokte goappa beale galgá fatnasin mannat. </p>
<p>Bivdobáikkis bivdet sáiddi ja áhkábidduid, ja lávejedje maid ovdal čuoggut báldáid ja findariid.</p>
<p>Namma lea olleslavttus vuođđonamas <em type="italic">Fuoiknjárga </em>ja das leat nammaoasit <em type="italic">Fuoiknjár </em>+ <em type="italic">njuorra </em>, mas dáhpáhuvvá redukšuvdna mearusoasi maŋit oasis. Eará namat mat gullet nammačoahkái earret namuhuvvon <em type="italic">Fuoiknjárceggeš </em>ja <em type="italic">Fuoitnjárga </em>(njárga), leat <em type="italic">Fuoitnjárga </em>(ássanbáiki), <em type="italic">Fuoitnjárgohppi </em>, <em type="italic">Fuoiknjárgeahči </em>ja <em type="italic">Fuoitnjárlássis </em>. 42 </p>
<p>Veahá davvelis lea Fuoiknjárrávdnji , mas lea buohtalasnamma <em type="italic">Rávdnji </em>. Namma lea olleslavttus nammaosiiguin <em type="italic">Fuoiknjár </em>+ <em type="italic">rávdnji </em>mas gaskaelemeanttas dáhpáhuvvá redukšuvdna. Bivdobáiki maid gullá <em type="italic">Fuoitnjár </em>- nammačoahkkái. </p>
<p>Gállenbáktenjuorra lea bivdobáiki lahka Bealátjoga, ja das lea vuođđonamma <em type="italic">Gállenbákti </em>. </p>
<p>Namas leat nammaoasit <em type="italic">Gállenbákte </em>+ <em type="italic">njuorra </em>, namma lea olleslavttus, ja das ii dáhpáhuvvá redukšuvdna. Vihtanat eai leat dán bivdobáikái dovddusat. Muhtumat dadjet bávtti </p>
<p>Galbmabáktin, muhto mun geavahan nama nu go mu diehtoaddi dan dadjá.</p>
<p>Guivvoainjuorra lea uhca njuoraš <em type="italic">Čiestenjuora </em>ja <em type="italic">Gassanjuora </em>gaskkas, gos giehtaváđuin bivdet. Vuođđonamma lea <em type="italic">Guivvoaivi </em>ja namas leat nammaoasit <em type="italic">Guivvoai </em>+ <em type="italic">njuorra </em>. Namma lea olleslavttus mas dáhpáhuvvá redukšuvdna mearusoasi maŋit oasis. Bivdobáiki lea olggumus oassi Čiestenjuoras. Vihtanat lea <em type="italic">girku Áldii ja Guovlooaivi čáhcái. </em>Bivdinbáikkis maid leat namat <em type="italic">Guivvenjuorra </em>ja <em type="italic">Guivvanjuorra </em>. </p>
<p>Juvravuonnjuorra lea aiddo Almmáinjárgga máttabealde, viehka gáddeguoras. Namas lea vuotnanamma <em type="italic">Juvravuonna </em>vuođđonamma. Nammaoasit leat <em type="italic">Juvravuon </em>+ <em type="italic">njuorra </em>, mii lea olleslavttus mas mearusoasi maŋit oasis geavvá redukšuvdna. <em type="italic">Juvravuonnjuorra </em>gullá seammá nammačoahkkái go <em type="italic">Juvrrit </em>, <em type="italic">Juvraválla </em>, <em type="italic">Juvraskálla, </em><em type="italic">Juvravuonna </em>(ássanbáiki) ja </p>
<p><em type="italic">Juvravuonlássá. </em></p>
<p>Luhkkáváhnjuorra ja Lohkkaváhnjuorra leat buohtalasnamat seamma bivdobáikkis. Baiki lea uhca njuoraš vuona bealde Návdesullo. Váhki daddjo leat leamašan Cubbáid (Aikio) geasseorohatbáiki ja lea sihkkaris váhki smávvafatnasiidda go dákko gesse fatnasiid gáddái.</p>
<p>Daddjo namma boahtá das go lea buorre váhki mii lea lohkkaduvvon biekka ovddas. Guktot namat leat olleslaktosat namas <em type="italic">Lohkkáváhki </em>dahje <em type="italic">Luhkkáváhki </em>, ja nammaoasit leat </p>
<p><em type="italic">Luhkkáváh + njuorra </em>dahje <em type="italic">Lohkkáváh </em>+ <em type="italic">njuorra </em>mas goappáge mearusoasi maŋit oasis dáhpáhuvvá redukšuvdna. Bivdobáikkis eai leat vihtanat go lea áibbas gáddeguoras. </p>
<p>Máhkgohpnjuorra lea bivdobáiki olggobealde <em type="italic">Máhkgohpi </em>. Namas leat nammaelemeanttat </p>
<p><em type="italic">Máhkgohp </em>+ <em type="italic">njuorra </em>ja lea olleslavttus. Das leat vihtanat <em type="italic">Viernjárga galgá guovlat birra </em></p>
<p><em type="italic">Stuorralássá gohpi buohta </em>ja <em type="italic">Máhkagohppi fávlái </em>. Namat <em type="italic">Máhkgohppi </em>ja <em type="italic">Máhkgohpnjuorra </em>ráhkadit nammačoahki. </p>
<p>Máttavárnjuorra lea olleslavttus namas <em type="italic">Máttavárri </em>ja leat nammaoasit <em type="italic">Máttavár </em>+ <em type="italic">njuorra </em>mas dáhpáhuvvá redukšuvdna. <em type="italic">Máttavárri </em>lea guhkkin eret Máttavárnjuoras, muhto várri oidno guhkás. Namma gullá nammačoahkkái mas leat dát namat; <em type="italic">Máttavárri, Máttit </em></p>
<p><em type="italic">Máttavárri, Uhcit Máttavárri, Davit Máttavárri, Vuonat Máttavárri, Máttavárgeahči, </em>43 </p>
<p><em type="italic">Máttavárjohka( </em>johka <em type="italic">) Máttavárjohka ( </em>bartabáiki <em type="italic">), Máttavárjeaggi, Máttavárjohnjálbmi, </em></p>
<p><em type="italic">Máttavárjohjalggoš, Máttavárjohsuorggit, Máttavárduohki, Máttavárjohvuovdi. </em></p>
<p><em type="italic">Máttavárnjuorra </em>lea bivdobáiki maid dadjet okta dain buoremusain, ja danin das leat ge máŋggat vihtanat. Vuosttaš lea <em type="italic">Áldda girkui </em>mii daddjo sihkkaris vihtanin ja <em type="italic">Johanne visti ( </em></p>
<p><em type="italic">Johanne Pettersen) Ráttanjunnásii </em>. Nubbi lea <em type="italic">Máttavárri Gussanjunnásii </em>ja <em type="italic">Forfaŋgárbákti </em></p>
<p><em type="italic">Uhca Čillášii </em>. Goalmmát lea <em type="italic">Máttavárri Gusanjunnásii </em>ja <em type="italic">Njárgii Stállu </em>(Ceavccegeađggenjárgii) dahje <em type="italic">Forfáŋgárbákti Biešgohppái </em>. </p>
<p>Ođđajohnjuorra lea njuorra olggobealde Rissebávtti, vuonabealde Ođđajoga, Vieravuona njálmmis. Dat lea uhca njuoraš mii ii leat fávllis, muhto lahka gátti. Mu diehtoaddi dadjá ahte <em type="italic">”Go áigu vuolgit guoli bivdit, de galgá iskkastit vuos Ođđajohnjuora, ja de mannat </em></p>
<p><em type="italic">Geassánjurrii ja de Ádjánjurrii”. </em>Namma lea olleslavttus namas <em type="italic">Ođđajohka </em>ja nammaoasit leat <em type="italic">Ođđajoh </em>+ <em type="italic">njuorra </em>, mas lea mearusoasi maŋit lađđasis redukšuvdna. </p>
<p>Namat mat gullet seamma nammačoahkkái go <em type="italic">Ođđajohnjuorra </em>leat <em type="italic">Ođđajohka </em>(johka), </p>
<p><em type="italic">Ođđajohka </em>(ássanbáiki), <em type="italic">Ođđajohjeaggi </em>, <em type="italic">Ođđajohgohppi </em>ja <em type="italic">Ođđajohgáisá. </em></p>
<p>Poalanjárgeahči lea Selešnjárgeažis ja lea bivdinbáiki coagalmasas mii vuolgá</p>
<p>Poalanjárggas. Namma <em type="italic">Poalanjárgeahči </em>lea olleslavttus namas <em type="italic">Poalanjárga </em>ja das leat nammaoasit <em type="italic">Poalanjár </em>+ <em type="italic">geahči </em>, mas mearusoasi maŋit elemeantta lea guđđojuvvon eret. </p>
<p><em type="italic">Poalanjárgeahči </em>ja <em type="italic">Poalanjárga </em>ráhkadeaba uhcit nammačoahki. Dán bivdobáikki vihtan lea <em type="italic">čuovvut coagalmasa mii vuolgá Poalanjárgeažis </em>. </p>
<p>Ráhpenjoasknjuorra lea bivdobáiki ovddešáiggi ássanbáikkis Ráhpenjoaskkis olggos.</p>
<p>Vuođđonamma lea ge <em type="italic">Ráhpenjoaski </em>ja namas leat nammaoasit <em type="italic">Ráhpenjoas </em>+ <em type="italic">njuorra </em>ja bivdobáikenamma lea olleslavttus mas mearusoasi maŋit elemeanttas lea geavvan redukšuvnna. Nammačoahkis leat namat <em type="italic">Ráhpenjoaski </em>(dološ ássanbáiki, dálá bartabáiki) </p>
<p><em type="italic">Ráhpenjoaski </em>(njoaski) ja <em type="italic">Ráhpenjoasjávri </em>. <em type="italic">Ráhpenjoasnjuorra </em>lea buohtalasnamma </p>
<p><em type="italic">Gutnanjuorra </em>namas. </p>
<p>Sáltejárriddu lea <em type="italic">Skuvlanjárgga </em>vuolábealde ja das davás. Vihtan lea <em type="italic">coagana čuovvut </em></p>
<p><em type="italic">Skuvlanjárggas Klemmoaivái </em>. Bivdobáikkis bivde áhkábittuid, dorskiid, stáidnáriid ja čuggo báldáid. Nammaoasit leat <em type="italic">Sáltejár </em>+ <em type="italic">riddu </em>, das lea olleslavttus oktan redukšuvnnain. Namma gullá nammačoahkkái gos lea <em type="italic">Sáltejávri </em>ja <em type="italic">Sáltejárjeaggi </em>. </p>
<p>Suoidnegurnjuorra lea <em type="italic">Galbmagáldu </em>ja <em type="italic">Ráppotgietti </em>gaskkas, lagat <em type="italic">Galbmagáldu </em>, ja lea bálddisbivdin báiki. Vuođđonamma lea <em type="italic">Suoidnegurra </em>, ja nammaoasit leat <em type="italic">Suoidnegur </em>+ 44 <em type="italic">njuorra </em>, mas dáhpáhuvvá redukšuvdna mearusoasi maŋit elemeanttas. Vihtanat leat </p>
<p><em type="italic">Suoidnedielku badjin báktevielttis mii menddo čuovgá </em>ja <em type="italic">Vulle Ivvár Piera Heike vistái. </em></p>
<p>Suttesjohgohpnjuorra lea njuorra mii lea <em type="italic">Suttesjohgohpis </em>. <em type="italic">Suttesjohgohppi </em>lea oassi nammačoahkis gos leat namat <em type="italic">Suttesjohka </em>ja <em type="italic">Suttesjohnjárga. </em>Bivdobáikki </p>
<p><em type="italic">Suttesjohgohpnjuorra </em>lea namma nammaráiddus mii vuolgá vuođđonamas <em type="italic">Suttesjohka </em>go dasa gullá nammačoahki laktosa lavttus maid. Vuođđonammii lea velá laktojuvvon gohpi namma, nu ahte nammaoasit leat <em type="italic">Suttesjohgohp </em>+ <em type="italic">njuorra </em>. Dán olleslavttusnamas leat guokte gaskkamus nammaelemeantta oaniduvvon, sihke <em type="italic">johka </em>ja <em type="italic">gohppi </em>. </p>
<p>Unjárnjuorra lea olleslavttus vuođđonamas <em type="italic">Unjárga, </em>mii lea njárgga namma. Nammaoasit leat <em type="italic">Unjár </em>+ <em type="italic">njuorra </em>gaskkamus nammaelemeanta leat otnon. <em type="italic">Unjárnjuorra </em>gullá nammačoahkkái mas leat dát namat: <em type="italic">Unjárga </em>(ássanbáiki), <em type="italic">Unjárgeahči </em>, ja <em type="italic">Unjárga </em>(gielda). </p>
<p>Dát bivdobáiki lea dološ rájes leamaš buoremus sáidenjuorra obba Várjavuonas. Das lea vihtanat <em type="italic">Oardanjunis Fritsa vistái </em>ja <em type="italic">Ceggeš Ceavccegeađggenjárggas fyrii </em>. Nubbi vihtan lea </p>
<p><em type="italic">Čillit Biešgohppái </em>ja <em type="italic">Oardanjunis Fritsa vistái. </em>Unjárnjuoras leat nammavariánttat </p>
<p><em type="italic">Suolonjuorra </em>dahje dušše <em type="italic">Njuorra </em>. 5.1.3 Vuođđooasselaktosat </p>
<p>Lássánjuorra lea buorre sáidebáiki. Builuovttas lea fyra lássá alde ja fyras vuolgá coagalmas</p>
<p>Vierevuona vuostá. Lássá namma lea <em type="italic">Stuorralássá </em>ja dán namas adno vuođđooassi ráhkadit nama <em type="italic">Lássánjuorra. </em>Bivdobáikkis lea gáttebeale vihtan <em type="italic">Láhtačohka Válborgállái </em>ja mearabealde vihtán lea <em type="italic">Dealpu galgá oidnot birra Stuorralássá. </em></p>
<p>Suolonjuorra ja Unjárnjuorra leat guokte nama seamma bivdinbáikkis. Suolonjuorra vuođđonamma lea <em type="italic">Suolu </em>, mii lea oaniduvvon namma Várjjavuonsullos. Bivdobáikki nammaoasit leat <em type="italic">Suolu </em>+ <em type="italic">njuorra </em>. Namat <em type="italic">Suolu </em>ja <em type="italic">Sullogeahči </em>duddjojit smávva nammačoahki. Vihtanat leat seammát go Unjárnjuoras. 5.1.4 Nammačohkiid laktosiid oppalaš geahčastat </p>
<p>Bivdobáikenamaid gaskkas leat 36 nama, mat gullet nammačohkiide lavttusnamaid bokte.</p>
<p>Oktiibuot leat mu materiálas 75 bivdobáikenama, ja dat máksá ahte sullii bealli leat namat 45 mat man nu vuogi mielde čatnasit nammačohkiide, mearuslaktosa, olleslaktosa dahje, vuođđooasselaktosa bokte. Tabeallas dás vuolábealde čalmmustahtán iešguđetge lavttusmálle ovdamearkkaiguin, mo daid vuolggasadji lea vuođđonamain, ja maiddái mo lavttusmállet juohkásit.</p>
<p>Vuođđonamma</p>
<p>Lavttusnamma</p>
<p>Makkár lavttus</p>
<p>Lohku</p>
<p>Gassanjárga →</p>
<p>Gassanjuorra mearuslavttus - oktasaš mearusoassi 11</p>
<p>Máttavárri →</p>
<p>Máttavárnjuorra olleslavttus oktasaš mearus- ja vuođđooassi 23</p>
<p>Stuorralássá →</p>
<p>Lássánjuorra vuođđooasselavttus - oktasaš vuođđooassi 2</p>
<p>Tabealla 2. Lavttusnamat - juohku mearus-, olles- ja vuođđooasselaktosiidda.</p>
<p>Dábáleamos vuohki laktit namaid nammačoahkkái lea olleslaktosiiguin, ja nu go tabealla čájeha de leat beali eambbo olleslaktosat go mearus- ja vuođđooasselaktosat.</p>
<p><em type="bold">Olleslaktosiin </em>lea primára namas sihke mearusoassi ja vuođđooassi fievrreduvvon bivdobáikenammii. Dákko bokte deattuhuvvo gielalaš oktavuohta primáranama ja bivdobáikenama gaskkas. Bivdobáikenama mearusoassi muitala man mielde báikái lea biddjon namma, ja seammás addo dárkilis diehtu bivdobáikki sajádaga birra. </p>
<p>Dárkilmastin lea ge earenoamáš dehálaš bivdobáikkiid oktavuođas go dát leat báikkit mat eai oidno. Danin dáhpáhuvvá dárkilmastin guovtti dásis, álggos gávdno sajádat nammačohkiid vehkiin, ja dasto gávdno ieš bivdobáiki vihtaniiguin.</p>
<p>Nammačoahkit masa bivdobáikenamat leat laktásan sáhttet leat iešguđetge sturrodagas logu dáfus, muhtun bivdobáikenamat ráhkadit nammačoahki dainna sajádaga namain gos leat, nu go govus vuolábealde čájeha. 46</p>
<p>Govus 6. Bivdobáikenamma ja primáranamma.</p>
<p>Eará bivdobáikenamat laktásit stuorát nammačohkiide. Ovdamearka dása lea primáranamma</p>
<p><em type="italic">Álda </em>, mas leat ráhkaduvvon sihke nammačoahkki ja nammaráidu. Bivdobáikenamma </p>
<p><em type="italic">Álddanjárgárgu </em>lea dakkár ovdamearkan daningo dás lea vuos ráhkaduvvon namma </p>
<p><em type="italic">Álddanjárga </em>primáranamas <em type="italic">Álda </em>. Dasto lea namas <em type="italic">Álddanjárga </em>ráhkaduvvon olleslavttusnamma <em type="italic">Álddanjárgárgu </em>. Ná laktása maiddái bivdobáikenamma nammačohkiide ja nammaráidduide. </p>
<p>Govus 7. Álda – nammačoahkki ja nammaráiddut.</p>
<p>Álda</p>
<p>Áldda-guolbba</p>
<p>Áldda-njárga(ássanbáiki)</p>
<p>Áldda-njunni</p>
<p>Áldda-čohkka</p>
<p>Áldda-guolban-johka</p>
<p>Uhca-</p>
<p>Álda</p>
<p>Áldda-leahki</p>
<p>Áldda-njár-gárgu</p>
<p>Áldda-johka</p>
<p>Áldda-njárga(njárga)</p>
<p>Biešgohppi</p>
<p>Biešgohpnjuorra 47</p>
<p>Dákkár nammaduddjonvuohki dagaha álkibun ja geahppasabbon guollebivdiide muitit báikkiid namaid mat leat oktiigullevaččat dan sajis go muitit bivdobáikkiid sierranas namaid mielde. Helander (1991: 79‒80) čállá ahte dákkár nammačohkiin lea seamma navdinágga go mearusoassái laktásit iešguđetge lágan appellatiivvat. Sámegiela topográfalaš appellatiivvat dahket vejolažžan earuhit báikkiid earret eará báikkiid hámi, sturrodaga ja sajádaga gaskkas. Dán nammačoahkis lea ovdamearkka dihte vuođđonamma <em type="italic">Álda </em>geavahuvvon hukset nama <em type="italic">Álddanjárga </em>mii fas addá vejolašvuođa ráhkadit bivdobáikenama </p>
<p><em type="italic">Álddanjárgárgu </em>, man dasto lea álki lokaliseret go dat laktása nammačoahkkái. </p>
<p>Buot bivdobáikenamat mat gullet nammačohkiide olleslaktosiid bokte, leat guovtteoasat namat main leat golbma nammaelemeantta. Dákkár namat čuvvot seamma minstara go duppaliid goallostuvvon nomenat, ja daidda lea mihtilmas ahte mearusoassi oaniduvvo, ja okta stávval jávká (Nickel &amp; Sammallahti 2011: 668‒669). Eanaš bivdobáikenamain dáhpáhuvvá dákkár oanideapmi, ovdamearkka dihte go namma lea <em type="italic">Fuoiknjárgganjuorra </em>, de rievdá gaskalađas nu ahte nama hápmi lea <em type="italic">Fuoiknjárnjuorra </em>. Dákkár oanideapmi dáhpáhuvvá maid gaskaelemeanttain main leat appellatiivvat <em type="italic">borri </em>→ <em type="italic">bor </em>, <em type="italic">gohppi </em>→ <em type="italic">gohp </em>, <em type="italic">gálli </em>→ <em type="italic">gál </em>, <em type="italic">oaivi </em>→ <em type="italic">oai </em>, <em type="italic">vuotna </em>→ <em type="italic">vuon </em>, <em type="italic">váhki </em>→ <em type="italic">vah </em>, <em type="italic">várri </em>→ <em type="italic">vár </em>, <em type="italic">johka </em>→ <em type="italic">joh </em>, <em type="italic">njoaski </em>→ <em type="italic">njoas </em>, <em type="italic">jávri </em>→ <em type="italic">jár </em>ja <em type="italic">gurra </em>→ <em type="italic">gur </em>. Bivdobáikenamaid gaskkas leat guokte nama mat eai rievdda, </p>
<p><em type="italic">Gállenbáktenjuorra </em>ja <em type="italic">Čáhppesgeađgenjuorra </em>. Dáin namain bissu báikenama gaskaelemeanta ollisin ii ge oaniduvvo. </p>
<p>Nubbi vuohki laktit namaid nammačohkiide lea <em type="bold">mearuslaktosa </em>bokte, ja 11 nama 36 namas lea ná laktojuvvon. Dás vuolábealde lea ovdamearka mo bivdobáikenamma <em type="italic">Láiranjuorra </em>laktása vuođđonammii <em type="italic">Láirájohka </em>mearusoasis bokte <em type="italic">. </em>Guollebivdi oažžu dás dieđu bivdobáikki sajádaga birra, man mielde bivdobáiki lea namas ožžon, ja de diehtá maid man guovllus bivdobáiki lea, namalassii Láirájoga njálmmis. Dasto ferte guollebivdi diehtit bivdobáikki vihtaniid, nu go dán ovdamearkkas ahte <em type="italic">Láhtačohká galgá Láirájohkii </em>ja </p>
<p><em type="italic">Láhtanjárga Borjjáslássái </em>. </p>
<p>Govus 8. Mearuslaktosiin ráhkaduvvon bivdobáikenamma Láiránjuorra. 48</p>
<p>Goalmmát vuohki laktit namaid nammačoahkkái lea <em type="bold">vuođđooasselaktosa </em>bokte, ovdamearka dás lea bivdobáikki namma <em type="italic">Lássánjuorra </em>mii laktása vuođđonammii <em type="italic">Stuorralássá </em>, ja nu ráhkadeaba dát guokte nama sierra nammačoahki. Go guollebivdi diehtá gos <em type="italic">Stuorralásis </em>lea, de diehtá maid bivdobáikki sajádaga. Dás viidáset ferte maid dovdat vihtaniid; <em type="italic">Láhtačohka </em></p>
<p><em type="italic">Válborgállái </em>ja <em type="italic">Dealpu galgá oidnot birra Stuorralássá </em>. </p>
<p>Govus 9. Vuođđooasselaktosiin ráhkaduvvon bivdobáikenamma Lássánjuorra.</p>
<p>Dávjá lea jurddašuvvon ahte nammačohkiid ja nammaráidduid doaibma lea čatnat oktii geográfalaččat lagaš báikkiid namaid (gč Helander 2008: 43). Dákkár jurdda buktá millii ahte báikkit leat báldda bálddalagaid, muhto dieđusge lea váttis meroštallat man lahka lea lahka.</p>
<p>Helander lea maŋit barggus (2015: 55) mudden lagaš báikkiid viidát geográfalaš guovlun. Lea dieđusge váttis meroštallat gokko lagaš báikki rádjá manná, muhto bivdobáikkiid oktavuođas ii dárbbaš báiki báikki lahka vaikko gullá ovtta nammačoahkkái. Ovdamearkka dihte bivdobáikenamma <em type="italic">Máttavárnjuorra </em>lea 10‒15 km eret vuođđonama báikkis <em type="italic">Máttavárri </em>, ja maiddái dain eará báikkiin mat gullet nammačoahkkái. <em type="italic">Máttavárnjuoras </em>lea maid vihtan mii muitala Máttavárrái gullevašvuođa, go nuppi vihtanis dadjo <em type="italic">Máttavárri Gusnjunnásii </em>. Dasa lassin lea Máttavárri mihtilmas várri mii oidno viidát. 5.2 </p>
<p>Namat mat eai gula nammačohkiide</p>
<p>Dán oasis guorahalan guovtteoasat namaid mat eai gula nammačohkiide. 5.2.1 Namat olbmo nama mielde</p>
<p>Ádjánjuorra ii leat gal dieđusge njuolga biddjon olbmo nama mielde, muhto mun válljen goit dan bidjat bivdobáikin mii leat nammaduvvon olbmo mielde. Mu diehtoaddi mielde lea</p>
<p>Lássájuorra</p>
<p>Stuorralásis49 njuorra gohčoduvvon Petrus-nammasaš ádjá mielde, gii lei boares olmmoš gii šattai bajás</p>
<p>Rissebávttis. Nammaoasit lea dás <em type="italic">áddjá </em>+ <em type="italic">njuorra </em>. Ádjánjuorra lea olggobealde ja davábealde </p>
<p>Geassánjuora, Návdesullo vuostá. Das leat vihtanat <em type="italic">fyra Vieranjárggas Stuorralássái </em>ja </p>
<p><em type="italic">Luhkkáváhki </em>. </p>
<p>Beahkánjuorra ja Per-Mikkelnjuorra leat buohtalasnamat seamma bivdobáikkis. Mu diehtoaddi dadjá ahte Beahkká/ Per Mikkel Utse gávnnai dán njuora, mii lea buorre bivdobáiki ovtta olbmui. Njuorra lea uhci, muhto čieŋal, ja lea buorre diksobáiki. Nammaoasit leat <em type="italic">Beahká (Per-Mikkel) </em>+ <em type="italic">njuorra </em>. Piera Mikkel gohčodedje maid Beahkáid Beahkká, vai sáhtte earuhit Beahkáid; Skikka Beahká, Njuoska Beahká ja Ásá Beahká. </p>
<p>Vihtanat leat <em type="italic">Girku Áldii </em>ja <em type="italic">Heik-Heandarat visti transformátorii </em>. Nubbi vihtan lea b <em type="italic">oares </em><em type="italic">visti Suovvejogas Gusanjunnásii </em>ja <em type="italic">Gazzanjárga Áldačohkkii </em>. Goalmmát vihtán lea <em type="italic">Álda </em><em type="italic">girkui </em>ja <em type="italic">Gáđa Pier Juhán visti Stiinnáid Elle vistái </em>. </p>
<p>Duodjánjuorra lea gáddeguoras Háškasullos davás, Bálddesgeađggi ja Noaidegeađggi gaskkas, das eai leat muđui vihtanat. Bivdobáikkis lea almmáiolbmo namma Duoddjá geavahuvvon ja nammaoasit leat <em type="italic">Duodjá </em>+ <em type="italic">njuorra </em>. </p>
<p>Guivvanjuorra ja Guivvenjuorra leat váriánttat seamma bivdobáikkis, goalmmát variánta lea</p>
<p><em type="italic">Guivvaoaivnjuorra. </em>Vihtanat leat seamma go Guivvaoaivnjuoras. Nammaoasit leat <em type="italic">Guivva </em>+ <em type="italic">njuorra </em>dahje <em type="italic">Guivve </em>+ <em type="italic">njuorra </em>. </p>
<p>Lagercrantz (1939: 346), namuha <em type="italic">Guivi </em>almmáiolbmo namman. Namma goit ii leat dálá áiggis šat oahpis. Aikio (2017: 97) čállá maid ahte namma Guivi lea leamaš almmáiolbmonamma, muhto ahte ii leat vejolaš gávdnat sáni mearkkašumi ja álggu. </p>
<p>Ivvárnjuorra ja <em type="italic">Reahpennjuorra </em>leat buohtalasnamat seamma bivdobáikkis. Nammaoasit leat </p>
<p><em type="italic">Ivvár </em>+ <em type="italic">njuorra </em>. Várjjagašsuopmanis lea otnon genitiiva, mii lea dábálaš nuortasuopmaniin . </p>
<p><em type="italic">Ivvárnjuoras </em>leat vihtanat <em type="italic">Reahpenlássis Garrugurrii </em>ja <em type="italic">Giiságáisá Vulloš Ándii </em>. Eará vihtan galgá leat <em type="italic">Boazooaivi Áldii </em>. </p>
<p>Mávnnosnjuorra lea guhkedáleš njuorra Albmánjárgga davábealde, manná Láhtanjárgga vuostá.</p>
<p>Nammaoasit leat <em type="italic">Mávnnos </em>+ <em type="italic">njuorra </em>. Seamma go Ivvárnjuoras de </p>
<p>Várjjagašsuopmanis ii gulla genitiiva <em type="italic">a </em>, ii ge genitiiva hápmi <em type="italic">Mávdnosa </em>. </p>
<p>Dikkásnjuorra ja Gaskanjuorra leat namat mat čatnasit sohkanamaide Dikkanen ja Gaski.</p>
<p>Mu diehtoaddit dadjet ahte soga boarráseamos almmáiolbmot dávjá gohčodit <em type="italic">Dikkás </em>ja </p>
<p><em type="italic">Gaska </em>. 50 </p>
<p><em type="italic">Dikkásnjuorra </em>lea gohpis siskkobealde Juvrriid, ja lea maid luossabivdinbáiki. Das eai leat eará vihtanat dovddus. Nammaoasit leat <em type="italic">Dikkás </em>+ <em type="italic">njuorra </em>. Várjjat suopamana mielde mearusoasis lea oanehis hápmi nuppi stávvala vokála haga. </p>
<p><em type="italic">Gaskanjuorra </em>lea dorski ja sáiddi bivdinbáiki, maid Gaska-joavku bivddii njuoras earenoamážit čakčat. Njuora namas lea Iskko Sámmol, Samuel Isaksen Gaski namuhuvvon. </p>
<p>Ain otná beaivve bivdá nisu gii das ássá lahka dán njuora. Nammaoasit leat <em type="italic">Gaska </em>+ <em type="italic">njuorra </em>. </p>
<p>Vihtan lea <em type="italic">Gaskavisti Stuorraváhkái </em>. 5.2.2 </p>
<p>Namat muitalusaid mielde</p>
<p>Lávženjuorra lea buohtalasnamma namain <em type="italic">Stuorranjuorra </em>ja <em type="italic">Fávlenjuorra </em>. Rávttebeali olbmot gohčodit dan <em type="italic">Fávlenjuorra </em>dahje <em type="italic">Lávženjuorra </em>. Ándaraš Uvllá Márte lea muitalan mu diehtoaddái manne njuora gohčodit Lávženjuorran: </p>
<p><em type="italic">Lei muhtin almmái bivdimin jiekŋarávddas. Lei herggiin ja gerresiin. De bieggagođii </em><em type="italic">ja doddjogođii jiekŋa. Hoahpus fertii luoitilit lávžžii ( lei bivdimin lávžžiin ja vuogga </em><em type="italic">lávžegeažis) ja njuiket gerresii ja doapmat gáddái. Das maŋŋá álge njuora gohčodit </em></p>
<p><em type="italic">Lávženjuorran. </em></p>
<p>Nammaelemeanttat leat dás <em type="italic">Lávže + njuorra. </em>Vihtanat leat seamma go Fávlenjuoras. </p>
<p>Skárfanjuorra lea uhca njuoraš olggobealde Heartagietti. Bivdobáiki lea gáddeguoras ja das eai lea vihtanat. Nammaoasit leat <em type="italic">skárfa </em>+ <em type="italic">njuorra </em>. </p>
<p><em type="italic">Skárfanjuorra </em>galgá leat buorre sáidebáiki ja ovddeš áigái suohkanuohttebáiki. Nama birra muitaluvvo ahte namma vuolgá das go doppe lea ceggeš man alde skárfa čađat čohkká. 5.2.3 </p>
<p>Namat hámi mielde</p>
<p>Gárgonjuorra lea uhcit bivdobáiki Juvrriid vuonabealde. Báiki daddjo buorre guollebáikkiin.</p>
<p>Nammaoasit leat <em type="italic">Gárgu </em>+ <em type="italic">njuorra </em>. Vihtanat leat <em type="italic">Stuorra Juvrrit </em><em type="italic">Buođgenjárgii </em>ja </p>
<p><em type="italic">Stuorralássá Albmánjárgii </em>. </p>
<p>Geađgenjuorra lea guhkes njuorra gos bivdet dorski ja sáiddi, ja dáppe lea buorre guollebáiki, giđđat dorskefierbmebáiki, ja guolli čoahkkana dan čohkkii mii doppe lea. 51</p>
<p>Nammaoasit lea <em type="italic">Geađge </em>+ <em type="italic">njuorra </em>. Bivdobáikkis leat goit golbma vihtanmálle, vuosttaš lea </p>
<p><em type="italic">Fuoitnjárvisttit suologeahčai </em>ja <em type="italic">Sirdagohppi Spiikárgáisái </em>, nubbi vihtan lea <em type="italic">Guovllooaivvit </em></p>
<p><em type="italic">Forfáŋggar govadahkii </em>ja <em type="italic">Hánoaičohka (Skihkke Elle visti) Henddágáisái </em>, ja goalmmát vihtan lea <em type="italic">Forfáŋgár (roggi veahá ovstta bealde) </em>ja <em type="italic">Spiikárgáisá Hánoaivvi buohta </em>. </p>
<p>Uhcanjuoraš lea Beahkánjuoras vutnii. Nammaoasit leat <em type="italic">Uhca </em>+ <em type="italic">njuorra </em>. Vihtanat leat </p>
<p><em type="italic">Oardanjunis Fritsa vistái Njárgga buohta </em>(Ceavccageađggenjárga). 5.2.4 </p>
<p>Namat sajádaga mielde</p>
<p>Fávlenjuorra lea buohtalasnamma namain <em type="italic">Lávženjuorra </em>dahje <em type="italic">Stuorranjuorra </em>, mii lea okta ja seamma bivdobáiki. Rávttebeali olbmot dadjet <em type="italic">Fávlenjuorra </em>. Namas leat nammaoasit <em type="italic">Fávle </em>+ <em type="italic">njuorra </em>. Das lea gáttebealde vihtán <em type="italic">Lahtačohka Válborgálli geahčai </em>ja mearabealde vihtán </p>
<p><em type="italic">Stivran galgá čáhcái guoskat, ii giddanit njárgii </em>. </p>
<p>Guovdanjuorra lea Stuorravuona siste ja lea buorre bivdobáiki. Das leat nammaoasit <em type="italic">Guovda </em>+ <em type="italic">njuorra </em>. Das leat golbma vihtanmálle, vuosttaš lea <em type="italic">Appošborvisttit vuonat suologeahčái </em>, nubbi lea <em type="italic">Giiságáisá Vulloš Ándii </em>ja <em type="italic">Duorgooaivi Garrugurrii, ja </em>goalmmát lea </p>
<p><em type="italic">Dieváidgaska </em></p>
<p><em type="italic">Hánoaivái </em>ja <em type="italic">njuolga fávlái Reahpenis </em>. 5.2.5 </p>
<p>Namat áiggi mielde</p>
<p>Ođđanjuorra lea guovtti bivdobáikki namma, ja dát fenomena dáhpáhuvvá dušše dán ovtta háve mu materiálas. Dát bivdobáikkit leat viehka guhkkálagaid, nubbi lea Stuorravuona njálmmis ja nubbi fas Juvravuona njálmmis. Dat <em type="italic">Ođđanjuorra </em>mii lea siskkimusas lea </p>
<p>Viernjárggas olggos, Leštonjuoras fávlái. Dás lea vihtánat <em type="italic">Guovloaivi Gahpparassii, nuppe </em><em type="italic">beali vihtan lea seamma go Beahkánjurri; Boares visti Suovvejogas Gusanjunnásii. </em></p>
<p>Nubbi Ođđanjuorra lea Mávnnosnjuora ja Dikkásnjuora gaskkas. Dás ferte namuhit ahte</p>
<p>Sihke Mávnnosnjuorra ja Ođđanjuorra leat boastut merkejuvvon kárttas mii čuovvu girjji</p>
<p><em type="italic">Fiske, fangst og tradisjonell kunnskap i indre Varanger </em>(Nilsen 2010) <em type="italic">, </em>go kárttas lea </p>
<p>Ođđanjuorra merkejuvvon dakko gokko Mávnnosnjuorra lea, ja Ođđanjuorra ii leat obba merkejuvvon ge. Mávnnosnjuorra lea boastut merkejuvvon Mahkgohppái. Bivdobáikkis leat 52 <em type="italic">vihtanat luddejuvvon stuorra geađgi Albmánjárggas Stuorra Juvrriid meattá </em>. Nammaoasit leat guktuin <em type="italic">Ođđa </em>+ <em type="italic">njuorra </em>. 5.2.6 </p>
<p>Namma guoli mielde</p>
<p>Diksonjuorra lea uhca njuoraš Máttavárnjuora ja Čiestenjuora gaskkas. Bivdobáikkis bivdo dorski, sáidi ja diksu. Nammaoasit leat <em type="italic">Divsso </em>+ <em type="italic">njuorra </em>. Bivdobáikkis leat guokte vihtana nubbi lea <em type="italic">girku Áldii </em>ja <em type="italic">Ceggeš Torbjørn Johansen vistái </em>. Nubbi lea fas <em type="italic">Geavrrit Stuorit </em></p>
<p><em type="italic">Skierrenjárgii </em>ja <em type="italic">Guovlla ihtin </em>. 5.2.7 </p>
<p>Čađačuovgameahttun namat</p>
<p>Bođusnjuorra lea uhca njuoraš Unjárnjuora ja Ruŋggu lahka, Suologeaži ja Viernjárgga gaskkas, lagat Viernjárgga.</p>
<p>Njuoras lea geađgebodni, guolásteaddji Odd Ingvald Lam dadjá ahte Vilfred Noste oakkui čađat dás, <span type="quote">“ii lean goassige bomtuvra”</span>. Njuorra lea ain buorre guollebáiki giehtaváđuin.</p>
<p>Bivdobáikkis leat nammaoasit <em type="italic">Bođus </em>+ <em type="italic">njuorra </em>. Dás eai leat boahtán vihtanat dihttosii. </p>
<p>Qvigstad (1920:18) namuha <em type="italic">bođu </em>-sáni ja čilge dan ’ <em type="italic">avsondret, uvedkommende’ </em>. Son oaidná dán nammaoassin mii geavahuvvo hámis mii orru genitiiva ovttaidlohku ja gávdno dušše mearusoassin. Son čállá ahte ” <em type="italic">De gjør tjenste som attributive adjektiver til å betegne en </em><em type="italic">tilstand </em>”. </p>
<p>Geassánjuorra lea bivdobáiki Vierenjárgga davágeahčen. Bivdobáikkis leat nammaelemeanttat <em type="italic">Geassá </em>+ <em type="italic">njuorra </em>. Mearusoassi <em type="italic">Geassá </em>( <em type="italic">geasis </em>) ii leat šat dálá Unjárgga sámegielas dovddus ja mun anán dan čađačuovgameahttumin bivdobáikenama oktavuođas vaikko Konrad Nielsen merke ahte sátni máksá ’ <em type="italic">krave på sommerseletøy’ </em>, ja Lagercrantz (1939: 289) merke ahte sátni gávdno Unjárggas. Aikio (2017: 86) čállá ahte <em type="italic">geassá </em>- sajis geavahuvvo buohtalasnamma <em type="italic">geassi </em>-, muhto dákkár variánta ii leat geavahuvvon bivdobáikenamas. Vihtan lea dás <em type="italic">fyra Viernjárggas </em>ja <em type="italic">fyra Ceavccegeađggenjárggas </em>. 53 5.2.8 Lavttekeahtes namaid oppalaš geahčastat </p>
<p>Dán guorahallamis leat 22 guovtteoasat bivdobáikenama mat eai gula nammačohkiid laktosiidda. Dát dahká 29 % olles materiálas, namalassii lagabui goalmmádasoassi.</p>
<p>Mearusoasi navdinákka mielde juohkásit dát namat logu mielde čuovvovaččat:</p>
<p><em type="bold">Navdinágga </em></p>
<p><em type="bold">Lohku </em></p>
<p>Olbmo namma 10</p>
<p>Muitalus 2</p>
<p>Hápmi 3</p>
<p>Sajádat 2</p>
<p>Áigi 2</p>
<p>Guolli 1</p>
<p>Čađačuovgameahttun 2</p>
<p>Tabealla 3. Lavttekeahtes namaid juohkáseapmi.</p>
<p>Logut dás bajábealde čájehit ahte eanaš namat, mat eai gula nammačohkiide, leat navdon olbmuid namaid mielde. Dán lohkui lean maid váldán fárrui <em type="italic">Ádjánjuorra </em>go das lea mu diehtoaddi mielde nu čielga čujuhus vissis olbmui. Dán logus leat maid mielde nammavariánttat nu go <em type="italic">Guivvanjuorra </em>ja <em type="italic">Guivvenjuorra </em>ja <em type="italic">Beahkánjuorra </em>ja <em type="italic">Per Mikkel </em><em type="italic">njuorra </em>. </p>
<p>Bealli dáin olbmonamain mat leat mearusoassin bivdobáikenamas čujuhit olbmuide geat leat dihtosis nama mielde, muhto eai leat šat eallimin. Ovdamearka dás lea <em type="italic">Gaskanjuorra </em>, go lea báikkálaš olbmuid gaskkas vejolaš dadjat gii dát olmmoš lei. Buot olbmonamaid gullevašvuođa ii leat vejolaš čilget. Lea maid vejolaš ahte bivdinbáikkit leat molson nama, nu ahte namma mii dál lea, lea gulastuvvan muhtumii gii doppe lávii bivdit. Fuomášahtti lea maiddái ahte dákkár namat eai gula nammačohkiide. </p>
<p>Buot bivdobáikenamat main lea persovdnanamma mearusoasis leat logi 75 namas mii dahká 13 %. Valtonen (2014: 407) lea gávnnahan ahte davvisámegielat eatnamiid namain lea čieža proseanta namain main lea persovdnanamma. Dás ii soaitte oktasaš buohtastahttinvuođđu, go</p>
<p>Valtonen (2014: 316) materiálas lea ovdamearkka dihte ovttaoasat namma <em type="italic">Mávnna </em>maid son navdá variántan <em type="italic">Mávnos </em>⁓ <em type="italic">Mávdnos </em>namas. Dulkon dan goit ge nu ahte lea vejolaš oaidnit man guvlui lohku hállana. 54 </p>
<p>Olbmonamat mat leat mearusosiin leat dušše almmáiolbmonamat. Maiddái Valtonen (2014: 317) lea gávdnan uhcán nissonolbmuid namaid su davvisámegiela ja anárašgiela materiálas.</p>
<p>Nissonolbmot dáidet gal bivdán meara, muhto sáhttá leat nu ahte dat eai leat ieža gávdnan guollebáikki, ja nu ii leat namma biddjon sin mielde.</p>
<p>Dávjá lea juoga muitalus olbmuid birra čadnon bivdobáikkiide main leat persovdnanamat.</p>
<p>Muitaluvvo gii lea gos bivdán ja gean namma lea biddjon bivdobáikái. Leat maid dieđusge ovdamearkkat gos olbmot leat dávjá bivdán ii ge sin namma adno bivdobáikenamas, nu go</p>
<p>Vilfred Noste bivddii Bođusnjuora.</p>
<p>Guokte bivdobáikenama dán joavkkus leat goit čatnasan muitalussii mii goabbat láhkái addá navdinákka. Vuosttaš lea muitalus skárffa birra mii čohkkái ceggeš alde, ja namma</p>
<p><em type="italic">Skárfanjuorra </em>galgá das čuožžilan. Nubbi lea almmái gii bivddii lávžžiin ja fertii hoahpus dan bálkestit go jiekŋa doddjogođii. Muitalus nama mielde lea maid darvánan <em type="italic">Noaidi </em>- nammasaš bivdobáikái, muhto mun lean dan válljen guorahallat ovttaoasat namaid vuolde go dat lea dat namma mii dábaleapmosit geavahuvvo. </p>
<p>Dasto leat golbma bivdobáikenama mat čujuhit bivdobáikki hápmái, <em type="italic">Gárgonjuorra </em>, </p>
<p><em type="italic">Geađgenjuorra </em>ja <em type="italic">Uhcanjuoraš </em>. Dát njuorat muitalit mearrabotni ja viidodaga birra. Guokte eará njuora fas muitalit sajádagas, namalassii <em type="italic">Guovdanjuorra </em>ja Fávlenjuorra mat muitalit gokko bivdobáiki lea mearas, ahte dat lea dadjat gasku vuona. </p>
<p>Mearkkašahtti lea ahte leat guokte bivdobáikki main lea namma <em type="italic">Ođđanjuorra </em>. Mu diehtoaddi ii daja dan nu imašin go ovddeš áigái ii lean ekkolodda, olbmot mihtidedje meara čiekŋodaga giehtaváđuin dahje báttiin, ja nu gávdne njuora ja bidje dasa nama. Bivdobáikkit goit eai leat ođđasat, dat leat gávdnon nu guhká go mu diehtoaddit muitet. </p>
<p>Dušše ovtta bivdobáikki nama duohken lea guolli navdinággan, namalassii <em type="italic">Diksonjuorra </em>. </p>
<p>Diksu lea bivdojuvvon miehtá vuona, de dat ferte mii nu ge mihtilmas dán bivdobáikkis mii guoská dán guollešládjii. Lea vejolaš ahte dán uhca njuoras lea soames goddán nu bures divssuid ahte guollenamma bázii dohko. Diksu lea muđuid dat guolli, maid olbmot jearahit danin, ahte guollegáhkuid ja ” fiskebálluid” ráhkadit. Go guollenamaid eai leat bordán bivdobáikkiide lea várra sivva dasa ahte guollesánit ledje nu dábálaččat, ja daid birra lei juo muđui nu ollu sáhka ahte dakkár namaid ii gánnát bidjat namman. Namma galggai nu mihtilmas ahte dan vurke millii.</p>
<p>Loahpas leat velá guokte bivdobáikki main lea veadjemeahttun gávdnat navdinákka.</p>
<p>Bivdobáikenamat <em type="italic">Bođusnjuorra </em>ja <em type="italic">Geassánjuorra </em>leat čađačuovgameahttumat. 55 </p>
<p>Namas <em type="italic">Bođusnjuorra </em>lea dieđusge vejolaš ahte olbmot gehčče <em type="italic">Unjárnjuora </em>ja <em type="italic">Ruŋggu </em>dakkár bivdobáikin mat ledje nu lahkalagaid ahte olahii guktuid bivdit oktanaga. Bođusnjuorra gárttai de uhca bivdobáikkáš dán guovtte báikkis veahá bođubealde. </p>
<p>Aikio (2017: 86) namaha ahte <em type="italic">Geasis </em>⁓ <em type="italic">Geassájohka </em>⁓ <em type="italic">Geassejohka </em>lea johkanamma Deanus ja Guovdageainnus, ja ahte dáin namain leat duddjojuvvon eará čázádagaid namat. Namma </p>
<p><em type="italic">Geassánjuorra </em>gullá čielgasit čázádatnamaide, muhto dan navdinákka ii leat dálá áiggis vejolaš oaidnit. 5.3 </p>
<p>Ovttaoasat bivdobáikenamat</p>
<p>Mu materiálas gávdnojit gávcci bivdobáikki nama mat lea ovttaoasat namat, namalassii</p>
<p><em type="italic">Gahčahat </em>, <em type="italic">Gáškkut </em>, <em type="italic">Njuorra, Noaidi </em>, <em type="italic">Ruŋgu </em>, <em type="italic">Rávdnji </em>, <em type="italic">Skihčči </em>ja <em type="italic">Skálla </em>. Dat dahká 6 % buot namain mu materiálas. Buohtastahttin dihte, de namaha Thor Frette (1975: 110) ahte 10 % sámi báikenamain leat ovttaoasat namat, Valtonen (2014: 406) mielde ovttaoasat namaid lohku davvisámegielat namain lea 6 %. </p>
<p>Bivdobáiki Gahčahat lea informántta mielde bivdinbáiki gos liinnain bivde divssuid. Báikki gávdne go vulge Buvrrenjárggas ja manne váldovihtanii <em type="italic">Njárgii Stállu </em>ja de suhke dan mielde davás. Bivdobáikkis lea ge varierennamma <em type="italic">Njárgii Stállu </em>. Lagercrantz mielde lea gahčahat ceahkki gos mearrá báifáhkka čiekŋu <em type="italic">, </em>ja son buktá ovdamearkka Unjárggas <span type="quote">”fierbmi nogai ovdal go gahčahaga rádjái bođiimet”</span> (Lagercrantz 1939: 234). Gahčahat lea báikkálaš sámegielas ain geavahusas luonddunamahussan. Gahčahat sáhttá leat máŋgga sajis, muhto ii namman. Gahčahat gávdno ovdamearkka dihte Čuosoairittus ja maiddái Reahpenlássás olggos, Suoidegurnjuoras njuolga rastá, muhto dáppe ii geavahuvvo namman, muhto daddjo ovdamearkkka dihte <span type="quote">”bivdii gahčahagas Čuosoairittus”</span>. </p>
<p>Gáškkut lea geađgás báiki Várjavuonsullo vuonabealde. Gáškkuid siskkobealde lea coaganas, ja mu informánta diehtá doppe bivdit sáiddi ja finddára. Maiddái báldáid lávejedje čugget dás geasset go bálddis manai coahkásii.</p>
<p>Namma lea eanetlogus, ja dan mearkkašupmi ii leat šat dihtosis. Sátnegirjjiid mielde maid ii leat vejolaš gávdnat dasa mearkkašumi. 56</p>
<p>Njuorra lea namma mii lea elliptalaš namma <em type="italic">Unjárnjuorra </em>bivdobáikkis. Lean gullan dušše olbmuid, geat ásset lahka dán bivdobáikki, geat geavahit appellatiivva <em type="italic">Njuorra </em>namman. </p>
<p>Namma lea olbmuide oahpis, ja dihtet hui bures guđe báikkis lea sáhka.</p>
<p>Bivdobáiki lea mu informánttaid mielde leamaš juo dološ rájes buoremus sáidenjuorra obba</p>
<p>Várjavuonas, de dán bivdobáikki eai leat dušše olbmot bivdán geat ásset dás lahka. Maiddái olbmot geat ásset nuppe bealde vuona, ja vierroolbmot leat bivdán dás. Sidjiide lea namman leamaš <em type="italic">Unjárnjuorra </em>. Dán bivdobáikki vihtanat leat seamma go Unjárnjuora vihtanat. </p>
<p>Noaidi -nammasaš bivdobáiki lea ožžon namas muitalusas Ándaras Uvllá Uvllá birra gii vulggii bivdit borjjasfatnasiin. Son válddii gávcci stuorra vilges geađggi govadagas treaggan, ja čanai daid dan čohka coagalmassii, mii lea olggosoaidnit dego skihččebátni. Das son heaŋgái beaivvi miehtá ja noaiddui alcces várppa. Bivdobáikki buohtalasnamat leat</p>
<p><em type="italic">Noaidenjuorra </em>, <em type="italic">Noaideskihčči </em>dahje dušše <em type="italic">Skihčči </em>. </p>
<p><em type="italic">Noaidi </em>lea sátni mii ii gula topográfalaš appellatiivvaide, muhto lea sátni mii muitala vissis olbmuid máhtus ja guovtteguolmmátvuođas. </p>
<p>Rávdnji lea Qvigstad (1944: 57) mielde ’ <em type="italic">strøm’ </em>. <em type="italic">Rávdnji </em>lea buohtalasnamma namas </p>
<p><em type="italic">Fuoitnjárrávdnji </em>mas lea dáhpáhuvvan mearusoasi ellipsa. Bivdobáiki lea baskkes nuoris gos čáhci golgá Mieskavutnii olggos sisa dađi mielde go čáhci coahku ja ahcá, ja dát čáhcejohtu ráhkada rávnnji goabbat guvlui. Báiki lea coahki fierváčázis, nu coahki ahte ceggeš lea biddjon vai fatnasat eai guoskka bodnái. </p>
<p>Ruŋgu lea bivdobáiki mii manná čielgin <em type="italic">Unjárnjuoras Várjavuonsullui </em>. <em type="italic">Ruŋgu </em>lea sátni mii dán áigái ii leat šat nu oahpis, muhto sátni geavahuvvo ain báikkálaččat ealli goruda birra, ja maiddái vistebirrasa birra, ovdamearkka dihte jus lea sáhka hirsavistti birrasis. </p>
<p>Konrad Nielsen (1979: 329) mielde <em type="italic">ruŋgu </em>lea <em type="italic">’skrotten av et dødt dyr (,likegyldig om det er </em><em type="italic">slaktet eller kommet av dage på annen måte); slakt uten hode og føtter, også; grovt uttrykk </em><em type="italic">om menneskekropp’ </em>. Son namuha maiddái dadjanvuogi <em type="italic">čáhce-ruŋgu </em>, mii galgá leat seammá go čáhcerumaš. Viidáset čilge sáni čáhcerumaš <em type="italic">’oppblåst kropp ( ikke naturlig fedme)’ </em>(Nielsen 1979 s.v <em type="italic">ruŋgu, čáhceruŋgu </em>). </p>
<p>Qvigstad (1944: 60) čilge ruŋgu dán láhkái: <em type="italic">’Steil fjellvegg (gjerne fremoverlutende og </em><em type="italic">ubestigelig)’. </em>Čilgehus lea su mielde vižžon Ivvárstádik báikkis, dárogillii Ibestad ja dás boahtá ovdan eará čilgehus go eará sátnegirjjiin. Aikio (2017: 153) geavaha Qvigstad čilgehusa ceakko várrevilttiid birra go čilge báikenama <em type="italic">Ruŋgu </em>Mátta-Romssas. 57 </p>
<p>Maiddái <em type="italic">Ruŋgu </em>-nammasaš bivdobáikki lahka gávdnojit namat dego <em type="italic">Ruŋgonjárga </em>ja </p>
<p><em type="italic">Ruŋgogohppi </em>mat leat Viernjárgeaži davábealde gos ceakkobávttit gahččet merrii. <em type="italic">Ruŋgu </em>-sáni mearkkašumi lea váttis diehtit bivdobáikenama oktavuođas, muhto mun lean liikká válljen dan dulkot rumašin. </p>
<p>Skálla lea stuorra bivdobáiki mii álgá aiddo Unjárgga mearrarájás ja manná Buođggáid vuostá. Báikki buohtalasnamma lea <em type="italic">Juvraskálla </em>, go bivdobáiki lea <em type="italic">Juvrriid </em>olggobealde. Dán bivdobáikenamas lea dáhpáhuvvan mearusoasi ellipsa, mearusoassi <em type="italic">Juvra </em>lea jávkan ja vuođđooassi <em type="italic">Skálla </em>lea báhcan namman. </p>
<p><em type="italic">Skálla </em>-sátni gávdno maid vejolaččat Unjárggas namalassii <em type="italic">Skálnjuovčča </em>mii lea namma váris máttabealde Dierggejávrri. Namma maid gávdno aláš dahje várrenamman viđa gielddas </p>
<p>Nuorta-Finnmárkkus, ja maiddái jeaggenamman Mátta-Várjjagis (Nordatlas s.v.</p>
<p><em type="italic">Skálnjuovčča </em>). </p>
<p>Skihčči lea bivdobáikki mas leat nammavariánttat <em type="italic">Noaidi </em>, <em type="italic">Noaideskihčči </em>ja <em type="italic">Noaidenjuorra </em>. </p>
<p>Namas <em type="italic">Noaideskihčči </em>lea dáhpáhuvvan mearusoasi ellipsa go namas <em type="italic">Skihčči </em>lea vuođđooassi báhcan. </p>
<p>Báiki lea olggobealde Heartagietti, ja lea coagan dan láhkái ahte lea čohkka mii boahtá mearrabotnis. Das lea gáttebeale vihtán <em type="italic">Skikkaid visti gitta Stuorralássás </em>(galgá oidnot </p>
<p>Stuorralássá geažis) ja mearabeale vihtán lea fas <em type="italic">Stivran Njárgga geahčái </em>dahje nuppe láhkai vuosttaš Stivran Viernjárgii gitta. 5.3.1 Ovttaoasat bivdobáikenamaid oppalaš geahčastat </p>
<p>Oppalohkái lean mun gávdnan gávcci ovttaoasat bivdobáikenama. Namat leat <em type="italic">Gahčahat </em>, </p>
<p><em type="italic">Gáškkut </em>, <em type="italic">Njuorra, Noaidi, Rávdnji </em>, <em type="italic">Ruŋgu </em>, <em type="italic">Skihčči </em>ja <em type="italic">Skálla. </em>Measta buot namat leat čađačuovgit, earret go namma <em type="italic">Gáškkut </em>, mii lea čađačuovgameahttun goit otná giela vuođul. </p>
<p>Sámegielas sáhttet ovttaoasat báikenamat leat homonymat, jus dain homonymalaš appellatiiva mii lea seamma go báikenamma. Dákkár namat sáhttet leat topográfalaš appellatiivvat, muhto maiddái eará appellatiivvat geavahuvvojit (Helander 2008:41, 2015:53).</p>
<p>Sátnesemantihkalaččat lea hui bures vejolaš gávdnat mearkkašumi topográfalaš appellatiivvain <em type="italic">gahčahat </em>, <em type="italic">njuorra </em>ja <em type="italic">rávdnji, </em>mat leat ain dálá gielas produktiivvat. Go dát appellatiivvat leat báikenamat, de lea <em type="italic">namma </em>mii individualisere báikki, ii ge daid sisdoallu 58 (Zilliacus 2002: 158; Helander 2008: 38). Zilliacus (2002: 170) oaivvilda ahte namman geavahuvvo dat maid nammaaddit ja nammageavaheaddjit leat dulkon dilálašvuođas. Namma lea oassin sin nammasystemas ja doaibmá dan siste (Zilliacus 2002:155). Namat <em type="italic">Gahčahat </em>, </p>
<p><em type="italic">Njuorra </em>ja <em type="italic">Rávdnji </em>sáhttet de doaibmat bivdobáikenamaid vuogádaga siste namman, vaikko leat ge muđuid topográfalaš appellatiivvat. Nammageavaheapmi čatnasa dan kontekstii maid bivdu ja bivdobáikenamat gáibidit. </p>
<p>Ovttaoasat báikenamain sáhttá geavvat ellipsa, ovdamearkan dasa sáhttá leat bivdobáikenamma <em type="italic">Noaidi, </em>mas leat buohtalasnamat <em type="italic">Noaidenjuorra </em>ja <em type="italic">Noaideskihčči </em>. Namma lea čađačuovgi go appellatiiva <em type="italic">noaidi </em>lea oahpis dán áiggi, maiddái báikenammaoktavuođain, nu go ovdamearkka dihte namas <em type="italic">Noaidečearru </em>Várnjárggas. Maiddái das lea konteksta guovddážis dan dáfus ahte lea sáhka bivdobáikki <em type="italic">Noaiddi </em>birra, ii ge makkár ge eará <em type="italic">noaiddi </em>birra. Eará ovttaoasat namat mu materiálas, nammalassii <em type="italic">Njuorra, Rávdnji </em>, <em type="italic">Skihčči </em>ja <em type="italic">Skálla </em>leat maid elliptalaš namat. </p>
<p>Báikenamaid oktavuođas leat metaforat dávjá geavahuvvon govvidanvuohkin, earenoamážit leat olbmo rumašoasit govahallon eatnamiid bokte. <em type="italic">Ruŋgu </em>, S <em type="italic">kihčči </em>ja <em type="italic">Skálla </em>gullet dákkár sániide main bivdobáikkiid navdinággan lea geavahuvvon metafora, mii čujuha juoga huksehussii, leš dál olmmoš, ealli dahje visti. Ainiala ja earát (2012: 77) gohčodit dákkár nammabidjanvuogi assosiatiivva nammadeapmin. Báikkit leat ožžon nama gaskkalaš namahusas, mii muhtun láhkái govahallá báikki hámi ja geavaha metafora báikenamas. </p>
<p>Nammasemantihkalaččat lea maid vejolaš hámi bokte gávdnat navdinákka namaide</p>
<p><em type="italic">Gahčahat </em>, <em type="italic">Njuorra </em>ja <em type="italic">Rávdnji </em>go daid sajádat olbmuid kognišuvnnas lea viehka čielggas go dat ovdanbuktet bivdobáikki dovdomearkka luonddunamahusaid bokte. 5.4 </p>
<p>Bivdobáikenamat ovttaoasat namaid vuođul</p>
<p>Mu bivdobáikenammačoakkáldagas leat 7 nama mat leat ráhkaduvvon ovttaoasat nama vuođul. Dát dahká 9,3 % buot bivdobáikenamain. Dain namain leat vihtta nama ráhkaduvvon eará ovttaoasat namaid vuođul mat leat ovttaidloggus, ja guokte nama mat leat ráhkaduvvon ovttaoasat namaid vuođul mat leat máŋggaidlogus. Ovttaidlogu ovttaoasat namaid vuođul leat namat <em type="italic">Čiestenjuorra </em>, <em type="italic">Forfáŋgárnjuorra </em>, <em type="italic">Noaidenjuorra </em>, <em type="italic">Noaideskihčči </em>ja <em type="italic">Reahpennjuorra </em>. 59 </p>
<p>Čiestenjuorra lea Čiesti-nammasaš bávtti oidnosis. Ieš njuorra lea čielgi, buorre sáidenjuorra ja buorre giehtavađnjuorra. Nammaoasit leat Č <em type="italic">ieste </em>+ <em type="italic">njuorra </em>. Vihtanat leat <em type="italic">Guovllaoaivi </em><em type="italic">čáhcái </em>ja <em type="italic">Áldda girkui </em>, dalle lea sullii guovdu njuora. </p>
<p>Aikio (2004: 24) navdá nama <em type="italic">Čiesti </em>sámi substráhtanamman. Dán nammii ii leat dálá gielas vejolaš navdinágga. </p>
<p>Forfángárnjuorra lea nuorttabealde <em type="italic">Forfáŋgára </em>mii lea bákti sulloboatkkas </p>
<p>Várjjavuonsullos. Gohppi bávtti lahka lea <em type="italic">Biešgohppi </em>danne lea ge <em type="italic">Forfáŋgárnjuorra </em>buohtalasnamma <em type="italic">Biešgohpnjuoras </em>. Sáhttá dieđosge govahallat boahtá go Forfáŋgár namma dárogiela sánis <em type="italic">for-fang </em>, mii máksá ’ <em type="italic">fortred, skade’ ( </em>Skaard s.v <em type="italic">forfang) </em>, vai lea go das mihkkege oktavuođaid <em type="italic">Forfang </em>-sohkanammii. Diehtoaddi mielde galgá gávdnot Forfáŋgár namma maiddái Sáttováris. Bivdobáikki nammaoasit leat <em type="italic">Forfáŋgár </em>+ <em type="italic">njuorra </em>. Vaikko </p>
<p>Forfáŋgár-namma sáhttá leat loatnasátni dárogielas, de doaibmá dat bures sámegielas, orru ahte lea sámáiduhtton <em type="italic">–ár </em>-suffiksain. </p>
<p>Noaidenjuorra ja Noaideskihčči leat buohtalasnamat <em type="italic">Noaidi </em>nammasaš bivdobáikkis. </p>
<p>Ovttaoasát bivdobáikenamas <em type="italic">Noaidi </em>lea dáhpahuvvan epeksegesa go dása lea lasihuvvon appellatiiva <em type="italic">njuorra </em>dahje appellatiiva <em type="italic">skihčči </em>. Epeksegesa doaibma lea čilget dahje aiddostahttit appellatiiva bokte makkár báiki lea ságas (Helander 2016: 43). Dán oktavuođas dárkilmastá bivdobáikki hámi. Nammaoasit dáin njuorain leat <em type="italic">Noaidi </em>+ <em type="italic">njuorra </em>dahje <em type="italic">Noaidi </em>+ <em type="italic">skihčči </em>. </p>
<p>Reahpennjuorra lea seamma bivdobáiki go <em type="italic">Ivvárnjuorra </em>, ja vihtanat leat ge seamma. </p>
<p><em type="italic">Reahpennjuorra </em>lea dorskebáiki, uhca njuoraš Reahpenjoga njálmmi vuostá. Nammaoasit <em type="italic">leat </em></p>
<p><em type="italic">Reahpen </em>+ <em type="italic">njuorra </em>. Reahpennjuorra gullá nammačoahkkái <em type="italic">Reahpengáisá </em>, <em type="italic">Reahpengohppi </em>, </p>
<p><em type="italic">Reahpenlásis </em>, <em type="italic">Reahpen </em>(ássanbáiki) ja <em type="italic">Reahpen (johka). </em></p>
<p>Guokte nama <em type="italic">Ávekiidnjuorra </em>ja <em type="italic">Juvraskálla </em>leat duddjojuvvon namain main leat vuođđonamat máŋggaidlogus. </p>
<p>Ávekiidnjuorra lea bivdobáiki sullo lahka man namma lea <em type="italic">Ávekat </em>. Sullos lea fyra, mii lea máŋggaid bivdobáikki vihtanin. <em type="italic">Ávekiidnjuoras </em>leat vihtanat <em type="italic">Oardenjunnášgeahči fyrii </em>ja <em type="italic">fyra </em></p>
<p><em type="italic">Unjárgeaži vuostá </em>. Bivdobáiki čiekŋu vutnii guvlui ja lea finddár- ja áhkubiddobivdobáiki. </p>
<p>Informánttat dadjet dán duolva báikin go ovsttán bieggá. Bivdobáikkis lea maid buorre sáiddiid uštit ja firpmiin bivdit báldáid čiekŋaleamos báikkis Várjavuonsullo suologeaži ja fyra gaskkas. 60</p>
<p>Bivdobáikki vuođđonamma lea eanetlogus, vaikko eanetlogu navdinágga ii leat áddehahtti dálá gielas (Helander 2008: 39). Namas leat nammaoasit <em type="italic">Ávekat </em>+ <em type="italic">njuorra </em>mat vuođđooasi laktosa bokte buktet nama <em type="italic">Ávekiidnjuorra </em>, mas mearusoasi rievdá genitiiva máŋggaidlohkui <em type="italic">. </em></p>
<p>Mu materiálas lea dušše dát okta namma <em type="italic">Ávekiidnjuorra </em>mas oainnán dákkár rievdadeami. </p>
<p>Maiddái Valtonen (2014: 407) lea gávnnahan ahte eanetlohku hárve ilbmá nammaoassin mearusoasis su davvisámegiela materiálas.</p>
<p>Helander (2008: 207) árvala ahte namma <em type="italic">Ávekat </em>lea vejolaš substráhttanamma dahje suorggiduvvon appellatiivvas <em type="italic">áhpi </em>. </p>
<p>Juvraskállá lea stuorra coagalmas čielggi hámis mii vuolgá Juvrriin gitta Buođggáide ja lea buorre reabbá bivdobáiki. <em type="italic">Juvraskállá </em>leat nammaoasit <em type="italic">Juvra </em>+ <em type="italic">skálla </em>. <em type="italic">Juvraskállá </em>lea seamma báiki go <em type="italic">Skálla </em>. <em type="italic">Juvraskállá </em>vuođđonamma lea <em type="italic">Juvrrit </em>, mii lea gáddesuolu </p>
<p>Juvravuona davábealde. Aikio (2017: 112) čállá ahte <em type="italic">Juvra </em>- ja <em type="italic">Juvrrit </em>leat dovdameahttumat mearkkašumi ja álgovuođu dáfus. <em type="italic">Juvraskállá </em>gullá maid seamma nammačoahkkái go </p>
<p><em type="italic">Juvravuonjuorra </em>. 5.5 </p>
<p>Vihtanat bivdobáikenamman</p>
<p>Bivdobáikkiid namaid gaskkas leat guokte nama, <em type="italic">Stálu ihtin </em>ja <em type="italic">Njárgii Stállu </em>, mat leat namahuvvon vihtaniid mielde. Vuođđonamma <em type="italic">Stállu </em>lea dás guovddážis <em type="italic">, </em><em type="italic">Stállu </em>lea várri bajábealde <em type="italic">Murggiid </em>ja <em type="italic">Gahpparasa </em>, ja gullá nammačoahkkái mas lea maiddái <em type="italic">Stálojohka </em>. </p>
<p>Várri <em type="italic">Stállu </em>geavahuvvo váldovihtánin go das leat guokte vihtansárgá mat mannet váris vutnii. Nubbi gohčoduvvo ge <em type="italic">Stálu ihtin </em>, ja nubbi fas <em type="italic">Njárgii Stállu </em>. Bivdobáikkit leat namahuvvon dáid váldovihtaniid mielde. </p>
<p>Stálu ihtin lea bivdobáiki davábealde Várjavuonsullo. Mu diehtoaddi lávii dán bivdobáikkis bivdit divssu liinnain čakčat Rámmet Ánddiin. Ánde lávii dadjat <span type="quote">”suga Stálu ihtimii”</span>, ja nu manaiga dohko. Bivdobáikkis galggai <em type="italic">Stállu </em>oidnosis obba áiggi, ja galggai vári njuni doallat čalmmis go suhkagođii davábealde Skierrenjárgga, mii lea Várjavuonsullos, vutnii guvlui. </p>
<p>Dán bivdobáikki vihtan lei ge <em type="italic">Stálu ihtin </em>ja <em type="italic">Skierrenjárga davábealde Várjavuonsullo </em>. </p>
<p>Njárgii Stállu lea nubbi bivdobáiki mii lea namahuvvon váldovihtana mielde. Bivdobáikki galgaba Hendrihkká (Henrik Dikkanen) ja Ándde Piera (Anders Per Noste) gávdnan ja 61 bivddiiga findara dán báikkis guovvamánus. <em type="italic">Stállu </em>lea ge seamma várri mii dás bajábealde lea namuhuvvon, <em type="italic">Njárga </em>lea fas elliptalaš varierennamma namas <em type="italic">Ceavccageađgenjárga </em>, mii gullá nammačoahkkái mas leat namat <em type="italic">Ceavccageađgi </em>(ceggeš) ja <em type="italic">Ceavccageađgi </em>(ássanbáiki). Vihtanat leat <em type="italic">Njárgii Stállu Hendrihkká vistti buohta </em>dahje <em type="italic">Njárgii Stállu ja </em></p>
<p><em type="italic">Roskku Mákká visti Oardanjunnásii </em>. </p>
<p>Dát guokte bivdobáikenama čatnasit eará namaide sierranas málle mielde. Dábálaččat laktásit primáranama oasit juoga báikenammii, mearus-, olles- ja vuođđooasselaktosiid bokte, ja ođđa namma lea dávjá guovtteoasat goallostuvvon namma, mas lea juoga topográfalaš appellatiiva mii čilge dan mihtilmasvuođa. Bivdobáikenamain <em type="italic">Stálu ihtin </em>ja <em type="italic">Njárgii Stállu </em>lea váddáset oaidnit dákkár laktinmálle, ferte maid geahččat makkár konteavsttas dat geavahuvvojit. </p>
<p>Konrad Nielsen (1979: 286‒287) čállá giellaoahpastis ahte sámegielas ii leat čielga rádjá sátnegoallosteami ja syntávssalaččat oktiičadnojuvvon sierranas sániid gaskkas. Son dadjá ahte maiddái preposišuvdna ja substantiiva sáhttá goallostuvvon nu go ovdamearkkas <em type="italic">badjel </em><em type="italic">vári </em>, go lea sáhka sierranas luotta birra mii lea dábálaččat geavahuvvon. Liikká orru váttis daid bivdobáikenamaid bidjat laktosiid gaskii danne go namain lea eará hápmi go namain muđui. </p>
<p>Bivdobáikenamat <em type="italic">Stálu ihtin </em>ja <em type="italic">Njárgii Stállu </em>spiehkastit eará bivdobáikenamain danne go dat leat sihke vihtaniid namat ja bivdobáikenamat, ja dat orru nu ahte vihtana namma dat lea sirdásan bivdobáikenamman. </p>
<p>Helander (2008: 45) čállá ahte báikenamma lea monoreferentiála dan lahkái ahte dat cuoigu ovtta vissis báikki ja sisttisdoallá vissis denotašuvnna. Jus seamma báikenamma dasto geavahuvvo eará báikkis, de lea namma ožžon ođđa denotašuvnna, ja lea ođđa namma.</p>
<p>Nammaanu gohčoda son <em type="italic">onymalaš homonymiijan </em>. </p>
<p>Dávjá lea nu ahte luonddunamma sirdása ássannamman, nu go Helander (2008: 48) čállá báikenama <em type="italic">Unjárgga </em>birra. Homonymiija lea dás geavvan guovtte luonddunama gaskkas, ja konteaksta čuoldá nuppi nuppis. </p>
<p>Bivdobáikenamat <em type="italic">Stálu ihtin </em>ja <em type="italic">Njárgii Stállu </em>leat namat mat leat sirdasan váldovihtan-namas </p>
<p><em type="italic">Stálu ihttin </em>bivdobáikenamman. Namas <em type="italic">Stálu ihtin </em>lea denotašuvdna bivdobáiki, ja namas </p>
<p><em type="italic">Stálu ihtin </em>lea denotašuvdna váldovihtan. Váldovihtan leat dán oktavuođas báiki mii čuovvu vissis sárgá, nu go lean geahččalan govvet illustrašuvnnain vuolábealde. 62 </p>
<p>Govus 10. Váldovihtana namma sirdása bivdobáikenamman.</p>
<p>Helander ( 2008: 47) mielde leat báikenamat, maid entititehta lea juo ovdal biddjon namman, metonymalaš sirddanamat. Aiddo dákkár nammasirdin ii leat dábalaš bivdobáikenamaid gaskkas Unjárggas, mas primáranamma sirdašuvvá eará entititehta namman. Buot báikenamaid gaskkas leat dušše dát guokte nama <em type="italic">Stálu ihtin </em>ja <em type="italic">Njárgii Stállu </em>main dát dáhpahuvvá. 5.6 </p>
<p>Luonddunamahusat bivdobáikkiid namain</p>
<p>Bivdobáikkiid namain gávdná mu materiálas gávcci iešguđetlágán luonddunamahusa vuođđooasis, namalassii <em type="italic">gárgu, geahči, njuorra, njuoraš, rávdnji, riddu, skálla </em>ja <em type="italic">skihčči </em>. Dán kapihttalis guorahalan dušše daid luonddunamahusaid mat gávdnojit guovtteoasat namaid vuođđoosiin. Luonddunamahusat gávdnojit maiddái ovttaoasat báikenamain ja guovtteoasat bivdobáikenamaid mearusosiin, muhto daid guođán dán oktavuođas guorahalakeahttá. </p>
<p>Báikenamaid vuođđooassi čilge dávjá báikki luonddu dahje šlája. Guolásteddjiide lea dákkár diehtu hui árvvolaš, go sii geavahit báikkiid maid ii leat gii ge oaidnán. Danne lea báikenamma, mas lea luonddunamahus, earenoamáš ávkkálaš. Helander (1991: 77) čállá ahte guovllu ealáhusat váikkuhit topográfalaš appellatiivvaid geavaheapmái, ja ahte mearrasámiin lea rikkis sátneviidodat merrii ja mearragáttiide. Danne sáhttá ge jurddašit ahte ii lean heivvolaš geavahit dušše ovtta appellatiivva govvidit bivdobáikki, ja lei dárbu earuhit bivdobáikkiid maid luonddunamahusaid bokte.</p>
<p>Stállu (Várri)</p>
<p>Stálu ihtin ( váldovihtan) 63</p>
<p>Dás vuolábealde lokten oidnosii daid luonddunamahusaid mat leat mu materiálas. Danin go namahusat soitet apmasat lohkkiide válddán fárrui daid mearkkašumiid sátnegirjjiid mielde ja maiddái báikkálaš mearkkašumi nu go lea munnje čilgejuvvon.</p>
<p>Appellatiivva Gárgu čujuha ahte botnis lea čievra dahje geađgi. Gárgu lea dego suolu dahje lássá mii ihtá ja jávká dađi mielde go mearračáhci ahccá ja coahku. Dát appellatiiva geavahuvvo dušše namas <em type="italic">Álddanjárgárgu. </em></p>
<p>Geahči mearkkaša Qvigstad (1944: 34) mielde ’ende, spiss’. Son buktá ovdamearkka <em type="italic">várregeahči </em>, ja dákkár oktavuođas appellatiiva lea dovddus eará báikenamain Unjárggas. </p>
<p>Bivdobáikenamma <em type="italic">Poalanjárgeahči </em>lea áidna bivdobáiki mas <em type="italic">geahči </em>geavahuvvo appellatiivan <em type="italic">. </em></p>
<p>Njuorra mearkkaša báikkálaččat báikki mearas mii lea coahkáset go mearra dan birra.</p>
<p>Qvigstad (1944: 53) mielde lea <em type="italic">njuorra </em>’grunne i hav eller innsjø’ ja son namuha Unjárggas sáni <em type="italic">sáidenjuorra. </em><em type="italic">Njuorra </em>lea dábáleamus appellatiiva Unjárggas go dat geavahuvvo 57 bivdobáikenamas. </p>
<p>Dán dutkamuša informánttat čilgejit ahte njuorra sáhttá leat čieŋal dahje coagis, ja ahte njuora bodni sáhttá leat máŋggalágan, sihke geađgebodni dahje sáttobodni. Njuoras lea dábálaččat namma ja lea guollebivdinbáiki go dákkár báikái čoahkkana dávjá guolli. Guolli bivdo de sihke coahkáset čázis dahje njuoraid gahčahagain.</p>
<p>Njuorra sáhttá leat stuoris dahje uhcci, danin luonddunamahus adno maiddái deminutiivva hámis njuoraš . Deminutiiva hápmi geavahuvvo namain dušše oktii mu materiálas.</p>
<p>Njuora sturrodat lea guollebivdiide dieđus, go dat dihtet gos njuorra álgá ja nohkká. Njuorra nohká dakko gokko čiekŋu, ja sii sáhttet vihtaniid bokte gávdnat aiddo gokko njuoras sii leat, ovdamearkka dihte njuora ravddas dahje gasku.</p>
<p>Rávdnji lea luonddunamahus mii ii govve mearrabotni, muhto válddahallá čáhcejođu, báikki gos čáhci golgá johtilit, vuona siste olggos ja sisa soames gáržžes báikkis. Qvigstad (1944: 57) mielde mearkkaša dat ’strøm’. Rávdnji maid sáhttá leat eará sajis mearas, sihke meara ahcima ja coahkuma dihte dahje biekka geažil. Rávdnji geavahuvvo dušše namas </p>
<p><em type="italic">Fuoitnjárrávdnji </em>. </p>
<p>Riddu lea Qvigstad (1944: 57) čilgehusa mielde ’strandbredd, strand’ ja son buktá ovdamearkka Unjárggas: <em type="italic">mearra-riddu </em>. Lagercrantz (1939: 728) čilge ahte riddu lea mearragáddi go njuolga lea fiervá. 64 </p>
<p>Sátni lea geavahusas golmma bivdobáikenamas, ja maiddái eará báikkálaš báikenamain nu go ovdamearkka dihte Uvlla Máhte luođis: </p>
<p><em type="italic">Fatnasa namma lei Mákkábiddu </em></p>
<p><em type="italic">Dávjá sugadii Duomenjárriddu </em></p>
<p>Bivdobáikkiid luonddunamahusaid gaskkas gávdnojit guokte appellatiiva, <em type="italic">Skálla </em>ja <em type="italic">Skihčči, </em>maid mun anán leat geavahuvvon metaforalaččat bagadallan dihte mo bivdobáikkis lea hápmi. </p>
<p>Topográfalaš appellatiivan ii leat <em type="italic">skálla </em>dovddus. Aikio (2017: 166) guorahallá máŋggaid báikenamaid main sáni variánttat geavahuvvojit mearusoassin, muhto buvtteha ahte sátni lea čilgemeahttun. Go luonddunamahus gávdno bivdobáikkiid oktavuođas de jurddašan ahte luonddunamahus lea lonejuvvon dárogiela bivdobáikenamas <em type="italic">Skallen. </em></p>
<p>Per Hovda (1961: 102) čállá ahte sátni <em type="italic">skalle </em>boahtá boaresdárogielas ja lea geavahuvvon njuorranamain nammaosiin miehtá Dáža rittu. Erenoamáš ollu háviid lea geavahuvvon </p>
<p>Nordlándda fylkka rittus, muhto namuha maid bivdobáikkiid <em type="italic">Ytre </em>ja <em type="italic">Øvre Metuvskallen </em>davábealde Mehámmana, Finnmárkkus (Hovda 1961: 104). Arne Kruse (2000: 89) čielggadeamis bivdobáikenamain Smølas, Møre ja Romsdal fylkkas, lea <em type="italic">skalle </em>dat appellatiiva mii lea eanemusat geavahuvvon. Kruse (2000: 112) čállá viidáseappot ahte dárogiela appellatiiva <em type="italic">skalle </em>geavahuvvo doppe gos sulastahttá oaiveskálžžu. Bivdobáiki masa dákkár sátni lea biddjon lea dávjá jámma duolbbas ja das lea gahčahat čiekŋalet čáziide juohke guvlui birra bivdobáikki. </p>
<p>Luonddunamahus <em type="bold">s kihčči </em>gávdno báikkálaš sámegielas, nu go ovdamearkka dihte rittus gos lea njárga mii lea guhkki ja seaggi ja gos eai leat eará njárggat. Skihčči geavahuvvo maid oktavuođain nu go <em type="italic">skihčči bátni </em>, bátni mii lea guhkit go eará bánit. Báikkálaččat dadjet maid ahte <span type="quote">“Skihčči lea dego gufihtarčohkka”</span>. Gufihtarčohkka lea uhca čohkaš mas lea lávvohápmi, sátni gávdno maid namman ollu dákkár báikkiin. </p>
<p>Appellatiiva <em type="italic">skihčči </em>lea bivdobáikkiid oktavuođas geavahuvvon metaforalaččat. Aikio (2004: 24) namaha <em type="italic">skieč(č)e </em>- sáni jorgalussan ’čáhcejuohku’. Bivdobáikkiid namaid oktavuođas lea goit dát mearkkašupmi veadjemeahttun, go báikkit leat juo čázis. Nielsen (1979: 431) čilge sáni ’noget som stikker fram, f.eks en tann som har uregelmessig stilling, njárga-skihčče nes som stikker langt ut’. Qvigstad (1944: 2) namuha <em type="italic">skihčči </em>dakkár appellatiivan mas rievtti mielde lea viidát mearkkašupmi, ’men kan få betydning av stedsnavn på grunn av sammenhengen eller i sammensetning’. Son maid buktá ovdamearkka Unjárggas ’njuorra- skihčči, en spiss grunne større enn njuorra-geahči’ (1944: 63). 65 </p>
<p>Go buohtastahttá daid luonddunamahusaid geavaheami, de oaidná ahte appellatiivvaid frekveanssas leat čielga erohusat nu go tabealla čájeha.</p>
<p><em type="bold">Luonddu – </em></p>
<p><em type="bold">Namahus </em><em type="bold">gárgu </em><em type="bold">geahči </em><em type="bold">njuorra </em><em type="bold">njuoraš </em><em type="bold">rávdnji </em><em type="bold">riddu </em><em type="bold">skálla </em><em type="bold">skihčči </em></p>
<p><em type="bold">Mearri </em>1 1 57 1 1 3 1 1 </p>
<p><em type="bold">Ovda- </em><em type="bold">mearka </em></p>
<p>Álddanjár-gárgu</p>
<p>Poalanjár-geahči</p>
<p>Divsso- njuorra</p>
<p>Uhca-njuoraš</p>
<p>Fuoitnjár- rávdnji</p>
<p>Sáltejár-riddu</p>
<p>Juvra-skálla</p>
<p>Noaide-skihčči</p>
<p>Tabealla 4. Luonddunamahusaid juohkáseapmi vuođđooasi posišuvnnas oktan ovdamearkkaiguin.</p>
<p>Tabeallas oaidná hui stuorra erohusa luonddunamahusaid frekveanssas. Appellatiiva <em type="italic">njuorra </em>lea dábáleamos, buot 75 namas lea <em type="italic">njuorra </em>geavahuvvon vuođđooasis 57 geardde <em type="italic">, </em>dasa lassin lea deminutiiva <em type="italic">njuoraš </em>geavahuvvon oktii. <em type="italic">Riddu </em>lea geavahuvvon golmma geardde ja fas namahusat <em type="italic">gárgu </em>, <em type="italic">geahči </em>, <em type="italic">rávdnji </em>, <em type="italic">skálla </em>ja <em type="italic">skihčči </em>leat oktii geavahuvvon appellatiivan. </p>
<p>Bivdobáikkiid namaid oktavuođas lea <em type="italic">njuorra </em>ja <em type="italic">njuoraš </em>appellatiivvat guovddážis. Dat muitalit ahte gokko lea vejolaš goddit guoli, gokko čáhci lea coahkáset go muđui mearas ja muitalit maid ahte njuora hápmi lea dego uhcit dahje stuorát suolu čázi vuolde. Eará appellatiivvain leat eará iešvuođat, ovdamearkka dihte coahku čáhci <em type="italic">gárggu </em>birra fiervenčázis, <em type="italic">geahči </em>muitala ahte mii nu ge nohká, <em type="italic">rávdnji </em>fas čáhcejođu birra, <em type="italic">riddu </em>guhkes fiervvá birra. <em type="italic">Skállá </em>ja <em type="italic">skihčči </em>muitalit bivdobáikki hámis. Dát appellatiivvat eai dábálaččat gula bivdobáikkiide, muhto bivdobáikenamaid konteavsttas ja kultuvrralaš ja gielalaš birrasis dat liikká dahket dan ja dohkkehuvvojit bivdobáikenamaid kategoriijai. </p>
<p>Appellatiiva <em type="italic">njuorra </em>lea oahpis viidát Sámis. Álgu-diehtovuođđu (s.v. <em type="italic">njuorra </em>) čilge sáni gávdnot davvisámegielas, bihtánsámegielas, julevsámegielas, anársámegielas, nuortalašgielas ja gielddasámegielas. Dás vuolábealde čilgen <em type="italic">Njuorra </em>sáni viidodaga Sámis. 66 </p>
<p>Kárta 4. Njuorra-sáni lávdankárta sámegielain (Álgu s.v. <em type="italic">njuorra </em>). </p>
<p>Bivdobáikkiid namaid topográfalaš appellatiivvaid oktavuođas lea maid miellagiddevaš geahččat mo vuođđooasi appellatiiva lea oahpis viidát go Unjárggas, makkár luonddunamahusat geavahuvvojit go lea sáhka bivdobáikkiin. Vuolábealde lean ráhkadan tabealla mii čájeha makkár luonddunamahusat geavahuvvojit Porsáŋggus ja Návuonas ja</p>
<p>Sá G = Gielddasámegiella</p>
<p>Sá Nuo = Nuortalašsámegiella</p>
<p>Sa Á = Anársámegiella</p>
<p>Sá D = Davvisámegiella</p>
<p>Sá JU = Julevsámegiella</p>
<p>Sá B = Bihtánsámegiella</p>
<p>Sá U = Ubmisámegiella67 buohtastahtán daid appellatiivvaiguin maid lean gávdnan Unjárggas. Buohtastahttimis ferten dahkat várrehusa das ahte luonddunamahusčoakkáldagat eai soaitte leat dievaslaččat.</p>
<p><em type="bold">Unjárggas </em></p>
<p><em type="bold">Porsáŋggus </em></p>
<p><em type="bold">Návuonas </em></p>
<p>Gárgu</p>
<p>Gárggu</p>
<p>Geahči</p>
<p>Njuorra/ Njuoraš</p>
<p>Njuorra</p>
<p>Rávdnji</p>
<p>Rávdnji</p>
<p>Riddu</p>
<p>Skálla</p>
<p>Skálli</p>
<p>Skihčči</p>
<p>Báhkká</p>
<p>Báhkka</p>
<p>Coagis</p>
<p>Coagis</p>
<p>Boađđu</p>
<p>Boađđu</p>
<p>Čorru</p>
<p>Čorru</p>
<p>Bovdna</p>
<p>Čuovggá</p>
<p>Mađđá</p>
<p>Fávli</p>
<p>Ruvšša</p>
<p>Čielgi</p>
<p>Skuhttá</p>
<p>Moarri *</p>
<p>Geađgi</p>
<p>Tabealla 5. Bivdobáikkiid luonddnamahusat Unjárggas, Porsáŋggus ja Návuonas. Dieđut leat Brattland (2011: 96) mielde ja Návuona dieđut Bjørklund (1991: 44) mielde. * Kaisa Rautio Helander mielde lea dát mađđi</p>
<p>Porsáŋggus ja marri Návuonas.</p>
<p>Oppalaš geahčastat čájeha ahte dábáleamos appellatiiva mii Unjárggas geavahuvvo, namalassii <em type="italic">njuorra </em>, lea maiddái anus Porsáŋggus. Brattland ( 2011: 96) čállá ahte <em type="italic">njuorra </em>geavahuvvo Porsáŋggus guhkes ja viiddis čázevuloš alážiid birra. Návuonas ii leat ollenge <em type="italic">njuorra- </em>appellatiiva anus bivdobáikenamain, ja dát sáhttá čujuhit dasa ahte nuortsuopmaniin lea dát appellatiiva dábálaš. </p>
<p>Porsáŋggus lea dábáleamos appellatiiva <em type="italic">coagis </em>, ja dát adno bivdobáikkis, mii ii leat nu viiddis ja gos lea coahki. Maiddái Návuonas lea <em type="italic">coagis </em>dábáleamos appellatiiva (Bjørklund 1991: 44), muhto dát appellatiiva ii adnojuvvo Unjárgga bivdobáikenamain. </p>
<p>Muđui eai leat galle appellatiiva mat leat oktasaččat dán golmma guovllus. Bivdobáikkiid appellatiivvat <em type="italic">gárgu </em>ja <em type="italic">rávdnji </em>, mat leat geavahuvvon Unjárggas, leat maid gávdnamis 68 </p>
<p>Porsáŋggu namain. Návuonas fas lea <em type="italic">skálli </em>oahpis, maid rehkenasttán lea seammá sátni go <em type="italic">skálla </em>Unjárggas. </p>
<p>Vaikko dás oaidná ahte leat geavahuvvon iešguđetgelágan luonddunamahusat bivdobáikenamaid vuođđooassin, de leat eanaš appellatiivvat anus buot guovlluin, muhto eará oktavuođain go bivdobáikenamain. Ovdamearkka dihte lea appellatiiva <em type="italic">coagis </em>oahpis </p>
<p>Unjárggas, muhto dat ii adno bivdobáikenamain. 69 6</p>
<p>Bivdobáikkiid namat dárogillii 6.1</p>
<p>Dárogielat bivdobáikenamat kárttain</p>
<p>Várjavuona ođđaseamos mearrakárttas M-2008 leat merkejuvvon 19 bivdobáikki Unjárgga mearrarájá siskkobealde. Buot dát 19 nama leat dárogillii. Mearrakárttas ii vuhtto sámegielat nammaservodat, kárta čájeha baicca dan ahte sápmelaččat geat leat suhkan meara dán guovllus livčče geavahan dárogielat namaid. Kártta namat govvejit dárogielat nammaservodaga, vaikko dakkár ii leat leamaš siskkit Várjavuonas. Lea dasto govttolaš jearrat ahte mas dárogielat namat leat vuolgán, go ii leat jáhkehahtti ahte dat leat čuožžilan sámegielat nammaservodagas lassin daid sámegielat bivdobáikenamaide mat leat vuonas.</p>
<p>Kárta 5. Oassi dutkanmateriála guovllus. Govas lea bivdobáikkiid namat dušše dárogillii (Fiskeridirektoratet).</p>
<p>Vástádusa dákkár gažaldahkii ferte ohcat gálduin mat gieđahallet ja ovdanbuktet báikenamaid ja bivdobáikenamaid virggálaš geavaheami Norggas, ja oppa lohkkái geahččat mo sámegielat báikenamat leat gieđahallojuvvon dáruiduhttinproseassas. Kártabarggut doibme uniovdnaáigge dáruiduhttingaskaoapmin, ja nu galge govvet ahte sámi servodagat ledje dárogielat dáža servodagat (Helander 2008: 258).</p>
<p>Kártaráhkadanbargguide ledje maid mearrádusat (Helander 2008: 307), mat maiddái guske vuosttas mearrakártta ráhkadeapmái 1925. Mearrádusat gohččot dárogielat namaid dahje 70 báikenamaid jorgalemiid ovdanbuktit <span type="quote">”på stedet”</span>, (dan báikkis gos namma lea), dalle jus báikkis lea sámegielat namma. Dárogielat nama galggai bidjat váldonamman ja sámegielat nama smávit bustávaiguin ja čáladeattuin. Bivdobáikenamaid eai goit merken sámegillii.</p>
<p>Kártadoaimmahat (21.3 2018) lea čállán munnje epoastta: ” I tidligere tider ble navn samlet inn under befaring - ved å snakke med lokale kjentfolk”. Dat máksá ahte bivdobáikkiid namaid ráhkadeamis ledje olbmot, mat vásidin jearahalle olbmuin namaid, ja de jorgaledje dahje heivehedje daid dárogillii.</p>
<p>Dán guorahallamis geahčan mo dárogielat bivdobáikenamat leat ráhkaduvvon M-1925-kártii ja ain geavahuvvon M-2008-kárttas. Guorahallamis buohtastahtán dáid namaid sámegielat njálmmálaš bivdobáikenamaiguin mat leat mu materiálas. Danne go báikenamaid dáruiduhttin lea juo álggahuvvon ovdal go vuosttas mearrakárta ráhkaduvvui 1925, de lea dehálaš maiddái geahččat Friis etnográfalaš kárttaid jagis 1861 ja grádamihttokártta Z4 jagis 1900, mii lei vuosttas virggálaš kárta Unjárggas. Vuolggasadjin lea maiddái Kaisa Rautio Helander (2008) bargu sámi báikenamaid dáruiduhttima birra Várjjagis. Son lea maid guorahallamisttis geavahan grádamihttokártta Z4.</p>
<p>Guorahallamis leat dasto máŋga ceahki, vuosttas ceahkki lea geahččat mo Z4-kárttas leat báikenamat dáruiduhttojuvvon. Doppe eai leat bivdobáikenamat, muhto leat gáttebeale namat mat leat jaskkodahttojuvvon dahje vuoliduvvon, iešguđetge toponymalaš strategiijaiguin.</p>
<p>Nubbi ceahkki lea buohtastahttit sámi árbevirolaš bivdobáikenamaid daid bivdobáikenamaiguin mat leat mearrakárttain, ja seammás geahččat mo Z4-kártta namat leat váikkuhan dárogielat bivdobáikenamaide. Mun lean dás válljen juohkit M-2008 kártta namaid friddja nammabárran ja namaide main lea sámegielat bivdobáikenamaid málle. Namat mat leat sámi namaid málle mielde lean fas juohkán namaide mat leat nammačohkiide čanastuvvon, mat leat belohahkii heivehuvvon dahje semantihkalaččat motiverejuvvon ja namat mat leat biddjon boasttu sajádahkii.</p>
<p>Bivdobáikenamaid oktavuođas guorahalan maid makkár appellatiivvaid leat válljen geavahit dárogillii mearrakárttain. 71 6.2</p>
<p>Dárogielat bivdobáikenamaid ráhkadanvuogit 6.2.1 Topográfalaš appellatiivvat dárogielat namaid vuođđoosiin</p>
<p>Bivdobáikkiid dárogielat namain Siskkit Várjavuonas geavahuvvo vuođđooasis appellatiiva <em type="italic">grunnen </em>, ovdamearkka dihte namas <em type="italic">Nessebygrunnen </em>. Per Hovda (1961: 71) mielde lea <em type="italic">grunn </em>báiki gos mearrabodni lea coahkáset go muđui. Appellatiiva g <em type="italic">runn </em>lea dábáleamos bivdobáikkiid appellatiiva Norggas (Hovda 1961: 67). Hovda (1961) lea muđui barggus bokte registreren 65 iešguđetgelágan bivdobáikkiid appellatiivva miehtá Norgga, muhto dát eai leat gal geavahuvvon Várjavuona mearrakárttain. </p>
<p>Appellatiiva <em type="italic">grunn </em>vástida semantihkalaččat hui bures <em type="italic">njuorra </em>-appellatiiva čilgehussii, ja vuođđooasi jorgaleapmi, nu go dat lea mearrakártta oktavuođas dahkkon, ii buvtte ieš alddis makkárge erohusa appellatiiva álgosemantihkas. Sámegielat bivdobáikkiid namain leat topográfalaš appellatiivvat <em type="italic">njuoraš, gárgu, geahči, rávdnji, riddu, ruŋgu, skálla </em>ja <em type="italic">skihčči </em>maid geavahuvvon bivdobáikenamain. Mearrakárttaide leat goit dušše merkejuvvon namat main sámegillii lea vuođđooasis <em type="italic">njuorra </em>-appellatiiva. </p>
<p>Dávjá lea nu ahte topográfalaš appellatiivvaid jorgaleapmi buktá váttisvuođaid go nuppi gielas eai leat vástideaddji namahusat. Helander (2008: 166‒174) lea čájehan makkár váttisvuođaid luonddunamahusaid vuođđoosiid jorgaleapmi mielddisbuvttii go uniovdnaáigge kártanjuolggadusaid vuođul bidje kárttaide dárogiela namaid. Son buktá ovdamearkkaid das mo sámegielat namain leat vuođđoosiin máŋggat luonddunamahusat mat čatnasit ’váriid’ semantihkalaš gieddái, nu go <em type="italic">gáisá, várri, čohkka, oaivi, njunni, aláš, skáidi </em>ja <em type="italic">bákti </em>, muhto maid dárogillii dávjá leat jorgalan <em type="italic">fjell </em>-appellatiivvain. </p>
<p>Eará ovdamearka jorgalanváttisvuođain lea mo appellatiiva <em type="italic">oaivi </em>geavahuvvo ja ii geavahuvvo jorgalusain (gč. maiddái Helander 2008: 170). Qvigstad &amp; Olsen (1924: 261) namuheaba gieddenama <em type="italic">Sai`devar-bakken </em>, mii lea belohahkii heivehuvvon elliptalaš namma </p>
<p><em type="italic">Sáidevárdánoaivi </em>-namas. Dán nama čilgehus lea ’seiutkikksbakken, der er en seigrunn utenfor stedet’. Dás lea <em type="italic">oaivi </em>-appellatiiva jorgaluvvon <em type="italic">bakken </em>-appellatiivvain, mii ii govve namahusa <em type="italic">oaivi </em>mii dábálaččat mearkkaša ’jorba várri’ (SDS s.v. <em type="italic">oaivi </em>). Mearusoasis geavahuvvo redukšuvdna, go <em type="italic">Sáidevárdán- </em>oaniduvvo <em type="italic">Sai`devar- </em>nu ahte lea bahá gáddit ahte das lea sáhka váris ii ge várdámis. <em type="italic">Oaivi </em>-appellatiiva ii leat konsekveanta jorgaluvvon seamma láhkai daningo nuppi namas lea <em type="italic">Doaresoaivi </em>jorgaluvvon <em type="italic">Tverhode. </em>Bivdobáikkiid 72 namaid vuođđoosiin in oainne goit dákkár váttisvuođaid, muhto dás ferte lasihit ahte dárogielat appellatiivvaid vuolggasadjin lea geavahuvvon dušše <em type="italic">njuorra </em>-appellatiiva eai ge dat eará luonddunamahusat matge gávdnojit sámegielat bivdobáikenamain. 6.2.2 Dárogielat bivdobáikenamat friddja nammabárran </p>
<p>Go buohtastahttá mu sámegielat bivdobáikenamaid materiála ja mearrakártta M-2008, de čájehit bivdobáikkiid sámegielat ja dárogielat namat golbma friddja nammabára. Namat leat ráhkaduvvon goabbat gillii ja goabbat navdinákkain. Nubbi giella ii vuhtto, ii lonema ii ge fonehtalaš ja semantihkalaš gaskavuođa ektui.</p>
<p>Vuosttas ovdamearka dákkár nammabárrii lea bivdobáikenamma Garngrunnen mii lea biddjojuvvon namman M-1925-kártii ja doalahuvvon M-2008-kárttas. <em type="italic">Garngrunnen </em>lea biddjon namman dakko gokko sámegillii leat namuhuvvon buohtalasnamat Stuorranjuorra , </p>
<p>Fávlenjuorra ja Lávženjuorra . Dárogielat namas lea mearusoasis geavahuvvon appellatiiva <em type="italic">garn </em>, mii dás čujuha fierbmebivdui. </p>
<p>Nubbi friddja nammabárra lea Kistegrunnen ⁓ Leštonjuorra . Namas <em type="italic">Kistegrunnen </em>lea mearusoasis geavahuvvon áibbas ođđa appellatiiva mii ii vástit semantihkalaččat sámegielat mearusoassái. Nammaidea mii lea appellatiivva <em type="italic">kiste </em>(’gistu, bumbá’) duohken mearusoasis ii leat vejolaš čilget, muhto nammaidea lea goit eará go sámegielat namas. </p>
<p>Goalmmát nammabárra lea Veinesgrunnen <em type="italic">⁓ </em>Geassánjuorra . Namma <em type="italic">Veinesgrunnen </em>lea biddjon daningo vuona namma lea Vierevuonna. Friis (1861) kárttas lea vuotna merkejuvvon </p>
<p><em type="italic">Veinæsbund </em>. Friis kárttas lea njárgii biddjon namma <em type="italic">Kvalnes </em>, sámegielat namain <em type="italic">Falesnjarga </em>ruođuid sisa. Báikkálaččat lea namma <em type="italic">Fálesnjárga </em>uhcit njárga ja dološ ássanbáiki dan seamma njárggas, muhto ii leat olles njárgga namma. Z4-kárttas lea maid <em type="italic">Kvalnes </em>biddjon olles njárgga namman. Z4-kárttas lea vuotna merkejuvvon sihke dárogillii ja maiddái sámegillii ruođuid siste <em type="italic">Veinesbugten </em>( <em type="italic">Vieravuodna </em>) <em type="italic">. </em>Helander (2008: 187) mielde leat ge Z4-kártii merkejuvvon smávit vuonat guovtti gillii. M-1925-kárttas lea bivdobáikái biddjon namma <em type="italic">Veinesgrunnen. </em>M-2008-kárttas lea seamma namma bivdobáikkis, muhto njárggas lea dál maid sámegielat namma <em type="italic">Vieranjárga </em>, ja dárogielat namma <em type="italic">Veidneset </em>. Namma </p>
<p><em type="italic">Veinesgrunnen </em>lea biddjon dárogiela nammačoahki mielde, ja olleslavttusin vuona nammii. </p>
<p>Mu materiálas ii leat bivdobáiki mas lea mearusoasis <em type="italic">Vieranjárga </em>. 73 6.3 </p>
<p>Dárogielat bivdobáikenamat ráhkaduvvon sámegielat bivdobáikenamaid málle mielde 6.3.1 Dárogielat bivdobáikenamat ráhkaduvvon dárogiela nammačohkiid mielde</p>
<p>Sámegiela bivdobáikenamaid ráhkadusmálle čájeha ahte bivdobáikkiid navdinágga lea vižžon namas mii vuolgá gáttis, ja nu čatná bivdobáikki ja gátti oktii. Eanaš sámegielat bivdobáikenamat gullet ge nammačohkiide. Danin orru ge dákkár ráhkadanmálle maid fievrreduvvon muhtun dárogielat bivdobáikkiide, ja nu lea ge ráhkaduvvon dárogielat nammačoahkki mas bivdobáikenamma lea oassin.</p>
<p>Dárogielat bivdobáikenamat mat gullet dárogielat nammačoahkkái, leat ráhkaduvvon guovtti ceahkis. Álggos leat dáruiduhttináiggi ráhkaduvvon dárogielat namat, dahkunnamat, giliide, sulluide, jogaide, njárggaide, vuonaide ja lássáide (Helander 2008: 185‒253). Dasto leat dahkunnamat geavahuvvon vuođđonamman dárogielat bivdobáikenamaide. Dákkár bivdobáikenamat main lea vuolggasadji álggos dárogillii ráhkaduvvon luonddunamain leat:</p>
<p><em type="italic">Burnes </em>→ <em type="italic">Burnesgrunnen </em></p>
<p><em type="italic">Nesseby </em>→ <em type="italic">Nessebygrunnen </em></p>
<p><em type="italic">Reppen </em>→ <em type="italic">Reppengrunnen </em></p>
<p><em type="italic">Nyelven </em>→ <em type="italic">Nyelvgrunnen </em></p>
<p><em type="italic">Fugleberget </em>→ <em type="italic">Fugleberggrunnen </em></p>
<p><em type="italic">Naskholmen </em>→ <em type="italic">Naskholmgrunnen </em></p>
<p><em type="italic">Tjukkenes </em>→ <em type="italic">Tjukkenesgrunnen </em></p>
<p><em type="italic">Skarvskjær </em>→ <em type="italic">Skarvskjærgrunnen </em></p>
<p>Bivdobáiki Burnjárnjuorra lea M-1925-kárttas merkejuvvon Burnesgrunnen <em type="bold">. </em>Dárogielat namma lea dás ráhkaduvvon sámegielat nama málle mielde, báikenamma <em type="italic">Buvrenjárga </em>lea geavahuvvon mearusoassin identitifiseret bivdobáikki sajádaga nammačoahki vehkiin. </p>
<p>Bivdobáikenamma lea sámegillii ráhkaduvvon <em type="italic">Buvrenjárga </em>→ <em type="italic">Buvrenjárnjuorra </em>, ja dárogielas lea seamma málle mielde dárogielat vuođđonamma <em type="italic">Burnes </em>geavahuvvon mearusoassin bivdobáikenamas, <em type="italic">Burnes </em>→ <em type="italic">Burnesgrunnen </em>. 74 </p>
<p>Unjárnjuorra lea M-1925-kárttas namuhuvvon <em type="italic">Nesebygrunnen </em>. Dárogielat vuođđonamma lea rievdaduvvon dahje boastut čállojuvvon <em type="italic">Neseby </em>dán kárttas. M-2008-kárttas lea namma </p>
<p>Nessebygrunnen . Sámegielat bivdobáiki <em type="italic">Unjárnjuorra </em>lea olleslavttus vuođđonammii </p>
<p>Unjárga, <em type="italic">Unjárga </em>→ <em type="italic">Unjárnjuorra </em>. Seamma málle mielde lea dárogielat bivdobáikenamma </p>
<p><em type="italic">Nessebygrunnen </em>olleslavttus dárogielat vuođđonammii Nesseby, <em type="italic">Nesseby </em>→ <em type="italic">Nessebygrunnen </em>. </p>
<p>Reahpenjuorra lea namahuvvon Reppengrunnen sihke M-1925-kárttas ja M-2008-kárttas.</p>
<p>M-1925-kárttas geavahuvvo <em type="italic">Reppen </em>namman sihke ássanbáikkis, jogas ja lássás dušše dárogillii. Sámegielat bivdobáikenamma vuolgá vuođđonamas <em type="italic">Reahpen </em>→ <em type="italic">Reahpennjuorra </em>. </p>
<p>Dárogillii lea maid geavahuvvon seamma nammabidjanmálle, dárogielat namma <em type="italic">Reppen </em>→ </p>
<p><em type="italic">Reppengrunnen </em>. </p>
<p>Ođđajohnjuorra lea sihke M-1925-kárttas ja M-2008-kárttas namuhuvvon Nyelvgrunnen . </p>
<p>Friis kárta merke joga sihke dárogillii ja sámegilli <em type="italic">Nyelv </em>ja <em type="italic">Ođđajohka. </em>Helander (2008: 187) čállá ahte Z4-kárttas lea dán joga namma dat áidna stuorát joga namma mii lea merkejuvvon dušše dárogillii, <em type="italic">Nyelven. </em>Bivdobáikenamma lea sámegillii joga namas vuolgán <em type="italic">Ođđajohka </em>→ </p>
<p><em type="italic">Ođđajohnjuorra </em>. Dárogielat bivdobáikenamma lea čuvvon seamma minstara, joga namma lea vuođđonamma mii čuovvu bivdobáikenammii <em type="italic">Nyelven </em>→ <em type="italic">Nyelvgrunnen </em>. </p>
<p>Čiestenjuorra lea M-1925-kárttas namuhuvvon Fugleberggrunnen , ja maiddái M-2008-kárttas lea seamma namma. Sámegielat bivdobáikenamma lea ráhkaduvvon <em type="italic">Čieste </em>→ </p>
<p><em type="italic">Čiestenjuorra </em>, ja nu lea dárogielat namma ge seamma málle mielde duddjojuvvon </p>
<p><em type="italic">Fugleberget </em>→ <em type="italic">Fugleberggrunnen. </em></p>
<p>Háškanjuorra lea merkejuvvon Naskholmgrunnen M-1925 kárttas ja doalahuvvon M-2008- kárttas. Namma <em type="italic">Naskholmen </em>lea Z4-kárttas dušše dárogillii ja lea geavahuvvon <em type="italic">Háškasullo </em>namman. Kárttas ii leat sámegielat namma sullos. Helander (2008: 187) čállá ahte buot sulluid namat leat dárogillii merkejuvvon Z4-kárttas. M-2008-kárttas lea lasihuvvon sámegielat namma <em type="italic">Háškasuolu </em>, muhto dát ii leat váikkuhan bivdobáikenammii. Namat </p>
<p><em type="italic">Háškasuolu </em>ja <em type="italic">Naskholmen </em>lea friddja nammabárra, ja guktot namat leat vuođđonamat bivdobáikkiide. Sámegielas lea bivdobáikenamma mearuslavttus <em type="italic">Háškasuolu </em>→ </p>
<p><em type="italic">Háškanjuorra </em>, ja dárogillii fas seamma málle mielde, muhto bivdobáikenamma lea olleslavttus <em type="italic">Naskholmen </em>→ <em type="italic">Naskholmgrunnen </em>. </p>
<p>Gassanjuorra lea M-1925-kárttas namahuvvon Tjukkenesgrunnen ja namma čuovvu M-2008-kártii. Sámegielat bivdobáikenamma lea mearuslavttus njárgga nammii mii lea 75 vuođđonamma, <em type="italic">Gassanjárga </em>→ <em type="italic">Gassanjuorra </em>. Dárogielat bivdobáikenamma </p>
<p><em type="italic">Tjukkenesgrunnen </em>lea olleslavttus vuođđonammii <em type="italic">Tjukkenes </em>, <em type="italic">Tjukkenes </em>→ <em type="italic">Tjukkenesgrunnen. </em></p>
<p>Skárfanjuorra gávdno M-1925-kárttas ja lea doalahuvvon M-2008-kárttas namain</p>
<p>Skarvskjærgrunnen . <em type="italic">Skárfa </em>lea nu go ovdalis lean namahan dárogielat loatnasátni appellatiivvas <em type="italic">skarv </em>, muhto dál doaibmá sámegielat appellatiivan skárfa. Sámegielat namma </p>
<p><em type="italic">Skárfanjuorra </em>čujuha árbevieru mielde skárfii mii ceggeš alde čohkká, muhto dárogielat namas <em type="italic">Skarvskjærgrunnen </em>lea semantihkalaš motivašuvdnan <em type="italic">Skárfalássá </em>dárogielat namma </p>
<p><em type="italic">Skarvskjære </em>t. Lea vejolaš ahte dat seammá lea dáhpáhuvvan <em type="italic">Skárfanjuorra </em>-namain, ahte ii leat adnon heivvolaš dárogielat mállii dadjat <em type="italic">Skarvgrunnen </em>, muhto lea leamaš dáhttu mearusoasis deattuhit man mielde báikái lea namma biddjon, ja dasa lea lasihuvvon epeksegehtalaš nammaelemeanta. Nubbi vejolašvuohta lea ahte dárogielat namas lea eará nammaidea, go dat fokusere lássá ii ge lotti. Z4-kárttas ii leat merkejuvvon báikenamma lássái, ii sámegillii ii ge dárogillii. Sámegielat namma <em type="italic">Skárfanjuorra </em>lea mearuslavttus vuođđonamas Skárfalásis, <em type="italic">Skárfalásis </em>→ <em type="italic">Skárfanjuorra </em>. Dárogielat namas lea vuođđonamma fas olleslavttus namas, <em type="italic">Skarvskjær </em>→ <em type="italic">Skarvskjærgrunnen </em>. 6.3.2 Dárogielat bivdobáikenamat mat leat semantihkalaččat motiverejuvvon loatnanamat </p>
<p>Diksonjuorra lea M-1925-kárttas ja M-2008-kárttas merkejuvvon Hysegrunnen . Namma lea jorgaluvvon sámegielas dárogillii. Helander (2008: 122) mielde lea dakkár namaid vejolaš jorgalit nuppi gillii, dalle go nammaelemeanttat leat leksikálalaččat čađačuovgit.</p>
<p>Semantihkalaččat motiverejuvvon jorgalus lea maid dáhpáhuvvan bivdobáikenammii</p>
<p>Guovdanjuorra , mas M-1925 ja M-2008 kárttas lea namma Midtgrunnen. 6.3.3 Dárogielat bivdobáikenamat belohahkii heivehuvvon loatnanamat</p>
<p>Dikkásnjuorra lea M-1925-kártii merkejuvvon Dikkanesgrunnen , ja namma lea doalahuvvon M-2008-kárttas. Bivdobáikki dárogielat namma lea njuolga sámegiela bivdobáikenamas heivehuvvon loatnanamman. Mun dulkon nama nu ahte dás lea fonehtalaš ipmárdus man nu ge sullasašvuođas leamaš duohkin go olbmonamma mearusoasis lea áddejuvvon nu ahte dás lea sáhka njárgga birra ja nu lea mearusoassái lasihuvvon - <em type="italic">nes </em>(- 76 <em type="italic">njárga </em>). Bivdobáikenamma gárttai ge dárogillii <em type="italic">Dikkanesgrunnen. </em>Sámegiela bivdobáikenamas ii leat ollege sáhka njárgga birra go dákkár njárganamma ii gávdno. </p>
<p>Namas <em type="italic">Dikkásnjuorra </em>orru nu ahte mearusoassi lea dulkojuvvon heivehussan, muhto olbmonamma <em type="italic">Dikkás </em>ii leat leamaš oahpis, ii ge leat oba čuodjan ge namman dárogielat bealljái. Danin lea dárogielat nammaaddi viggan čuovvut dan nammabidjanvuogi mii lea dábáleamos. Jus gávdnošii njárga maid leat dárogillii navdán <em type="italic">Dikkanes </em>, de livččii čuvvon málle mii laktá bivdobáikkiid namaid nammačohkiide. Lea maiddái vejolaš ahte namma lea boastut čállojuvvon ahte livččii galgan <em type="italic">Dikkanengrunnen </em>, muhto nu go dál lea namuhuvvon </p>
<p>M-2008-kárttas de lea namma belohahkii heivehuvvon sámegielat namas.</p>
<p>Máttavárnjuorra gávdno M-1925-kárttas ja lea doalahuvvon M-2008-kárttas namain</p>
<p>Maddevarregrunnen . Namas lea mearusoassi dollojuvvon sámegiela boares čállinvuogi mielde, ja dálá čállinvuogi mielde lea <em type="italic">Máttavárri </em>. Várrái lea Z4-kárttas biddjon dárogielat namma <em type="italic">Sørfjellet </em>váldonamman, ja sámegielat namma <em type="italic">Maddevarre </em>ruođuid sisa. Namma </p>
<p><em type="italic">Sørfjellet </em>gávdno ain kárttain, earret eará kártaneahttabáikkis nordatlas.no. Namma ii leat goit ge adnojuvvon báikkálaččat. </p>
<p>Namma <em type="italic">Maddavarregrunnen </em>livččii dáid loatnavugiid mielde belohahkii heivehuvvon namas </p>
<p><em type="italic">Maddevarre </em>. Namas lea geavahuvvon mearusoassi vuolggagielas, namalassii sámegielas, ja vuođđooassi lea jorgaluvvon (Helander 2008:118). <em type="italic">Maddevarre </em>→ <em type="italic">Maddevarregrunnen </em>lea áidna bivdobáikenamma mas lea sámegielat báikenamma mearusoasis, ja mii ná laktása sámegielat nammačoahkkái. </p>
<p><em type="italic">Máttavárnjuorra ⁓ Maddevarregrunnen </em>lea M-2008-kárttas áidna bivdobáikenamma mas dárogielat mearusoasis ii leat Z4-kártta namma čuvvojuvvon, muhto namma lea belohahkii heivehuvvon ja sámegielat mearusoassi lea dollojuvvon. Mearusoassi čujuha sámegielat nammačoahkkái <em type="italic">Máttavárri </em>, ii ge dárogielat nammačoahkkái mii ráhkaduvvui Z4 kártabarggu oktavuođas <em type="italic">Sørfjeldet </em>. Jus livččii galgan čuovvut dan málle mii lea čájehuvvon dábáleamosin dás ovddabealde, de galggašii namma <em type="italic">Sørfjeldetgrunnen </em>. Lea vejolaš ahte dát namma lea ilá lossat dadjat, nubbi lea maid ahte <em type="italic">Sørfjeldet </em>nammačoahki namat eai leat ožžon coavcci báikkálaččat. Maiddái dárogielagat leat geavahan sámegielat nama. Sivva dasa sáhttá leat ahte </p>
<p>Máttavárri oidno hui viidát ja lea hui mihtilmas, seammás go dán nama lea geahpas dadjat ja muitit. 77 6.3.4 Dárogielat bivdobáikenamat mat leat boasttu sajis</p>
<p>Bivdobáikenamma Mávdnosnjuorra lea sihke M-1925-kárttas ja M-2008-kárttas namahuvvon Nygrunnen . Lea vejolaš ahte dás lea oaivvilduvvon bivdobáiki, mii sámegillii lea Ođđanjuorra , muhto dát bivdobáiki ii leat dat seammá, vaikko lea gal dás lahka, ja mu diehtoaddiid mielde lea bivdobáiki <em type="italic">Nygrunnen </em>boasttu sajádahkii merkejuvvon kártii. Maiddái bivdobáiki <em type="italic">Mávdnosnjuorra </em>lea Bjørklund &amp; Eythorsson (2010) girjjis boasttut merkejuvvon go mu diehtoaddit dadjet dakko ii leat njuorra. Namma ja bivdobáiki <em type="italic">Mávdnosnjuorra </em>lea nu go mun lean ožžon čilgejuvvot, dakko gokko M-2008-kárta merke <em type="italic">Nygrunnen </em>. </p>
<p>Govus 11. Dárogielat bivdobáikkit mat leat boastto sajiide merkejuvvon. Mu diehtoaddiid mielde leat dušše sámegielat namat rievttes sajiin.</p>
<p>Boasttumerken čájeha ahte M-1925-kártii ja M-2008-kártii lei oaivil merket namaid</p>
<p><em type="italic">Ođđanjuorra </em>ja <em type="italic">Mávdnosnjuorra </em>. Bivdobáikkit leat goit gártán boastut sihke nama ja sajádaga dáfus. Dáid namaid jorgaleapmi ii leat buktán váttisvuođaid go namat lea čađačuovgit (vrd. </p>
<p>Helander 2008: 122).</p>
<p>Máhkgopnjuorra lea M-1925- ja M-2008-kárttas merkejuvvon namain Storgrunnen . Friis (1861) kárttas lea namuhuvvon ássanbáiki <em type="italic">Makvig </em>, Z4-kárttas fas lássá <em type="italic">Storskjæret </em>. </p>
<p>Bivdobáikenamma lea biddjon boasttu sajádahkii go dat čielgasit lea jorgaluvvon</p>
<p>Stuorranjuorra -nama vuođul.</p>
<p>Ođđanjuorra</p>
<p>Nygrunnen</p>
<p>Mávdnosnjuorraa</p>
<p>Magnusgrunnen 78</p>
<p>Govus 12. Govus čájeha mo Máhkgohpnjuorra lea merkejuvvon dárogillii Storgrunnen.</p>
<p>Juvravuonnjuorra ii leat merkejuvvon mearrakártii, muhto nuppe bealde vuotnanjálmmi lea merkejuvvon bivdobáiki Gaudvikgrunnen . M-1925-kárttas lea dát bivdobáiki namahuvvon </p>
<p>Gandvikgrunnen , ja M-2008-kárttas fas <em type="italic">Gaudvikgrunnen </em><em type="bold">. </em>Kárttas ii leat merkejuvvon sámegielat nama, ii ge leat dihtosis mo namma <em type="italic">Gaudvikgrunnen </em>lea čuožžilan, lagamus čilgehus lea várra ahte dán namas lea M-2008-kárttas čállinmeattáhus. </p>
<p>Vaikko vuođđonamat leat friddja nammabárat, de lea namat, sihke sámegillii ja dárogillii vuolggahuvvon nammačoahkis, muhto dán oktavuođas goabbat nammačoahkis, sámegillii</p>
<p><em type="italic">Juvravuotna → Juvravuonnjuorra </em>ja dárogilliii <em type="italic">Gándagohppi → Gandvik → </em></p>
<p><em type="italic">Gandvikgrunnen. </em></p>
<p>Govus 13. Vástideaddji namat mat leat goabbat sajádagas.</p>
<p>Boađusin lea goit ahte vaikko sámegielat namma ja dárogielat namma eai čujut seamma denotašuvnnaide, de čuovvu dárogielat namma sámegielat nammabidjanmálle, ja sáhttá maid jurddašit ahte lei oaivil merket seamma bivdobáikki, muhto posišuvdna lea gártan boastut.</p>
<p>Bivdobáikki nammamálle lea leamaš <em type="italic">Juvravuonnjuorra </em>, mii lea heivehuvvon namman </p>
<p><em type="italic">Gandvikgrunnen </em>. </p>
<p>Mahkgohpnjuorra</p>
<p>Storgrunnen</p>
<p>Stuorranjuorra</p>
<p>Gandvikgrunnen</p>
<p>Juvravuonnjuorra 79</p>
<p>Nubbi boađus guoská dasa ahte leat go dát friddja nammabárat vai eai. Go dárogielat namaid leat merken boasttu báikái, de dagaha dan ahte nammabárat orrot friddja nammabárat. Muhto easka go guorahallágoahtá bivdobáikkiid namaid viidát oktavuođas, fuomáša ahte dárogielat namain leat mállet sámi nammarájus. 6.4</p>
<p>Bivdobáikkiid namat mearrakárttas M-2008 – makkár gielalaš gova addá dát kárta?</p>
<p>Bivdobáikkiid oppalaš geahčastagas oaidnit ahte dárogielat namat mat leat biddjon vuosttaš mearrakártii 1925 leat ain odne kárttas. M-2008-kárttas ii leat oktage bivdobáikenamma sámegillii, ja sámegielat bivdobáikenamat leat jaskkodahttojuvvon.</p>
<p>Oppalaš geahčastagas buohtastahtán sámi bivdobáikenamaid mat gávdnojit mu materiálas, daid bivdobáikenamaguin mat gávdnojit jagi 1900 Z4-grádamihttokárttas ja bivdobáikenamaid jagi 1925- ja 2008-mearrakárttain. Dás vuolábealde čájehan friddja nammabáraid, ja namaid mat leat ráhkaduvvon sámegiela málle mielde. Namat mat leat sámegiela málle mielde ráhkaduvvon, lean juohkán namaide mat čatnasit nammačohkiide, namaide mat leat belohahkii heivehuvvon loatnanamat, namaide mat leat semantihkalaččat motiverejuvvon loatnanamat ja namaide mat leat boasttu sajádagas. <em type="bold">1. Friddja nammabárat: </em></p>
<p><em type="bold">Sámegielat namma mu materiála mielde </em></p>
<p><em type="bold">Z4 </em></p>
<p><em type="bold">M-1925 </em></p>
<p><em type="bold">M-2008 </em></p>
<p>Stuorranjuorra/ Fávlenjuorra/ Lávženjuorra</p>
<p>Garngrunnen</p>
<p><em type="bold">Garngrunnen </em></p>
<p>Leštonjuorra</p>
<p>Kistegrunnen</p>
<p><em type="bold">Kistegrunnen </em></p>
<p>Geassánjuorra</p>
<p>Kvalnes Veinesbugten</p>
<p>Veidneset Veinesgrunnen</p>
<p>Veidneset Vieranjárga <em type="bold">Veidnesgrunnen </em>80 <em type="bold">2. Sámegiela málle mielde </em></p>
<p><em type="bold">A. Namat mat čatnasit nammačohkiide </em></p>
<p><em type="bold">Sámegielat namma mu materiála mielde </em></p>
<p><em type="bold">Z4 </em></p>
<p><em type="bold">M-1925 </em></p>
<p><em type="bold">M-2008 </em></p>
<p>Čiesti Čiestenjuorra</p>
<p>Fugleberget</p>
<p>Fugleberget Fugleberggrunnen</p>
<p>Fugleberget <em type="bold">Fugleberggrunnen </em></p>
<p>Unjárga Unjárnjuorra</p>
<p>Næsseby</p>
<p>Neseby Nesebygrunnen</p>
<p>Nesseby <em type="bold">Nessebygrunnen </em></p>
<p>Gassanjárga Gassanjuorra</p>
<p>Tjukkenes Tjukkenesgrunnen</p>
<p>Tjukkenes <em type="bold">Tjukkenesgrunnen </em></p>
<p>Ođđajohka Ođđajohnjuorra</p>
<p>Nyelven</p>
<p>Nyelv Nyelvgrunnen</p>
<p>Nyelv <em type="bold">Nyelvgrunnen </em></p>
<p>Buvrranjárga Buvrranjárnjuorra</p>
<p>Burnes (Buvrrenjargga)</p>
<p>Burnes Burnesgrunnen</p>
<p>Burnes <em type="bold">Burnesgrunnen </em></p>
<p>Reahpen Reahpennjuorra</p>
<p>Ræppenelven (Ræppenjokka)</p>
<p>Reppen Reppengrunnen</p>
<p>Reppen <em type="bold">Reppengrunnen </em></p>
<p>Skárfalássis Skárfanjuorra</p>
<p>Skarvskjæret Skarvskjærgrunnen</p>
<p>Skarvskjæret <em type="bold">Skarvskjærgrunnen </em></p>
<p>Háškasuolu Háškanjuorra</p>
<p>Naskholmen</p>
<p>Naskholmen Naskholmgrunnen</p>
<p>Naskholmen <em type="bold">Naskholmgrunnen </em></p>
<p><em type="bold">Á. Namat mat leat belohahkii heivehuvvon loatnanamat Sámegielat namma mu materiála mielde </em></p>
<p><em type="bold">Z4 </em></p>
<p><em type="bold">M-1925 </em></p>
<p><em type="bold">M-2008 </em></p>
<p>Máttavárri Máttavárnjuorra</p>
<p>Sørfjeldet Maddevarre</p>
<p>Maddevarre Maddevarregrunnen</p>
<p>Maddevarre Maddevarregrunnen</p>
<p>Dikkásnjuorra</p>
<p>Dikkanesgrunnen</p>
<p>Dikkanesgrunnen 81</p>
<p><em type="bold">B. Namat mat leat semantihkalaččat motiverejuvvon loatnanamat </em><em type="bold">Sámegielat namma mu materiála mielde </em></p>
<p><em type="bold">Z4 </em></p>
<p><em type="bold">M-1925 </em></p>
<p><em type="bold">M-2008 </em></p>
<p>Diksonjuorra</p>
<p>Hysegrunnen</p>
<p>Hysegrunnen</p>
<p>Guovdanjuorra</p>
<p>Midtgrunnen</p>
<p>Midtgrunnen</p>
<p><em type="bold">C. Namat mat leat boasttu sajádagas </em></p>
<p><em type="bold">Sámegielat namma mu materiála mielde </em></p>
<p><em type="bold">Z4 </em></p>
<p><em type="bold">M-1925 </em></p>
<p><em type="bold">M-2008 </em></p>
<p>Ođđanjuorra</p>
<p>Nygrunnen</p>
<p>Nygrunnen</p>
<p>Mávdnosnjuorra</p>
<p>Ii leat vástideaddji bivdobáiki</p>
<p>Magnusgrunnen</p>
<p>Magnusgrunnen</p>
<p>Juvravuonna Juvravuonnjuorra</p>
<p>Gandviken (Gandagoppe)</p>
<p>Gandvik</p>
<p>Gandvik</p>
<p>Gandvikgrunnen</p>
<p>Gaudvikgrunnen</p>
<p>Tabealla 6. Dárogielat báikenamat sámegielat báikenamaid vuođul</p>
<p>Oppalaš geahčastat čájeha ahte golbma nama leat ráhkaduvvon friddja nammabárran, namalassii <em type="italic">Stuorranjuorra/ Fávlenjuorra/ Lávženjuorra </em>⁓ <em type="italic">Garngrunnen, Leštonjuorra ⁓ </em></p>
<p><em type="italic">Kistegrunnen </em>ja <em type="italic">Geassánjuorra </em>⁓ <em type="italic">Veinesgrunnen </em>. Dain namain ii leat mihkkege oktavuođaid sámegielat bivdobáikenamaide, baicca leat namat <em type="italic">Garngrunnen </em>ja <em type="italic">Kistegrunnen </em>ráhkaduvvon eará nammaidea vuođul, ii ge leat gullevašvuohta eará lagaš báikkiide, ovdamearkka dihte nammačoahki bokte. Namma <em type="italic">Veinesgrunnen </em>čujuha dárogielat <em type="italic">Veines </em>-nammačoahkkái, muhto namma ii vástit semantihkalaččat sámegielat nammii. 82 </p>
<p>Eanaš namat, 12 nama oktiibuot 19 namas leat ráhkaduvvon sámegielat bivdobáikenamaid málle mielde. Namat lea álggos lonejuvvon sámegielat vuođđonamain, dasto leat sámegielat bivdobáikkiid namat heivehuvvon dárogielat nammačohkiide. Ovdamearkan dás sáhttá oaidnit namas <em type="italic">Buvrrenjárnjuorra </em>, mii lea dárogielat namman heivehuvvon <em type="italic">Burnesgrunnen </em>. </p>
<p>Vuođđonamma <em type="italic">Buvrrenjárgga </em>lea Z4-kártii semantihkalaččat motiverejuvvon namman merkejuvvon dárogillii <em type="italic">Burnes </em>ja sámegielat namma lea čállojuvvon ruođuid sisa ( <em type="italic">Buvrrenjargga </em>) <em type="italic">. </em>Namas <em type="italic">Burnes </em>lea fas ráhkaduvvon namma <em type="italic">Burnesgrunnen </em>, ja nu lea duddjojuvvon dárogielat nammačoahkki. </p>
<p>Bivdobáikkiid namaid dáruiduhttin orru inspirerejuvvon sámi bivdobáikenammamálles, go nammačoahkki geavahuvvo bivdobáikkiid namaid mearusosiin, nu go ovdamearka dás bajábealde čájeha. Ovddit kapihttalis leat maid oaidnán ahte eanaš sámi bivdobáikenamat gullet nammačohkiide lavttusnamaid bokte, ja dán vuogi leat kártaráhkadeaddjit maid fievrredan virggálaš kárttaide.</p>
<p>Guokte nama dan 19 namas leat semantihkalaččat motiverejuvvon namat, <em type="italic">Diksonjuorra </em>⁓ </p>
<p><em type="italic">Hysegrunnen </em>ja <em type="italic">Guovdanjuorra ⁓ Midtgrunnen </em>. Helander (2008: 226) čállá ahte Z4-kárttas leat stuorámus oassi Unjárgga dárogielat luonddunamain jorgaluvvon kártaráhkadeami áiggi. </p>
<p>Sivvan dasa lei ahte eai gávdnon dárogielat buohtalasnamat, ja nu lei ge jorgaleapmi semantihkalaš motiverejuvvon loanaid bokte dábáleamos vuohki čoavdit dárogielat nammaváilevuođa.</p>
<p>Zilliacus (2002: 202) buktá ovdamearkka dákkár lonenmálles namain <em type="italic">Mustalaksi </em>⁓ <em type="italic">Svartviken </em>mas ruoŧagielat namma ráhkaduvvo suomagielat nama minstara mielde, ja mas nuppi giela namma lone vuolgganama nammaidea. Dákkár proseassa lea maid dáhpáhuvvan namain </p>
<p><em type="italic">Diksonjuorra </em>⁓ <em type="italic">Hysegrunnen </em>ja <em type="italic">Guovdanjuorra ⁓ Midtgrunnen. </em>Dán guovtti namas čuovvu dárogielat namma sámegielat bivdobáikenama minstara ja nammaoasit leat njuolga jorgaluvvon sámegielat bivdobáikki nammaidea mielde. </p>
<p>Namat <em type="italic">Dikkásnjuorra ⁓ Dikkanesgrunnen </em>ja <em type="italic">Máttavárnjuorra ⁓ Maddevarregrunnen </em>leat fas belohahkii heivehuvvon namat. Namaid mearusoasit leat fievrreduvvon fonehtalaš sulastahttimiin sámegielas dárogillii, ja vuođđooassi lea jorgaluvvon. </p>
<p>M-2008-kárttas leat njeallje bivdobáikenama merkejuvvon boastut, nama dahje sajádaga mielde. Mun dulkon dán nu ahte kártaráhkadeaddji ii leat leamaš nu dárkil, muhto namat čájehit ahte lea dovdan sámegielat bivdobáikenamaid. Ovdamearkka dihte livčče namat</p>
<p><em type="italic">Ođđanjuorra ⁓ Nygrunnen </em>, <em type="italic">Stuorranjuorra ⁓ Storgrunnen </em>, <em type="italic">Mávdnosnjuorra ⁓ </em>83 </p>
<p><em type="italic">Magnusgrunnen </em>semantihkalaččat motiverejuvvon namat jus dat livčče biddjon seamma bivdobáikái, ja namat <em type="italic">Juvravuonnjuorra ⁓ Gandvikgrunnen </em>livčče gullan olleslavttusin goabbat gielalaš nammačoahkkái. Nu go namat dál leat mearrakárttas, de leat friddja nammabárat, muhto dárogielat bivdobáikenamaide gávdnojit dattetge mállet lágáš báikkiin. </p>
<p>Go bivdobáikkiid nammabáraid ja nammalonema M-2008-kárttas geahččá dáruiduhttima doaibmabijuid ektui, oaidná ahte nammabidjan Várjavuona bivdobáikkiide ii leat dáhpáhuvvan eaktodáhtolaš nammamolsumin. Bivdobáikkiid sámegielat namain lei árbevirolaš duogáš mii lei hutkojuvvon buolvvaid mielde, mii mearrakárttas ii boađe oidnosii, ii ge eará čálalaš ja virggálaš diliin ge.</p>
<p>Nuppe dáfus leat eanaš bivdobáikenamat M-2008-kárttas ráhkaduvvon sámi bivdobáikevuogádaga namaid mielde go dušše golbma nama 19 namas leat friddja nammabárat. Eará namat leat ráhkaduvvon sámegielat bivdobáikenamaid vuođul, muhto dárogielat mearusoassi lea buhttejuvvon Z4-kártta mielde dahje ráhkaduvvon M-1925- kártabarggu oktavuođas.</p>
<p>Danne go buot sámegielat bivdobáikenamat leat čohkkejuvvon kártabarggu olis, de lea dáhpáhuvvan toponymalaš jaskkodahttin dáruiduhttináigumušaid vehkiin.</p>
<p>Camilla Brattland ja Steinar Nilsen (2011: 294), geat leaba suokkardan bivdobáikkiid namaid</p>
<p>Porsáŋggus, geažideaba ahte ii leat dušše sáhka bivdobáikkiid namaid jaskkodahttimis, muhto <span type="quote">”As the Porsanger case has shown, also toponymic mixtures, the names that are translated across languages, and their presence relative to the majority language names, tells a great deal about more harmonious minority-majority relations in a multicultural area in general”</span>.</p>
<p>Brattland ja Nilsen deattuheaba juoga lágan etnihkalaš harmoniija bivdobáikkiid nammageavaheamis. Mu dulkon bivdobáikenamaid nammabidjamis lea goit nu ahte ferte geahččat mii nammabidjama duogábealde lea, mo namat leat biddjojuvvon, makkár ákkain ja geas lei váldi virggálaččat namuhit bivdobáikkiid. Dárogielat namaid ráhkadeapmi čájeha</p>
<p>Várjavuona dáfus dáruiduhttima mii váikkuha čálalaš ja virggálaš nammagearddi ain odne ge.</p>
<p>Bivdobáikenamat M-2008-kárttas čájehit ahte báikenamaid jaskkodahttin, maid Helander (2008) lea čájehan su barggus uniovdnaáiggi, lea ain fámus mearrakárttas dán áigge vaikko lea ge boahtán ođđa báikenammaláhka. Báikenammalága mielde mii fápmuduvvui 01.07.1991, galget báikkálaš olbmuid báikenamat geavahuvvot kárttain. Lágas § 9 čuožžu ná: 84 <span type="quote">”Samiske og kvenske stadnamn som blir nytta blant folk som bur fast på eller har næringsmessig tilknyting til staden, skal til vanleg brukast av det offentlege t.d. på kart, skilt, i register saman med eventuelt norsk namn”</span>. (Lovdata. no).</p>
<p>Politihkalaš nammabidjan 1900-logu álggus váikkuha ain almmolaš kárttaid báikenamaid, váikko velá báikenammaláhka lea juo doaibman fargga 30 jagi.</p>
<p>Statens kartverk lea mearrakárttas Vadsø‒Varangerbotn merken čuovvovačča M-2008-kártta oktavuođas: ”Ved modernisering av navneverket er det tatt hensyn til bestemmelsene i Lov om stadnamn: som trådte i kraft 1.juli 1991. Mange navn kan fortsatt være skrevet i samsvar med: Føresegner om skrivemåten av stadnamn: fra 1957. Navnetilfanget er utarbeidet av Statens Kartverk “</p>
<p>Dás čájehuvvo ahte badjel 60-jahkásaš čállinvuohki geavahuvvo mearrakárttain ja ahte dálá báikenammaláhka ii leat velá mearrakárttaide biddjon mállen. Mearkkašahtti lea ahte ovddit jahkečuođi kártarávvehusat ain leat doaibmamin, ja nu lea ain dáruiduhttin ollásit fámus mearrakárttain. 85 7</p>
<p>Dutkanbohtosat 7.1</p>
<p>Sámi bivdobáikkiid vuogádat Unjárggas</p>
<p>Mun lean guorahallan sámegielat bivdobáikenamaid vuogádaga Unjárggas. Namaid lean ieš čoaggán, eanaš njálmmálaš gálduid bokte, soames nama lean gávdnan girjjálašvuođas.</p>
<p>Oktiibuot lean gávdnan 75 bivdobáikenama. Dasa lassin lean čoaggán vihtaniid daid bivdobáikenamaide main lean dieđuid ožžon daid birra. Bivdobáikenamat ja vihtanat muitalit sierranas navigerenvuogádaga birra.</p>
<p>Namat leat hárve gávdnamis čálalaš gálduin. Mearrakárttas bohtet ovdan namat mat leat dárogillii. Dát čájeha ahte guokte sierralágán nammavuogádaga leat eallán bálddalagaid maŋemuš 100 jagi, goit dan rájes go vuosttaš mearrakárta ráhkaduvvui jagis 1925.</p>
<p>Bivdobáikenamat juohkásit <em type="italic">ovttaoasat </em>ja <em type="italic">guovtteoasat </em>namaide. Guokte ovdamearkka dákkár namain leat <em type="italic">Ráppotnjuorra </em>ja <em type="italic">Ruŋgu </em>. Juohku čájeha ahte eanaš namat leat guovtteoasat namat, 58 nama buot namain leat guovtteoasagat, mii dahká 77,3 %, ja 17 nama fas leat ovttaoasat namat, mii dahká 22,7 %. </p>
<p>Govus 14. Ovtta- ja guovtteoasat namaid juohku.</p>
<p>Dat stuorra erohus ovttaoasat ja guovtteoasat namaid logus čájeha, man dábálaš guovtteoasat struktuvra lea sámegielat báikenamain, ja ahte dát seamma struktuvra gávdno maid bivdobáikenamain.</p>
<p>Guovtteoasat namat leat geavahuvvon sámi báikenamaid vuogádagas mas <em type="italic">nammačoahkit </em>ja <em type="italic">nammaráiddut </em>leat guovddáš reaiddut nammabidjamis. Danne lean guovtteoasat namaid 77,322,7 </p>
<p>Juohku ovttaoasat ja guovtteoasat namaid gaskkas</p>
<p>Guovtteoasat86 juohkán namaide mat gullet nammačohkiide laktosiid bokte, ja namaide mat eai gula nammačohkiide.</p>
<p>Govus 15. Guovtteoasat namaid gullevašvuohta nammačohkiide.</p>
<p>Juohku čájeha ahte 50,6 % guovtteoasat namain gullet nammačohkiide, ja 49,4 % eai gula.</p>
<p>Dát čájeha ahte bivdobáikenamaid gaskkas laktásit bealli namain nammačohkiide.</p>
<p>Bivdobáikenamaid oppalaš geahčastat čájeha ahte nammačoahkit ja nammaráiddut leat guovddáš reaiddut bivdobáikenamaid nammabidjamii.</p>
<p>Danin go bivdobáikkiid ii leat vejolaš oaidnit, de leat nammačoahkit geavahuvvon daid sajádaga gávdnamii, bivdobáikkiid namat leat huksejuvvon eará báikkiid relašuvdnan nu ahte daid lea álkit muitit ja gávdnat. Dasa lassin leat vihtanat mat sárgáset bokte čujuhit aiddo gokko juohke bivdobáiki lea.</p>
<p>Guovtteoasat bivdobáikenamat mat gullet nammačohkiide laktásit golmma vuogi mielde, nu go govus ja tabealla dás vuolábealde čájeha. 50,649,4</p>
<p>Guovtteoasat namaid gullevašvuohta nammačohkiide</p>
<p>Namat mat gullet nammačohkiide</p>
<p>Namat mat eai gula nammačohkiide87</p>
<p>Govus 16. Bivdobáikenamaid nammačohkiid laktosat.</p>
<p>Eanaš oassi dáin 38 namas leat olleslavttusnamat nammačohkiide, namalassii 25 nama. Dasto leat mearuslaktosat 11 namas ja vuođđooasselaktosat 2 namas.</p>
<p>Ainiala ja earát (2012: 19) dadjet ahte báikenamat čuožžilit go lea dárbu konvenšuvnnaide.</p>
<p>Dát mielddisbuktá ahte guollebivdit bidjet namaid báikkiide mat leat dehálaččat sidjiide, namalassii bivdinbáikkiide ja nu sáhttet geavahit namaid ofelažžan.</p>
<p>Vaikko Ainiala ja earát dás hállet eará nammaservodagaid perspektiivvas, de sáhttá jurdaga doalvut maid bivdobáikenamaide Unjárggas. Bivdobáikenamat dárbbašit juoga nammabidjanminstara, ja dan vuogi dahje konvenšuvnna leat nammačoahkit ja nammaráiddut gokčan. Dasa lassin leat eará mihtilmasvuođat nu go olbmuid namat ja muitalusat geavahuvvon deaddilit muitogilkora bivdobáikenamaide.</p>
<p>Guovtteoasat namaid gaskkas ledje 22 nama mat eai gula nammačohkiide. Dáin namain lei eará navdinágga go relašuvdna eará báikenammii. Eanaš dát namat leat bivdobáikenamat mat leat namahuvvon olbmuid mielde.</p>
<p><em type="bold">Navdinágga </em></p>
<p><em type="bold">Lohku </em></p>
<p>Olbmo namma 10</p>
<p>Muitalus 2</p>
<p>Hápmi 3</p>
<p>Sajádat 2</p>
<p>Áigi 2</p>
<p>Guolli 1</p>
<p>Čađačuovgameahttun 2</p>
<p>Tabealla 7. Guovtteoasat namat mat eai gula nammačohkiide. 28,965,85,3</p>
<p>Bivdobáikenamaid nammačohkiid laktosat</p>
<p>Mearuslaktosat</p>
<p>Olleslaktosat</p>
<p>Vuođđooasselaktosat88</p>
<p>Oppalaš govva buot bivdobáikenamain čájeha ahte daid lea vejolaš juohkit namaide mat gullet nammačohkiide, namaide mat eai gula nammačohkiide, ovttaoasat namaide, namaide mat leat ráhkaduvvon ovttaoasat namaid vuođul, ja namaide mat leat ráhkaduvvon vihtaniid namaid vuođul. Govus čája dákkár juogu:</p>
<p>Govus 17. Bivdobáikkiid namaid navdinákkat.</p>
<p>Dán dutkamuša bivdobáikkiid guorahallan lea maid guoskan luonddunamahusaid.</p>
<p>Guorahallan čájeha ahte Unjárggas geavahit gávcci iešguđetlágán namahusa bivdobáikkiid guovtteoasat namaid vuođđoosiin, namalassii <em type="italic">gárgu </em>, <em type="italic">geahči </em>, <em type="italic">njuorra </em>, <em type="italic">njuoraš </em>, <em type="italic">rávdnji </em>, <em type="italic">riddu </em>, <em type="italic">skálla </em>ja <em type="italic">skihčči </em>. Dáid luonddunamahusaid gaskkas lea <em type="italic">njuorra </em>dat appellatiiva mii lea eanemusat geavahuvvon. 50,726,610,69,32,6 </p>
<p>Bivdobáikkiid namaid juohku</p>
<p>Namat mat gullet nammačohkiide</p>
<p>Namat mat eai gula nammačohkiide</p>
<p>Ovttaoasat namat</p>
<p>Namat ovttaoasat namaid vuođul</p>
<p>Namat vihtaniid namaid vuođul89</p>
<p>Govus 18. Luonddunamahusat bivdobáikenamaid vuođđooassin Unjárggas.</p>
<p>Oppalaš geahčastat čájeha ahte <em type="italic">njuorra </em>lea geavahuvvon vuođđooasseappellatiivan 88 % bivdobáikenamain. </p>
<p>Sámegielat bivdobáikenamat eai gávdno makkár ge almmmoš kárttain, ja namaid atnu lea uhccume, ođđa reaidduid geažil maiguin gávdná bivdobáikkiid, ja maiddái dan dáfus ahte sámegielat namain ii leat leamaš stahtus servodagas. Maiddái sámegiela geavaheapmi lea uhccon. Dákkár dili birra dárogielat bivdobáikenamaid ektui čállá juo Ola Stemshaug (1976: 49‒50) 1970-logus. Son oaidná dan ahte ođđa reaiddut dahket namaid dárbbašmeahttumiin, erenoamážit go dat eai geavahuvvo mearrakárttain. 7.2</p>
<p>Dárogielat namaiguin čiehkan sámi bivdobáikenamaid</p>
<p>Mun lean guorahallan bivdobáikenamaid jagi 1925 ja jagi 2008 mearrakárttain, dan nammii ahte iskat manne bivdobáikenamat dain kárttain leat nu go leat. Dasa lassin geavahin Z4-kártta man kártabarggu maid Helander (2008: 185‒190) lea suokkardan Unjárggas. Son lea čájehan mo sámegielat eanadatnamat leat vuoliduvvon ja jaskkodahtton dán kárttas. Son lea maid čájehan mo sámegielat báikenamaid dáruiduhtte nationála ulbmiliid geažil ja son čállá ahte dát duođašta mo kárta <span type="quote">”adnojuvvo oamasteami ja kontrolla symbolan”</span> (Helander 2008: 259).</p>
<p>Luonddunamahusat</p>
<p>Gárgu</p>
<p>Geahči</p>
<p>Njuorra</p>
<p>Njuoraš</p>
<p>Rávdnji</p>
<p>Riddu</p>
<p>Skálla</p>
<p>Skihčči90</p>
<p>Mu materiála namaid dáruiduhttima dutkan vuolggahuvvo Helander barggus ja jagi 1900 Z4-kárttas. Z4-kárttas leat merkejuvvon dušše báikkit ja namat mat gullet gáttebeallái. Dát namat leat liikká vuolggasadjin daid namaide mat jagi 1925 mearrakártii bohte.</p>
<p>Dainna duogážiin oainnán ahte eanaš dárogielat báikenamat leat duddjojuvvon sámegielat bivdobáikenamaid málle mielde. Dan 19 namas, mat leat mearrakárttas, leat dušše guokte nama friddja nammabárat. Muđui leat 17 nama sámegielat bivdobáikenamaid vuogi mielde biddjojuvvon, nammačohkiid veahkkin, belohahkii heivehuvvon namman dahje semantihkalaččat motiverejuvvon namman. Dasa lassin leat njeallje nama maid duddjojuvvon sámegiela vuogádaga mielde, muhto dat leat kártii merkejuvvon boasttu sadjái, eai ge doala deaivása posišuvnna dáfus.</p>
<p>Govus 19. Dárogielat bivdobáikenamaid vuolggasajit.</p>
<p>Dat dilálašvuohta maid mearrakárttat čájehit, muitalit ahte sámegielat báikenamat leat jávkaduvvon čálalaš ja almmolaš oktavuođain, go ii oktage namma boađe kárttaide mielde.</p>
<p>Namat leat toponymalaččat jaskkodahttojuvvon, sihke dan vuogi mielde ahte sámegielat bivdobáikenamma ii čállojuvvon kárttaide, muhto maiddái dan vuogi mielde ahte eai obba namahan ge buot bivdobáikkiid.</p>
<p>Dárogielat bivdobáikkenamaid vuolggasajit</p>
<p>Friddja nammabárat</p>
<p>Namat mat čatnasit nammačohkiide</p>
<p>Namat mat leat belohahkii heivehuvvon</p>
<p>Namat mat leat semantihkalaččat motiverejuvvon</p>
<p>Namat mat leat biddjon boasttu sajádahkii91 7.3</p>
<p>Loahpahus</p>
<p>Thor Frette (1975: 108) čállá válddahallama birra, mo luonddunamahusat govvidit mátkki ja mo sámit sáhttet johttit logenár miilla bagadusa mielde, váikko eai leat doppe goassige fitnan ja vaikko ii leat kárta.</p>
<p>Frette čállá dáiddu birra mas luonddunamahusat ofelastet olbmuid rievttes bálgáid ala.</p>
<p>Bivdobáikkiid nammavuogádat lea maid dáidu mii lea dolvon olbmuid bivdobáikkiide, namaid ja vihtaniid bokte. Teknologalaš ráhkkanusaid dihte lea dákkár dáidu bahá jávkat, go guollebivdit ohcet guoli ja guollebivdinbáikki dáid rusttegiid veagal.</p>
<p>Dákkár dáidu ja muđui ge vánddardandáidu galggašii eambbo dutkojuvvot sihke mearra- ja meahccevánddardeami ektui. Sihke dan dihte ahte dát dieđut ja máhttu seaillušii, muhto maiddái danin ahte vaikku leat ge vaikko makkár rustegat, de lea vánddardanmáhttu ávkkalaš go addá johtti olbmui sihke stuorát luondduvásahusa ja maiddái lagašvuođa lundui.</p>
<p>Loahpas oassi mátkemuitalus maid Håkon Evjenth (1938: 178) lea čállán jagis 1938, ja mas muitala man vitmadat olbmot ledje birget kárttaid haga. <span type="quote">”Varangervidda gir liten spenning for fotturisten. Det er lett å ta sig frem overalt, bortsett fra at det ikke finnes husvære. Kartene er gode og nøiaktige, og elvene er lette å vade. Men det lønner sig i almindelighet å bruke vappus allikevel. Jeg gjorde det på de lange sommerturene, fordi jeg var nødt til å gå tungt rustet og med kløvhest. I skodda var Hans bedre enn kompasset. ”Hvor har du kompasset?” spurte jeg. “Her”</span><span type="quote">“Her”</span>, svarte Hans og pekte på pannen. I den tykkeste skodda tok han aldri feil. Han hadde kompasset der”. (Várnjárga ii leat hástalus vázzi turistii. Doppe leat álki johtit, muhto ii gávdno idjasadji. Kárttat leat buorit ja dárkilat, ja jogaid lea álki rasttildit. Gánnaha liikká ofelačča geavahit. Mun bargen dan guhkes geassemátkkiin, danne go mus lei ollu guoddámus ja noađđeheasta. Moskun lei Hánsa buoret go kompássa. <span type="quote">”Gos dus lea kompássa?”, jerren mun. ”Dáppe”</span>, vástidii Hánsa ja cuoiggui gállui. Losimus moskkus ii meaddán goassige. Sus lei kompássa doppe.)</p>
<p>Dákkár muitalusat čájehit ahte olbmot birgejedje kártta haga luonddumáhtuset geažil.</p>
<p>Bivdobáikenamat leat leamaš oassin dákkár máhtus, muhto dákkár máhttu ii leat dohkkehuvvon Norggas ávkkálažžan go ii leat loktejuvvon almmolaš kárttaide ja eará almmolaš dieđuide.</p>
</body></document>
