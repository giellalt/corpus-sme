<document xml:lang="sme" id="no_id"><header><title>Máilbmi lea girjái. Makkárat leat Guovdageainnu mállet seahkohiid ja čuolddaboahkániid hearvavuogádagat ja maid dat muitalit.</title><genre code="science"/><author><person firstname="Sara Inga Utsi" lastname="Bongo" sex="f" born="" nationality="NO"/></author><year>2019</year><wordcount>8705</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2653623/Sara%20Inga%20Utsi%20Bongo%20-%20Málbmi%20lea%20girjái_Makkárat%20leat%20Guovdageainnu%20mállet%20seahkohiid%20ja%20čuolddaboahkániid%20hearvavuogádagat%2c%20ja%20maid%20dat%20muitalit.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Ovdasátni</p>
<p>Unnivuođa rájes, go oappáinan guokkardeimme lebbojuvvon duljiid alde njuovahaga olggobealde, lážiiga eadnán ja áhččeváidni dili nu ahte fertiimet ja beasaimet njuovvat oivviid, gaccaštit, spiilet duljiid. Eadni ii goassege gieldán min jievttaid beaskideames ja gáktediŋgabázahusaid čuohpadeames, ja gohčui lusket hearvvaid ja bordit hearvagássaide. Dát vásáhusat, hájat ja dovdamušat, bokte beroštumi duodjái. Dán čállosis leat sulaid seammá hájat ja dovdamušat vuolggasadjin go lokten ságastallamii hervenmálliid árbedieđu ja máŋggabealát čanastagaid.</p>
<p>Giitán Sámi allaskuvlla go dahká vejolažžan čađahit masterbargguid eamiálbmot diehtaga ja árbedieđu vuođul. Giittán iežan bargobáikki Sámi joatkka- ja boazodoalloskuvlla go lea vuoruhan juolludit permišuvnna oahpaheddjiide, nu ahte lean beasset gazzat lassi oahpu.</p>
<p>Giitu koordináhtor, ja oavánis dáiddár Britta Marakatt Labba ja professor Hilde</p>
<p>Hauan, go leahpe hástalan oaidnit duoji ja duddjot máŋgga geahččanguovllus. Giitu skuvlaoappáide ja -villjii, ságastallamiid ja ovttasbargguid ovddas. Giitosat maiddái bagadalli guoktái, Sigga Marja Magga ja Anniina Turunen, go leahppi láidestan masterbarggu olis ja čuollan árbevirolaš duoji ja eamiálbmot geahčastaga beali. Giitu,</p>
<p>Nigon Áillu Mákreda, go leat juogadan muinna iežat máhtu, ja eará duojáriidda geat nu viššalit ealihit min kulturárbbi.</p>
<p>Háliidan váimmolaččat giitit iežan isida, Ante Niillasa, ja munno mánáid go lehpet gierdevaččat dorjon mu dán golbma jagi. Váimmolaš giitu maiddái eadnái,</p>
<p>Fimben Áillu Gárenii, go álo máhtát vástidit, Elle oabbái go leat dárkkistan čállosa ja buohkaide geat lehpet veahkehan ja ságastallamiid bokte ovddidan barggu.</p>
<p>Guovdageaidnu 26.08.2019 1 Láidehus</p>
<p>Dát čálus lea oassi duoji master barggus. Čálus lohkko 30% ja praktihkalaš oassi 70% masterbarggus. Praktihkalaš oasis lean dikšon gápmasiid, duddjon guokte bára seahkohiid, girjjat gápmagiid, čuoldán boahkána, hábmen bumbol tekstiillaid dihtoris ja printehan daid, báidnan bumboltekstiilla sieđgalasttaiguin ja gorron girjjatgávtti.</p>
<p>Praktihkalaš oassái gullá maiddái čájáhusa ceggen ja mastera njálmmálaš ovdanbuktin.</p>
<p>Árbevirolaš dujiid duddjon ja hervenmálliid guorahallan lea barggu álgodássi, ja doaibmá vuolggasadjin nuppi dássái, mas lea guovddážis praktihkalaš dutkan, maid válljen gohčodit duodje- ja dáiddalaš dutkamin. Lean válljen metodaid mat mu mielas lunddolaččat heivejit dán dutkamuššii, ja vuođuštan daid eamiálbmot ja duodje- ja dáiddalaš dutkama teoriijaiguin. 1.1 Duogáš ja ulbmilat</p>
<p>Áiggun vilppastit maŋás ja guorrat bálgáid. Bálggis álgá dás, mu gieđaid gaskkas.</p>
<p>Mun duddjon seahkohiid, mun čuolddán boahkána. Vajan, suohpun, borddán ivnniid ja girjjiid nugo mu ovdal leat bargan. In hálit spiehkastit máttuid máhtus.</p>
<p>Mun, ja ollu eará sámit leat oahppan duddjot ruovttuin. Sámiide geat leat bajásšaddan sámi ruovttuin lea diehttelas ahte leat duojit, hervenvuogit ja sajáiduvvon guovllu mállet. Oallugat leat oahppan duddjot ruovttuin, oallugat máhttet, ja mii leat maid oahppan oaidnit sámi duoji, oallugat dihtet.</p>
<p>Duodji lea álo ovdánan ja máŋggabealat ovdáneapmi servodagas váikkuha duojára válljemiidda ja dujiid rievdamii. Vaikko duojit rivdet, de dávjá bissot duodjemeroštallama siskkobealde. Jus muhtin dattege rievdada, ovdamearkka dihte, dihto guovllu herven málle ilá ollu, de sáhttá boktit digaštallamiid. Dáin digaštallamiin orru juohkehaš diehtime juoidá hervenmálliid birra maid lea oahppan, oaidnán dahje duššo gullan. Mii dat lea maid mii orrut diehtime? Merloeau- Ponty dadjá ahte otná árbevierut eai áitte dahje jávkat dološ vugiid; dat baicca gádjot ja dikšot daid, ja buvttadit ođđasit daid osiid hervemis mat sisttisdollet duohtavuođa (Tin 2011: 37). Leago nu ahte sámi hervenmálliin maiddái lea juoga maid sáhttit navdit oktasaš duohtavuohtan? Dát dutkamuš sáhttá čalmmustahttit ja loktet ságastallamii muhtin áššiid mat nannejit vuođđojurddašeami duoji hervenmálliin, ja nu leat veahkkin nannema unna oasáža dihto dujiid gullevašvuođas dihto guvlui.</p>
<p>Dutkamuša áigumuš lea iskat leatgo, ja jus leat, mat leat dihto dujiid sajáiduvvon hervenmállet ja rabas mielain guorahallat guddet go sajáiduvvot mállet makkárge erenoamáš dieđu, go juo leat bisson rievddatkeahttá. 1.2 Dutkanjearaldagat</p>
<p>Máilbmi lea girjái</p>
<p>Makkárat leat Guovdageainnu mállet seahkohiid ja čuolddaboahkániid hearvavuogádagat ja maid dat muitalit?</p>
<p>Čuolbma láidesta min Guovdageainnu mállet dujiid hearvavuogádagaide.</p>
<p>Seahkotduddjomis guorahalan láđđebordima, namalassii mot ivnniid bordet bálddalaga ja mot guolga ja ivnnit doibmet fárrolaga. Seahkohiin ja boahkána čuoldimis geahčan dihttogo láđđebordimis ja girjjiin dihto vuogádat, ja geardduhuvvojitgo dát vuogádagat. Lea maiddái beroštahtti, jus lea vejolaš, iskkat manne mis leat dát hearvavuogádagat ja guorahallat guddet go hervenmállet makkárge erenoamáš dieđu.</p>
<p>Guolgaduodji, láđđiid ivdnegeavaheapmi ja čuoldda dujiid girjjit huksejit ollislaš visuála čábbodaga Guovdageainnu guovllu bivttasteapmái. Árvvoštalan sáhttet go dát sullasašvuođat čujuhit oktasaš vuođđojurddašeapmái dahje eará oktasaš vuolggasadjái. Guorahaladettiin buohtastahtán eará dujiid hervenmálliiguin, áican dihte leatgo sullasašvuođat mat huksejit nannosit vuođu mu dutkanbargui.</p>
<p>Davvi sámegiela dadjanvuohki <em type="italic">Máilbmi lea girjái </em>dárkkuha máilmmi máŋggabealatvuođa. Jus oaidná juoidá ipmaša dahje vásiha vuorddekeahtes dáhpáhusaid, de sáhttá dadjalit gal máilbmi lea juo girjái. Eamiálbmot dutkama beroštupmi ii leat hábmet oppalaš prinsihpaid...(Kuokkanen 2009: 178 [Berke, Folke et. Al. 1995]). Dán dutkamis iige leat ulbmilin buvttadit njuolggadusaid hervenmálliide. Áigumuš dáinna bargguin livčče čalmmustahttit hervenmálliid daid lunddolaš konteavsttas, guorrat čanastagaid ja nu čalmmustahttit maiddái oasáža máilmmi girjáivuođas. 2 Teorehtalaš vuolggasadji 2.1 Herven, ornamentihkka ja girjjit </p>
<p>Abstrákta hámit leat ovdamearkka dihte njunnesuorrámat dahje riekkis. Tin gohčoda daid abstrákta hápmin dan dihte go dat eai čilge sisdoalu seamma bures go govva dahká (Tin 2007: 9, 10). Dát abstrákta hámit sáhttet hukset ornamentihka.</p>
<p>Oarjemáilmmi doaba <em type="italic">ornamentihkka </em>dárkkuha stiliserejuvvon hámiid, ritmmalaš geardduhemiid ja symmetriija. Ornamentihkka lea visuála ortnet dihto rámma siskkobealde, ja deavdá dan vuođu masa bidjo. Herven (decoration) fas sáhttá leat vaikko mii, darvehuvvon objektii dahje huksehusaide. (Dunfjeld 2006:34 [Grabar 1989:5].) Dunfjeld geavaha lulli sámi doahpaga <em type="italic">tjaalehtjimmie </em>go čilge ornameanttaid maid nádjá niibbiin, goarru/brodere datneárppuin dahje eará ávdnasiiguin ja maiddái ivdnema leaibebárkkuin ja hervema láđđiiguin (Dunfjeld 2006: 75). Dán masterbarggus mun válljen geavahit sáni <em type="italic">hervenmállet </em>dahje <em type="italic">hearvvat </em>badjedoaban go čilgen sihke láđđehervema ja čuolddaboahkána girjjiid ja eará hervenvugiid. <em type="italic">Herven </em>sáni geavahan go čilgen láđđiid bordima ja <em type="italic">girjjit </em>sáni go lea sáhka čuolddaboahkána ornamentihkas. <em type="bold">2.1.1 Herven oassi olbmo luonddus </em></p>
<p>Olbmos lea riegádeamis juo dovdu ortnegii; čalbmi háliida orienteret iige desorienteret, ja dan prinsihpa vuođul mii earuhit ja ordnet dan maid oaidnit (Veiteberg 2017). Grombrich laktá ortnega luonddu (olbmo ja elliid) intuitiivvalaš orienteremii dahje dádjadeapmái (Grombrich 1984:2). Olbmos lea balánsa dan dihte go máilmmis lea gravitašuvdna ja elliin lea intuitiivvalaš ipmárdus earuhit leago juoga várálaš vai ávkin (Grombrich 1984:1). Dádjadeamis mii fertet áiccuid váldit atnui, dovdat, oaidnit haksit ja gullat. Go mii hervet áiccuideametguin de mii ohcat balánssa ja hukset ortnega dahje čábbodaga.</p>
<p>Minstarat leat visuála giella mii sárdnu kultuvrraid rastá, ja seammás mii sáhttit tekstiillain oažžut máhtuid eallinvugiid, árvvuid ja bargoeavttuid birra ovddibut áiggiin (Veiteberg 2017). Sundqvista (2017) dieđut loktejit hervenmálliid álbmogiid oktasaš áššin ja son muittuha ahte hervenmállet leat oassin olbmuid deaivvademiin ja impulssaid lonohallamiin. Hervenmállet dárkkuhit dihto olbmo gullevašvuođa, seammás go čatnet su oassin máilmmi olmmoščerdii. <em type="bold">2.1.2 Gulahallan ja etihkka hervemis </em></p>
<p>Dunfjeld čilge ahte ornamentihkka doaibmá gulahallanvuohkin sámiid gaskkas. Dán gulahallamis sáhttá hervemiin gaskkustit ovdamearkka dihte sohkabeali ja gullevašvuođa dihto guvlui. Jus galgá sáhttit gulahallat de ferteba sihke sáddejeaddji ja vuostáiváldi dovdat kultuvrra ja kultuvrralaš konvenšuvnnaid, dahje hervenmálliid mearkkašumi. (Dunfjeld 2006: 53).</p>
<p><em type="italic">Govus 1. Gulahallanmodealla (Dunfjeld 2006:53). </em></p>
<p>Dunfjeld čilge maiddái olbmo ja luonddu gulahallama duojis. Sámiin ledje ja leat njuolggadusat mot ealihit luonddu boahttevaš buolvvaide. Birasetihkalaš eallin njuolggadusat leat ovdamearkka dihte ahte ii galgga duorggaid čuollat soahkegierragiin, vai ii hehtte muora šaddama, baicca čuollat lánjáid duoppil dáppil.</p>
<p>Jus vuorjá luonddu de luondu vástida. (Dunfjeld 2006:151.) Dien jurddašanvuogi čatná Dunfjeld rituálaide mas geavahuvvojit hervejuvvon duojit, ovdamearkka dihte bohčimis. Son čállá ahte ornamentihkka náhpiin, maid son lea dutkan, muittuha, doalaha ja gaskkusta kultuvrralaš árvvuid luonddu ja kultuvrra ektui. (Dunfjeld :153.)</p>
<p>Náhpi ornamentihkka speadjalastá ortnega ja ráfi mii gáibiduvvui bohččin dilálašvuođain.</p>
<p>Dunfjeld maiddái oaidná ahte ornamentihkka muitala juoidá sámi oskuipmárdusas ovdal risttalašvuođa. Symbolaid mearkkašupmi oskku dáfus lea vajálduvvon, muhto ornamentihka gulahallandoaibman lea eahpediđolaččat seilon rituálaid ja dábiid bokte. (Dunfjeld 2006:154.)</p>
<p>Mikkel B. Tin lea dutkan álbmotdáidaga viidát geahčastagas, Norggas ja nuorta</p>
<p>Eurohpas (Tin 2007). Son geahččala čilget earrát eará sággojuvvon dujiid ornematihka ja abstrákta hámiid mearkkašumiid. Dunfjeld (2006) ja Tin guktot bissuba árbevirolaš hervenmálliid siskkobealde, ja boahtá čielgasit ovdan ahte álbmogiid hervenmálliin lea ulbmil, mii čatnasa oskui, luonddu gudnejahttimii, ealáhusaide ja birgemii. 2.2 Metoda ja dutkanmateriála</p>
<p>Mun oainnán, duddjon, vásihan, dulkon, čálán ja vurken millii dan maid ii sáhte čállit.</p>
<p>In leat válljen metoda. Metoda maid čilgen lea oassi mu eallimis, juoga maid háliidan ollašuhttit. Lean duddjon seahkohiid muhtin duojára luhtte. Lean čuoldán boahkána.</p>
<p>Lean vásihan dán guokte duoji ávnnasteamis válmmas buktagii. Vásáhusain lean čohkken dieđuid hervenmálliin, maid lean árvvoštallan lunddolaš čanastagaid ektui ja buohtastahttán eará dujiiguin. Seahkohiid ja čuolddaboahkána duddjon ja dieđut maid lean čohkken dujiid hervenmálliid birra, leat materiálan kreatiivvalaš dáiddalaš dutkamis, mas čujuhan oppalašvuhtii maid dutkojuvvon hervenmállet ovddastit. <em type="bold">2.2.1 Duddjon metodan </em></p>
<p>Lean válljen duddjot guokte árbevirolaš duoji, seahkohiid ja čuolddaboahkána. Dáin dujiin lea alla árvu dutkan guovllus, seahkohat čikŋagáman ja boagán fas čáppa lasáhus sámi gárvvuid ollislašvuhtii. Seahkohat ja čuolddaboagán leat atnuduojit ja alccan lea ávkin duddjot dáid.</p>
<p>Ledjen beroštuvvon erenoamážit guolgaduoji ceavzilis hervenmálliin, ja mus lei jáhkku ahte dat sáhtte buktit juoidá mu dutkamuššii. Mus ii lean čielga jurdda dutkosa bohtosis, nu ahte dikten árbevieruid láidestit ja rabas mielain vuostáiválden dieđuid. Dát metoda laktása eamiálbmot duodjedutkamii ja dáiddalaš dutkamii ( geahča kap. 2.5). 2.2.1.1 Seahkohiid duddjon duojára luhtte</p>
<p>Gápmasis leat seahkut. Seahkut leat guhkes gabba guolggat gaccaža birra. Doaba seahkohat čilgejit nuvttohiid main vadjá čulggoma gaccaža rájis ja seahkotguolggat gártet njunnái (Guttorm Labba :39). Seahkohat geavahuvvojit dábálaččat čikŋagáman, ja lea mu dieđus boatkankeahtes árbevierru Guovdageainnus. Eai leat dattege nu galle seahkotduojára. In lean ieš vadjan seahkohiid ovdal, ja nu lei liiba ovddidit iežan duodjemáhtu. Duojár (duojár 2018) gean ožžon veahkkin muitala son lea oaidnán ja ieš geahččaladdama bokte oahppan goarrut seahkohiid. Muhtin jagi áigi, son árvaliige, midjiide nuorabuidda, ahte galggašeimmet seahkohiid goarrut. Duojár lea mu sohka ja oahpes olmmoš, ja nu gárttai lunddolažžan su bivdit veahkkin ja informántan seahkotduddjomis. Wilson čilge eamiálbmogiid relašuvnnaid olbmuide ja searvevuhtii (2008: 80). Seahkot árbevierru čatná mu oassin searvevuhtii, geat dovdet ja atnet árvvus dan seammá árbevieru. Go bivddan duojára veahkkin duddjot de nannen munno relašuvnna. Árvvus anán duojára máhtu, ja nu go lean ipmirdan, de árvvus anii son maid mu beroštumi ja háliidusa duddjot. Moai de juogadetne dieđuid, ja seammás gulahalle searvevuođain seahkotduddjoma bokte.</p>
<p>Duojár lea hárjánan duojár gii lea mánnávuođa rájes duddjon náhkke- ja tekstiiladujiid, ja ollu duddjon olbmuide. Ulbmil duddjot eallilan duojára luhtte lei čohkket ávnnaslaš ja ávnnahis árbedieđuid seahkot duddjomis. Dieđuid čohkkejin duddjoma ja logga čállima bokte. Go beassá duddjot fárrolaga hárjánan duojáriin, de bohciidit dieđut lunddolaččat. Sutnje, guhte hálddaša dieđu, lea álkit muitit ja muitalit barggadettiin dan barggu mas lea sáhka. Dieđuid ii dárbbaš de govahallat, dat baicca albmana duohta dilis masa diehtu čatnasa. Barggadettiin beassá vásihit dieđuid, iige duššo gullat. Nu rahpasit eanet áiccut ja oažžu obbalaš ipmárdusa dieđu konteavsttas.</p>
<p>Go galgá dieđuid čohkket sámi vuorrasiin, de doaivvun buot buoremus vuogi barggu bokte dan dahkat. Lea hui lunddolaš bivdit veahki vuorrasit olbmuin juoga masa, ja sii dávjá mielas veahkehit ja nevvodit. 2.2.1.2 Boahkána girjjiid duddjon</p>
<p>Čuolddán Guovdageainnu mállet boahkána ja guorahalan girjjiid vuogádaga. Geahčan makkár visuála hápmevuogádaga girjjit huksejit ja árvvoštalan čanastagaid. 2.2.1.3 Kreatiivvalaš dáiddalaš dutkan metodan</p>
<p>Kreatiivvalaš dáiddalaš dutkamis vikkan čalmmustahttit seahkohiid ivdnegeavaheami, ja čuolddaboahkána girjjiid hearvavuogádaga ja mot mii gielain čilget dáid hámiid nu ahte dain šaddá oktasaš vuođđu. Kreatiivvalaš dáiddalaš dutkamii gullá ávnnasteapmi ja duddjon. Divššun girjjat gápmasiid, hábmen dihtoriin girjjat bumbol ávdnasa, ja báinnan sieđgalasttain lassi ávdnasiid. Duddjon girjjat gápmagiid ja girjjatgávtti.</p>
<p>Lassin lean hábmen bumbol ávdnasa gáirrá vuođul. <em type="bold">2.2.2 Govat lassi materiálan </em></p>
<p>Lassin iežan vásáhusaide ja árbedihtui lean válljen govaid Guovdageainnu mállet seahkohiin ja boahkániin. Govat maid guorahalan leat oassin dán čállosis ja čujuhan maiddái girjjiide main lean geahččan govaid. Govaiguin čájehan ahte dieđut maid mun lean čohkken geardduhuvvojit, ja nu sáhttet nannet luohtehahttivuođa dán dutkamušas. <em type="bold">2.2.3 Ávnnahis árbediehtu hervemis oassi dutkanmateriálas </em></p>
<p>Hervenmállet leat iešalddis sajáiduvvon rituálat maid mii geardduhit go duddjot dihto dujiid. Herven lea sihke praktihkalaš dásis ja jurddadásis. Ávnnahis dieđut hervemis bohciidit dalle go álggát heivehit hámiid ja ivnniid. Mis lea vásihuvvon ipmárdus hervemii, ja daid dieđuid mii aktiviseret go hervegoahtit dihto duoji.</p>
<p>Ávnnahis árbediehtu masa čujuhan leat dieđut Guovdageainnu guovllu hervenmálliin maid lean gártadan duddjodettiin ruovttus, fárrolaga eará duojáriiguin ja oahppoásahusain. Geahččalan čilget dan mii lea eanemus vuđolaš ja viidát guoski nu ahte gártá válljejuvvon guovllu oktasaš diehtun. Hervenmállet eai leat muitaluvvon njuolga dain geain lean oahppan duddjot, baicca geažuhuvvon nevvodeami ja cuiggodeami bokte. Lean háhkan ipmárdusa hervemii vásáhusaid ja geahččaladdama bokte ja lean ieš ferten dulkot dan dieđu dihto rámmaid siskkobealde.</p>
<p>Árbediehtu čadno vássán- dálá ja boahtte áigái, ja rievdá dađistaga. Dat maid mun dás čilgen árvideames rievdá seammás go don logat dan birra, muhto goitge guoddá dihto osiid mat hábmejit ođđasa. 2.3 Árbediehtu</p>
<p>Árbevierru lea viidát čilgejuvvon doaba. Berkes čállá ahte doaba <em type="italic">traditional </em>dárkkuha sosiála gáttuid, jáhkuid, prinsihpaid ja dihto láhttemiid ja doaimmaid vuolggahuvvon historjjálaš vásáhusain, ja čájehit kultuvrralaš kontinuitehta (Berkes 2012: 2). Sulaid seamma ládje čuodjá árbediehtu doahpaga čilgehus, sámi geahččanguovllus. </p>
<p>Árbediehtu lea sámeálbmoga viisodat ja máhtut, maid olbmot leat jahkečuđiid čađa ovddidan iežaset birgejupmái. Árbediehtu lea fievrreduvvon buolvvas nubbái njálmmálaččat ja bargguid bokte. Dát jotkkolašvuohta čatná vássán, dálá ja boahtte áiggi oktii. (Guttorm, Porsanger :18.)</p>
<p>Nu ba lea diehtu juoga mii čatnasa olbmo viisodahkii ja máhttimii. Dán dutkosis lea guovddážis juoga maid gohčodit <em type="italic">oskkáldasvuođadiehtun </em>, mii lea oassi jávohis dieđus. </p>
<p>Mii sáhttit vásihit muhtin estehtalaš ihtaga, háhkat dieđuid ja oahppat das, muhto eat máhte muitalit juste maid mii leat vásihan ja oahppan. Oskkáldasvuođadiehtu sáhttá čilgejuvvot estehtalaš diehtun, dahje dat diehtu maid don oaččut go vásihit estehtalaš ihtaga (Dunfjeld 2006: 18; Johannessen 1999:93), ovdamearkka dihte čábbát hervejuvvon duoji dahje áiccuide čuohcci dáidaga dahje šuoŋa.</p>
<p>Oskkáldasvuođadieđu, dahje dieđu maid hágat áiccuid ja dovdamušaid, bokte sáhttá mu barggus čatnat dan oassái hervenproseassas go válddát atnui vurkejuvvon dieđuid hervenmálliin, ja daid vuođul ieš álggát hervet dahje hutkat iežat málle mielde.</p>
<p>Go árbedieđu geahččá oassin eamiálbmotdieđus, de dat čatnasa oassin olbmuide, elliide, luonddubirrasii, eatnamiidda (Guttorm 2010:57 [ Kuokkanen 2009: 53]), mat gullet oktii. Holisttalaš jurdda, dahje ahte juohke áššis lea oktavuohta nubbái, lea mu barggus guovddážis go ozan dihto hervenmálliid oktavuođaid earret eará gillii ja lundui.</p>
<p>Berkes čilge viidáset árbevirolaš ekologalaš dieđu. Ekologalaš diehtu lea diehtu mii čilge ealli ihtagiid (maiddái olbmuid) oktavuođaid gaskaneaset ja sin oktavuođaid birrasii/eatnamii (Berkes 2012: 5). Guovddážis ii leat duššo báikkálaš diehtu birrasis (ovdamearkka dihte elliin ja šattuin), muhto olbmuid doaimmat (ovdamearkka dihte bivdin ja eará ealáhusdoaimmat) ja sin ipmárdus mot doaibmat oassin luonddu proseassain (Berkes 2012: 6). Berkes (2012:6) čállá ahte sosiála ja vuoiŋŋalaš beliid ii sáhte luvvet ekologalaš árbedieđuin. Ovdamearkan buktá The</p>
<p>Tradition of Coyote Stories, muitalusat mat láidestit nuoraid moralalaš birgemii sosiála ja ekologalaš oktavuođain. Vuoiŋŋalašvuohta eamiálbmotdieđus nugo</p>
<p>Kuokkanen čilge (Guttorm 2010: 58 [2006:24]), sáhttá leat oktavuohta eatnamii ja lundui, ja mot oktavuođa bisuha dássedin, nu ahte birge. <em type="bold">2.3.1 Ávnnahis árbediehtu duojis </em></p>
<p>Dunfjeld čilge ahte ávnnahis oassi duojis lea oaidnemeahttun dahje abstrákta, jurddadásis (Dunfjeld 2006:12), ovdamearkka dihte ipmárdus hervenmálliide. Dán dutkamušas leat guovddážis dat dieđut maid olbmot guddet dujiid birra, iige iešalddis praktihkalaš bargu. Válljen dás viidásit gohčodit iežan dutkan čuozahaga ávnnahis árbediehtun.</p>
<p>UNESCO (United Nations Education, Science and Cultural Organization) čilge ahte ávnnahis kulturárbi leat njálmmálaš árbevierut, guoimmuheapmi, sosiála dábit, rituálat, ávvudeamit, diehtu ja doaimmat mat čatnasit lundui ja gomuvuhtii, dahje diehtu ja máhttu árbevirolaš dujiid buvttadeamis (UNESCO 2019). Ávnnahis kulturárbi sáhttet leat maiddái árvvut, eallinoaidnu ja jurddašanvuogit mat seilot árbevieruin, gielas ja eará ávnnahis vugiid bokte ja huksejit servodatvuođu (UNESCO</p>
<p>Norge). Oktasaš ávnnahis kulturárbbiin lea ahte oahpahuvvo buolvvas bulvii, lea ovdánan nu ahte vuhtiiváldá birrasa, nannejit identitehta ja kontinuitehta ja čuolbmá vássán áiggi otná dillái ja boahtte áigái (UNSECO 2019). Ávnnahis árbediehtu sámi duojis sáhttet leat bistevaš ja rievddadeaddji dábit, rituálat ja gielalaš govahallamat mat čatnasit ávnnasteapmái, duddjomii ja dujiid geavaheapmái. Ávnnahis árbediehtun mii badjána dán barggus lea ipmárdusa mot bordit guolgga, láđđiid hearvan ja mot suohpput ja čuoldit láiggiid nu ahte gártá girjin. Dasa lassin gieđahalan hervenmálliid gielalaš govahallama ja čanastagaid. Giella, nugo sánit, dadjanvuogit ja muitalusat čilgejit hervenmálliid. Sániid mearkkašupmi ja geavaheapmi eará dilálašvuođain go duddjomis sáhttá muitalit gos hervenmálle jurdda vuolggahuvvon, dahje mii hukse vuođu estehtalaš ipmárdussii. 2.4 Ehtalaš gažaldagat</p>
<p>Ehtalaš guoski gažaldagat barggustan čatnasit moatti áššái. Letne duojáriin gean luhtte lean duddjon soahpan almmuhit su nama. Geavahan duojár sáni dakko gokko čujuhan su cealkámušaide.</p>
<p>Nubbi ášši lea árbedieđu luohtehahttivuohta. Go dieđut eai leat čállojuvvon gosage ovdagihtii de ferte gudnejahttit ja dohkkehit álbmoga dieđuid, nugo čilgen eamiálbmot perspektiivva guovddáš eavttuid. Ferte maiddái dárkilit smiehttat mii guorahallan guovllus lea oktasaš ipmárdus dihto áššis. Lea vuogas geavahit moadde gáldu mat sáhttet buvttadit dieđu. Dán barggus leat, duojára dieđuid ja árbedieđu lassin, duojit dieđu guoddit ja duođašteaddjit. 2.5 Teoriija</p>
<p>Dán dutkamuša metodat láidestit teoriija oassái mas lea eamiálbmot diehtaga vuolggasadji. Eamiálbmot studeanta hástalus lea veardádallat man muddui galgá, lassin eamiálbmot metodologiijaid, laktit dutkamuša oarjemáilmmi teoriijaide. Mu barggus lea čielga eamiálbmot vuolggasadji, ja gažadan ii go de leat doarvái čilget metodaid eamiálbmot teoriijaiguin. Dán barggus oainnán dattege ahte bargovuogit sulastahttet oarjemáilmmi metodologalaš vuolggasajiid nugo fenomenologiija.</p>
<p>Fenomenologiija guoskkahan go gieđahalan dáiddalaš dutkama čanastagaid duodjedutkamii. <em type="bold">2.5.1 Eamiálbmot dieđa vuolggasadjin </em></p>
<p>Duodjedutkan čatnasa čielgasit eamiálbmot dutkamii. Eamiálbmotgeahčastagas dohkkeha, guldala ja gudnejahttá álbmoga oainnu iežas kultuvrra hárrái (Guttorm 2014:38 [ Kuokkanen 2009:46)]. Guttorm čállá ahte go dán jurdaga sirdá duodjedutkamii de lea duodjepráksis vuođđun. Mun dohkkehan dieđuid maid oaččun iežan duddjoma bokte, dujiid guorahallamiin ja duojáris, ja gudnejáhtán daid nu ahte sáhtán geavahit daid dutkanmateriálan.</p>
<p>Dán duodjedutkamis leat iežan válljen duojit, duddjon ja ulbmilat vuolggasadjin.</p>
<p>Dat dárkkuha ahte lahkonanvuohki dutkanfáddái dahkko iežan, ja nu álgoálbmoga eavttuiguin, mii lea mihtilmas eamiálbmot geahčastagas (Guttorm 2014: 36).</p>
<p>Mihtilmasvuođat eamiálbmot dutkamis leat maiddái ahte dutkan dahkko dihto ulbmiliin, main eamiálbmoga dárbu lea vuođđun (Guttorm 2014: 36,37). Mun oainnán dárbbu dán dutkamuššii otná dilis, go sáhttá buktit lassi dieđuid mat nanusmahttet duoji iešvuođaid.</p>
<p>Oassi mu metodain lea duddjot vuorrasit duojára luhtte ja geavahit dán vásáhusa dutkanmateriálan. Árbevieruid oahpaheapmi buolvvas bulvii lea guovddáš eamiálbmotdieđu oččodeamis (Longman 2014: 16). Longman čállá maiddái ahte duohta oahppan dáhpáhuvvá duohta dilis, dan ollislaš konteavsttas masa diehtu gullá (Longman 2014: 16). Dát vuohki láidesta metodaide eamiálbmot dutkamis (geahča kap. 2.2.1.1).</p>
<p>Dán barggu čuolmma čoavddidettiin válddán vuhtii vejolaš beliid mat sáhttet váikkuhit dutkamuša bohtosii. In geahča ovdamearkka dihte duššo estetihkkii čadnon áššiid, muhto geahččalan fáhtet makkár oasit lunddolaččat gártet dehálažžan ulbmiliid ektui. Longman (2014: 16) čilgege ahte buot laktáseaddji oasit oktii huksejit konklušuvnna go lea sáhka eamiálbmot dieđus.</p>
<p>Eamiálbmot diehtagis njuolggo persovnnalaš vásáhusat mat vuođđuduvvojit individuála ja kollektiiva lagasvuhtii luonddubirrasiin buktet áddejumi ja systemáhtalaš dieđuid máilmmis (Kuokkanen 2009: 179). Duddjonproseassat, fárrolaga duojáriin ja ákto, láhčet vejolašvuođa jurdagiiguin bargat. Aktan gorutlaš vásáhusain (dovdat ávdnasa, haksit hájaid) ja ovdalipmárdusain (dieđut mat laktásit ávnnasteapmái, duoji doaibma ja nua ain) beassá jurdda láddat duddjon proseassa dássedis leavttuin. Duddjonproseassas, mas jurdda maiddái bargá, bohciidit fuomášumit ávkin dutkanbarggu mihtuide. <em type="bold">2.5.2 Hutkáivuohta ja dáiddalaš hutkáivuohta </em></p>
<p>Duodjedutkama oassi lea maiddái kreatiivvalaš ja dáiddalaš doaibma (Guttorm 2014: 43). Hutkáivuohta sáhttá leat dáidu mii olbmos lea. Dáidu mainna basttat improviserema bokte čoavdit áššiid (Kruse 2013) ja máilbmái iđihit juoidá mii ii leat ovdal leamaš (Guttorm 2010: 140). Dáiddalaš hutkáivuođas lea lassin velá ulbmil, ahte galggat ovdanbuktut muhtin idea (Kruse 2013). Gunvor čállá viidáset ahte duodjedutkan lea oassin fágalaš birrasis mas leat sihke eamiálbmot- ja oarjemáilmmi dáiddadutkan fágasuorggit, ja ahte duodjedutkan sáhttá ávkkástallat eará hutkkálaš fágaid lahkonanvugiin. <em type="bold">2.5.3 Duodje- ja dáiddafágalaš dutkan </em></p>
<p>Dán barggus geavahan dáiddalaš dutkama iešvuođaid ávkin duodjedutkamii.</p>
<p>Dáiddafágalaš dutkama metodat sáhttet čatnasit earret eará fenomenologiijai.</p>
<p>Fenomenologiijas lea guovddážis dat mii ihtá oidnosii, dat guhte áicá ihtaga ja daid gaskavuohta. Son guhte áicá ihtaga ferte áiccuidisguin oaidnit, gullat ja dovdat (Tin 2011: 202). Nu gártá olbmo rumašlaš vásáhus guovddáš áššin fenomenologiijas.</p>
<p>Halvorsen (2007: 21) čilgege ahte fenomenologalaš metodain sáhttá dutkat lagas áššiid dahje fenomenaid subjektiivvalaččat. Dáid osiid čatná Halvorsen dáiddalaš dutkamii. Dáiddalaš vuolggasajis lea dutki oassin proseassain (Halvorsen 2007: 24) ja geavaha iežas barggu vuođđun dutkamii (Halvorsen 2007:138).</p>
<p>Dáiddalaš dutkan rahpá vejolašvuođaid mat eai leat nu čielgasat dutkamis muđui (Hannula ja earát 2014: 52). Dáiddalaš dutkamiin bastá čalmmustahttit áššiid maid olbmot eai soaitte jurddašan, bastá čalmmustahttit áššiid eará vugiiguin go dábálaš dieđalaš dutkamii ja buorebut čalmmustahttit ja čilget dutkanbohtosiid. Dáiddalaš dutkan vuogi sáhttá mu barggus čatnat praktihkalaš oassái mas barggan dujiiguin, digitála tekstiilaprintaiguin, masterbarggu ovdanbuktimiin, čájáhusain ja dáinna čállosiin. Konseptuála jurddašemiin čohkken osiid dutkanbarggus, ja huksen ollislaš ovdanbuktima mainna čalmmustahtán ja ákkastalan dutkamuša.</p>
<p>Dáiddalaš dutkama sáhttá bures heivehit duodjedutkamii. Sihke duodje- ja dáiddadutkamis lea subjektivitehta, iežas vásáhusat ja praktihkalaš hutkálaš bargu guovddážis. Dattege leat duoji dutkamis, goit dán dutkamušas, muhtin garvvekeahtes oasit. Boahtte govvosis čilgen iežan barggu iešvuođaid duodje- ja dáidda dutkama vuolggasajiin.</p>
<p><em type="bold">Duodje dutkan </em></p>
<p><em type="bold">Artistic reseach </em>(Hannula ja earát 2014) </p>
<p>Mun dutkan iežan kultuvrra, vuolggasadji lea kultuvrra siskkobealde siskelii mas geahččanguovllu sirdin lea dehálaš</p>
<p>Inside- in, moving between insider and outsider position</p>
<p>Mun dutkan duddjoma bokte: barggan luonddu/ duodje ávdnasiiguin ja duddjon dan maid dutkán</p>
<p>Preparing works of art</p>
<p>Mun oahpan vuorrasit olbmos, ja gudnejáhtán su dieđu</p>
<p>Čohkken báikkálaš ávnnahis kulturárbbi/ árbedieđu</p>
<p>Mun ovddidan iežan duddjončehppodaga</p>
<p>Makes better artists</p>
<p>Mun geavahan vuođđun árbedieđu go barggan ođđa ideaiguin</p>
<p>Conseptual, linguistic and argumentative innovations</p>
<p>Verbáliseren duddjon proseassa ja jurdagiid</p>
<p>Verbalization</p>
<p>Ovdanbuvttan konseptuála jurddašemiin, bijan dujiid dihto kontekstii nu ahte oasit huksejit ollislašvuođa</p>
<p>Conceptual work, contextualizing</p>
<p><em type="italic">Govus 2. Duodjedutkama iešvuođat dáidda dutkama ektui. </em></p>
<p>Kruse (2013) árvala ahte dáiddalaš dutkamis lea guovddážis hutkkálaš, produktiiva jurddašanvuohki mas lea sihke logalaš proseassa, ja seammás <span type="quote">“laterála”</span> lahkonanvuohki mas galgá duostat njuiket logalaš systemaid badjel ja árvvoštallat dutkangažaldaga <span type="quote">“jáhkitmeahttumis”</span> geahččanguovlluid ektui. Dákkár bargui gáibiduvvo duostilvuohta ja láddan oadjebasvuohta čuovvulit dovddolaš fuomášumiid ja fáhkka mearrádusaid. Dáinna jurddašanvugiin lean lahkonan árbevirolaš dujiid duddjoma. 2.6 Iešsajáidahttin</p>
<p>Lean válljen ráddjet dutkanguovllu Guovdageainnu guvlui. Lean ieš bajásšaddan</p>
<p>Guovdageainnu duovdagiin ja boazoealáhusas. Mu gullevašvuohta lea nannosit čadnon boazodoalloguovlluide, ja dan eallimii maid boazosápmelažžan vásihan iežan bearrašiin ja lagas olbmuiguin. Dutkan čuozáhat, duojit ja ávnnahis diehtu maid guorahalan lea oassi boazosámiid eallimis, ja nannosit čadnon Guovdageainnu guovllu sámiid kultuvrralaš ovdanbuktimiidda ja boazoealáhussii.</p>
<p>Oahpes áššiid dutkan addá erenoamáš vejolašvuođa čiekŋudeapmái. Go dovddan kultuvrra de basttán oaidnit dihto ihtagiid čanastagaid eará osiide kultuvrra siskkobealde. Nu sáhttá buorebut hukset ollislaš gova ja ipmárdusa ihtagiidda ja árvvuide maid ihtagat guddet. Dutki ferte dattege vuđolaččat guorahallat mot iežas vásáhusat ja ovdagihtii ipmárdusat váikkuhit dutkamii. Dunfjeld čilge ahte go dutká iežas kultuvrra de šaddá čađat sirdit geahččanguovllu. Dutki dohkkeha dieđuid ja árvvoštallá kritihkalaččat, vai bastá oaidnit áššiid maiddái olggobealde čalmmiiguin, ja vai hehtte dieđuid gártamis ovttageardánin. 3 Guovdageainnu mállet seahkohiid ja čuolddaboahkána girjjiid hearvavuogádagat</p>
<p>Dán oasis guorahalan hearvavuogádagaid ja geahččalan vástidit makkár herven vuogádagat dihttojit. 3.1 Guolga hearvan- lunddolaš hámit</p>
<p>Go guorahallagohten láđđiid bordima seahkohiin, ja ivdnegeaveahpmi čielgagođii, bohciidii dárbu geahččat vuođđoivnni dahje guolgga man vuostá dihto ivnnát láđđiid bordá. Go duddjo guolganáhkiin de lea diehtu guolgajođus ja guolgga suhkkodagas hui mávssolaš duoji hápmái ja hervemii. Dáid osiid in gieđahala dán čállosis, deaddu lea iešalddis gulgii ja mot guolgga tekstuvra albmana visuálalaččat. Guolgga čilgemii lea rikkis giella.</p>
<p><em type="bold">Váldoguolga: </em>Gabba, jievja, čuoivvat, muzet </p>
<p>Doahpagat mat čilgejit ja sirrejit váldoguolgga dárkileabbo leat ruošša-, luosttat- girjjat-, smurta-, ránat-, guvges-, šelges-, českes-, rišša-/hilla-.</p>
<p>Namahusat mat čilgejit skala seavdnjadis čuovgadebbui: Vielggut, čáhput, ruškkut (guolgageažit ruškadat)</p>
<p><em type="bold">Girjeguolga: </em>Girjjat </p>
<p>Doahpagat maiguin dárkileabbo čilge girjjat guolgga leat muorjegirjjat, lámsku, lámskogirjjat, muzetgirjjat, girjjatčuoivvat, girjjatgabba.</p>
<p><em type="bold">Eará guolggat: </em>dávllit/dávlan (vilges guolga nu unnán ahte ii leat go dielkun gilggas, dego stábit gilggas erttetdávttiid alde), gáhttosealgi (Eira 1984: 17-25.) </p>
<p>Lassin leat namahusat mat dárkkuhit gápmasa guolgga nugo gáirá, biddojuolgi, dábálaš-/sahteguolggat, čeavževielgadas. (Guttorm &amp; Labba 2008:26-38).</p>
<p>Čiŋaid duddjodettiin ja vásihettiin oaidnit ahte Guovdageainnu guovllus lea čielga kontrásttain, gappas ja muzehis, alla árvu, ja dulkojuvvojit čáppa ávnnasin.</p>
<p>Guovdageainnu sámiin lea gappas ja muzehis iežas árvu, iežaska doaimmain. Borge gabba gápmasiin šaddet čáppa gápmagat, muzet gápmasat fas heivejit eandalii biddun dahje gálssohin ja gabba beaska lea alla árvosaš čikŋa.</p>
<p>Muzet ja gabba seahkálaga lea maid alla árvosaš čikŋa. Girjjat ja gáirá lea seahkálas guolga mii lunddolaččat čiŋaha, nugo girjjat borge gámas gáman ja gáirá hearvan gápmaga aldasis. Náhkkedujiid hervemis lea dábálaš buddet jievjanáhkiin, miessadagain, čoavjevuolnáhkiin dahje gápmasa oažžegežiin. Go budde muzetvuđot náhkkeduoji jievjavuđot náhkiin de gárta kontrásta (govva 1) mii doaibmá hearvan.</p>
<p>Kontrásta hervema olaha maiddái go stáhppe ( kap. 3.1.1).</p>
<p>Oarjemáilmmi ivdne psykologiijas, design ja márkanastima vuogádagain, sáhttá sevdnjes ivdni dulkojuvvot lossadin/fámolažžan, vielgat fas dan vuostebeallin, gehppes/ráinnas ivdnin ( Kendra 2018). Sevdnjes – čuvges kontrásta sáhttá nu loktet dakkár duoji mas lea ollu sevdnjes vuođđoivdni. Oarjemáilmmi ivdne psykologiija maiddái dárkkuha ahte olbmo dovddut ivnniid guovdu leat persovnnalaččat ja čadnon kultuvrii ja vásáhusaide (Kendra 2018). Čielga kontrásttat, gabba, muzet ja girjjat leatge, nugo namuhuvvon, sajáiduvvon čáppa ávnnasin Guovdageainnu duodjevieruin. Jus sevdnjes ja čuvges kontrástat albmanit dássedit, de dat hukse dássedeattu (Kendre 2018). Nu dahká maiddái girjjat gámas go čuvges ja sevdnjes guolga dihtto dássedit, ja sáhttá váikkuhit dasa manne mii dulkot girjjat gápmasa čáppahin. Dattege lea ivdne psykologgija unnan dutkojuvvon fáddá (Kendra 2018).</p>
<p>Black and white shouldn’t compete, but rather complete... The convergence of black and white (more so than any other color combination) is an example of how two divergent colors communicate more powerfully together than they do on their own. (Fatrabbit Creative 2019.) <em type="bold">3.1.1 Guolgadujiid herven stábiiguin </em></p>
<p>Stáhppen lea hervenvuohki mii huksejuvvo stábiiguin. Stáhppen sáhttá vuolggahuvvon náhkkedujiid hervemis. Gápmasiin lea lunddolaččat guovddáš. Eanas náhkkedujiid vadjá nu ahte bidjá ovtta gápmasa gasku, ja ludde nuppi gápmasa mii galgá goabbat beallái. Nu huksejuvvo dihto vuogádat duodjái, mas guovddáš lea vuolggasadji. Gáirá lea guolga mii nanne guovddáža, ja nanne stábi hámi.</p>
<p>Ovdamearkkat dujiide main stáhppen teknihkka geavahuvvo leat dološ šávkkát main fiergi lea gámas- dahje eará náhkkebihtáiguin gorrojuvvon. Dain oaidná maiddái ahte stáhppet sáhttá jievja ja muzet náhkkebihtáiguin, nu ahte gártá hearvan.</p>
<p><em type="italic">Govva 1 ja 2. Náhkkebihtáiguin (várra gállu) gorrojuvvon viergi ja jievja náhkiin buddejuvvon. Olgeš bealde luhkkár Clements Gundersen, gurut bealde Johannes Mathiesen Hætta. Tromholt. </em></p>
<p>Stáhppedit sáhttá maid go goarru seahkohiid (duojár 2018). De bidjá jievja čulggoma ja muzet aldasa dahje nuppe ládje, nu ahte guolgga kontrásttain gártet stábit (govva 3). De šaddá alddas ja ovdavuođđu guovddážin ja čulggomat šaddet stáhpin.</p>
<p><em type="italic">Govva 3. Seahkohat main gabba ja muzet guolga hukse stábi. Gorron ja govven Risten Marja Buljo 2018. </em></p>
<p>Guolgadujiid hervenmállet čájehit ahte čuvges ja sevdnjes kontrásttat dávjá geavahuvvojit hervemii, ja navdojuvvojit čáppahin. Náhki iešvuohta addá dán vejolašvuođa hervemii. Čájehuvvo ahte guolganáhkkedujiid hervenmálliin leat sullasaš struktuvrrat go hervenmálliin main leat eará ávdnasat. Stáhppen lea hervenvuohki mii dihtto maiddái eará Guovdageainnu mállet dujiin. 3.2 Ivnniid/láđđiid bordin</p>
<p>Duddjodettiin ja ságastallamiid bokte lean gártadan dieđuid Guovdageainnu guovllu hervenmálliin. Sáhttá gohčodit dán dieđu ávnnahis árbediehtun hervemis.</p>
<p>Guolganáhke dujiid sáhttá hervet láđđiin. Láđđi váldoivdni hervemis lea ruoksat.</p>
<p>Lassin ruoksadii oidno fiskat ja ruoná. Herventeknihkka lea bordin. Láđđiid bordimis lean oahppan ahte vielgat ja fiskat eaba soaba bálddalaga. Lea leamaš dábálaš bordit ruoksada, ruoná, fiskada ja fas ruoksada. Muzetvuloš guolgga ala galgá hervet fiskes ja rukses láđđiin. Jievjavuloš ja gabba guolgga ala galgá hervet ruoná ja rukses láđđiin. Dá leat dieđut maid lean oahppan beaskkaid ja láđđegápmagiid goarudettiin.</p>
<p>Guovdageainnu mállet seahkohiid guorahallan doarju dieđu. Seahkohiin, maid lean guorahallan (govva 3 ja 4) ja gorron (govva 4), leat sevdnjes láđđit (alit ja ruoná) gabba guolgga vuostá, ja čuvges (fiskes) láđđit sevdnjes guolgga vuostá (geahča maiddái govaid Buljo (2012: 74,77) girjjis. Čájehuvvo ahte guolganáhkkedujiid hervemis lea dihto struktuvra, namalassii ahte čuvges láđđi (fiskada/vielgada) bordá sevdnjes guolgga vuostá ja seavdnjadit láđđi (ruoná/alit) bidjá čuvges guolgga vuostá.</p>
<p>Guovdageainnu guovllus in leat gávdnan čálalaš gálduid dán ivdnegeavaheapmái, muhto Sarre čilge seammá ivdnegeavaheami nuortalaš nuvttohiin (Sarre 2013: 141).</p>
<p><em type="italic">Govva 4. Seahkohiid guolga ja ivdnebordin. Gorron ja govven Sara Inga Utsi Bongo. </em></p>
<p>Go láđđiid bordá dihto vuođđoivnni vuostá de geavaha čuvges- sevdnjes kontrástta.</p>
<p>Badjelis čilgen čuvges- sevdnjes guolgga mot dat doaibmaba fárrolaga, ja mot čuvges guolga sáhttá geahpidit sevdnjes guolggat duoji. Ivdnebordin seahkohiin dahká dan seammá. Go fiskes láđđi bordá sevdnjes guolgga vuostá, de geahpida dahje čábbudahttá sevdnjes guolgga. Go bordá ruoná, dahje eará sevdnjes ivnnát, láđđi gabba guolgga vuostá de hukse kontrásta mii hehtte gappa ilá sakka šeabbámis. Dán ivdnegeavaheamis lea balansa goappaš guvlui. Dat čuvggodahttá sevdnjes ivnni/guolgga ja sevnnjodahttá čuvges ivnni/guolgga. Duojár dadjá ahte ruoná ii oidni nu bures sevdnjes guolgga vuostá ja dan dihte leat bidjan fiskada.</p>
<p>Nuppe ladje fas ii oidni fiskat gabba guolgga vuostá, ja dan dihte galgá fiskada geavahit sevdnjes guolgga vuostá. (duojár 2018.)</p>
<p>Ivdne psykologiija design ja márkanastima vuogádagain dárkkuha ahte go geavaha dihto garra ivnni, nugo ruoksada dahje ruoná vilges/čáhppes vuođu vuostá, de sáhttá hukset visuála <span type="quote">“pop”</span>a, dahje juoidá mii fáhkka ihtá ja ealáskahttá, dahje sáhttá maid geasuhit čalmmi ja nu čalmmustahttit dihto ášši. (Fatrabbit Creative 2019.) Dáid dieđuid vuođul orru leamen nu ahte Guovdageainnu guovllu sámit leat huksen alcceseaset dihto ivdneipmárdusa, mii maiddái orru heiveme oarjemáilmmi ivdneteoriijaide. Lean juo geavahan ivdne psykologiija design ja márkanastima vuogádagain badjelis go čilgen sevdnjes- čuvges kontrásttaid.</p>
<p>Itten čilge ivnniid kvantitehtakontrásta. Kvantitehtakontrásta čilge man ollu galgá guđege ivnni geavahit vai šaddá balánsa. Su bargguin čájehuvvo ahte fiskat lea čuovgadeamos ivdni ja dan sáhttá dasto geavahit unnit go eará ivnniid.</p>
<p><em type="italic">Govva 5. Ivnniid čuovgafápmu/ -intesivitehta. Itten. </em></p>
<p><em type="italic">Govva 6. Ittena kvantitehtariekkis. </em></p>
<p>Ittena kvantitehtakontrásta juogu heive buohtastahttit seahkohiid hervenmálliin.</p>
<p>Fiskat geavahuvvo sevdnjes vuđot guolgga vuostá ja lokte sevdnjes guolgga. Fiskada bálddas lea rukses láđđi mii oidno eanet go fiskat. Jus buohtastahttit seahkohiid ivnniid bordima kvantitehtarieggáin de oaidnit ahte čuovvu seammá ivdnejuogu.</p>
<p>Gabba guolgga vuostá fas leat bidjan sevdnjes namalassii, ruoná láđđi fiskada sadjái.</p>
<p>Itten čilge maiddái liegga ja galbma ivnniid. Alit ja ruoná gullaba galbma ivnniid beallái, ja fiskat ja ruoksat fas liegga ivnniid beallái. Sáhttá de dadjat ahte árbevirolaš hervenmálles dávjjimusat bordá liegga ja galbmaivnni bálddalaga, nugo fiskat - ruoná/alit. Ii leat dábálaš bordit bálddalaga guokte galbma ivnni nugo ruoná- alit.</p>
<p>Guokte liegga ivnni lea dábálaš bordit bálddalaga, nugo fiskat- ruoksat.</p>
<p>Kvantitetskontrásta ja liegga- galbma kontrásta geavaheami oaidná maiddái eará sámi dujiin. Maiddái báddehervemis vuhtto kvantitehtakontrásta geavaheapmi. <em type="bold">3.2.1 Hearvvaid bordin láđđi ala </em></p>
<p>Hearvvaid bordimis leat árbejuvvon dieđut Guovdageainnu guovllus. Dás čilgen nu mot mun lean oahppan, ja daid málliid maid lean gullan eará sogain maiddái leat leamašan dahje leat. In leat gávdnan čálalaš gálduid mat čilgejit hervema, muhto čujuhan govaide Hermansena girjjis ( Hermansen 1993).</p>
<p>Ovdamearkan hervenmálliide geavahan Guovdageainnu gávtti holbbi. Holbi lea ollu rievdan ja rievdá ain. Dađistaga go lassánit ávdnasat ja ođđa veahkkeneavvut, duojit rivdet. Dattege leat leamaš, ja muhtin muddui ain doalahuvvojit dihto mállet ja jurddašanvuogit hervemis. Láđđiid bordimis lea rukses láđđi váldoivdni. Álggos bidjá rukses láđđi, dan ala fiskada. De sáhttá vel ruoná bidjat fiskada ala, ja loahpaha ruoksadiin. Dien sáhttá rievdadit, ovdamearkka dihte jus ii hálit bidjat ruoná de ii dan dárbbaš. Dán áiggi bidjet eatnasat aivve rukses dahje vilges láđđi. Láđđis leat maiddái čuohppan njuniid, ja bordán ivnniid dihto ládje, muhto dan in guorahala dán čállosis.</p>
<p><em type="italic">Govva 7. Dievddu gávtti holbi mas lea rukses ja fiskes láđđi. Karen E. M. Utsi gorron 1960 logus. </em></p>
<p><em type="italic">Govva 8. Holbi. SIUB 2019. SIUB gorron 2017. </em></p>
<p>Go bordá hearvvaid de galgá álgit roncciin. Lea dábálaš vilges roncciin álgit jus herve ruoksada ala (govva 8). Jus lea čuovgadit vuođđoivdni de sáhttá álgit seavdnjadit ivnnát roncciin, nugo rukses roancci fiskes láđđi alde (govva 7). Go lea bidjan roancci de boahtá eará ivnnát mohkkebáddi, beallebáddi, mihkilaš báddi dahje roanccit. De bidjá hearvabátti mii šaddá dego váldohearvan. Dien bordima de geardduha. Go bordima geardduha de ii geavat seammá báttiid, ja bordá báttiid nu ahte kontrástaivnnit huksejit dássedeattu duodjái. Hámi siskkobealde sáhttá lasihit roncciid, mohkkebáttiid ja hearvabáttiid, ja hukset ollislašvuođa, dahje iežas málle, báttiid hámiin ja ivnniiguin. Dihto dujiin, guovlluin, bearrašiin ja duojáriin leat sierra bordinvuogit, muhto dain dávjá dihtto oktasaš rámma. 3.3 Čuolddaboahkána girjjit</p>
<p>Sáhttá dadjat ahte čuolddabáttiin leat guokte váldo girjestruktuvrra. Nuppis lea váldogirji guovddážis mas goabbat bealde leat smávit girjjit. Sáhttá gohčoduvvot <em type="italic">symmehtralaš ceakko </em>girjin. Nuppi girjestruktuvrras leat smávvahearvvat ravddas ja bordojuvvo nuppi ravdii nu ahte ii gártta guovddáš girji gasku. Lea dávjá gilgut anus (holberavddat, searrobáttiid ravda suorit), ja sáhttá dadjat <em type="italic">vealu girjin </em>. Dán guokte girjestruktuvrra sáhttá maiddái bidjat oktii, nugo boahkánis. </p>
<p><em type="italic">Govva 9. Symmetralaš ceakkogirjjit mas lea dikkel (smávit girjjiiguin) gasku ja árporulla goabbat bealde. </em></p>
<p><em type="italic">Guovddáš girji boahkánis. SIUB 2019. </em></p>
<p><em type="italic">Govva 10. Symmetralaš ceakko girjjit main leat rukses ravdaláiggit ja ruoná jogážat. Searrobáddi. SIUB 2019. </em></p>
<p><em type="italic">Govva 11. Vealu girjjit. Boaganravda mas leat nuppi ravddas ruksesravda láiggit, vilges ráidalaš ja álit jogázat. </em></p>
<p><em type="italic">SIUB 2019. </em></p>
<p><em type="italic">Govva 12. Vealu girjjit. Searrobátti ravdasuorit main leat nuppi ravddas rukses ravdaláiggit ja ruoná jogažat. </em></p>
<p><em type="italic">SIUB 2019. </em></p>
<p>Čuoldda dujiid suohppumis lea dábálaš bidjat ravdaláiggiid ja dasto hearvaláiggiid.</p>
<p>Go de čuoldá šaddá vuos ravda (ruksesravda nugo govain bajábealde), dasto šaddet jogažat dahje eará girjjit. Dasto lea guovddáš girji (dikkelat, áslagat dahje eará girjjit.). Guovdageainnu mállet boahkániid guovddáš girji lea dávjá guovtti oasis, maid geardu. Das lea dávjá árporulla ja dikkel, muhto sáhttet maiddái eará girjjit. Jus bidjá dikkela guovddážii, de lea dikkel gasku ja goabbat bealde lea árporulla.</p>
<p>Árporullat gártet stáhpin goabbat bealde dikkela. Jus bidjá ceakkogirjji gasku, ja laktá vealu girjji goabbat beallái, nugo boahkánis, de geavaha stáhppen teknihka. Vealu girjjit šaddet dego stábit goabbat bealde ceakkogirjji.</p>
<p>Datneboahkánis mii lea čoggon Finnmárkkus 1907:as lea seammá vuogádat hearvvas go čuolddaboahkánis. Das lea guovddáš gasku, riekkis mas leat suotnjarat, goabbat bealde rieggá lea álkit hearva mii sulastahttá stábi dahje árporulla.</p>
<p><em type="italic">Govva 13. Digitalt museum. Guovdageainnu mállet nissonboagán mas lea dikkel ja árporullat. Ravddas leat njunit. Govva 14. Datneboagán mii lea čoggon Finnmárkkus 1907:as. Digitalt museum. </em></p>
<p>Dunfjeld árvala ahte duoji hámis ja hervemis lea sáddejeaddji ja vuostáváldi. Hearva sáhttá gaskkustit gullevašvuođa, nugo áiggi ja báikki ektui. (Dunfjeld 2006: 53.)</p>
<p>Maiddái muitalusain lea sáddejeaddji ja vuostáiváldi. Čuolddaboahkána, ja eará čuoldadujiid hervenvuogádaga sáhttá buohtastahttit muitalusaid gealddagevlliin. Vuos álgá smávva hearvvaiguin, dasto boahtá klimáksa dahje váldohearva, ja de fas loahpaha smávit hearvvaiguin.</p>
<p><em type="italic">Govva 15 ja 16. Ceakko ja vealu báddeherven. SIUB 2019. </em></p>
<p>Lean čilgen báddehervema ivdnegeavaheami, ja das maid čilgen mot báttiid ja roncciid bordá maŋŋálaga (Kap 3.2.1.) Báddehervema bordima sáhttá buohtastahttit čuolddaboahkána, ja eará čuoldda dujiid girjjiid vuogádagain. Jus guorahallá hearvabordima, de oaidná ahte leat guokte váldo vuogádaga. Goappaš vuogádagain álgá álkis hearvvain (roncciiguin) ja hukse hearvva váldohervii (hearvabáddi). Dien vuogádaga de geardduha. Dáid struktuvrraid oaidná maiddái čuoldda- ja njuikkuhuvvon dujiin nugo juo lean namuhan. Čuolddadujiid girjjiin ja báddehervemis lea dasto seammá struktuvra namalassii ahte ravddain leat álkis hearvvat, ja guovddážis fas váldohearva.</p>
<p><em type="italic">Govus 3. Ceakko hearvavuogádat. Ill. Nils Ailu Utsi. Govus 4. Vealu hearvavuogádat. Ill. Nils Ailu Utsi. </em>3.4 Makkárat leat Guovdageainnu mállet seahkohiid ja čuolddaboahkániid hearvavuogádagat? </p>
<p>Guolganáhkkedujiin geavahuvvo čuvges sevdnjes kontrásta go herve náhkkebihtáiguin. Čuvges sevdnjes kontrásta geavaheapmi vuhtto maiddái náhkkedujiid láđđebordimis mas fiskat ja ruoná hukseba sevdnjes- čuvges kontrásta.</p>
<p>Dát ivdnegeavaheapmi orru čuovvume maiddái báddehervemii ja čuoldda dujiid ivdnegeavaheapmái. Ivdnegeavaheamis lea hui čielga oktasaš rámmat dujiide maid lean guorahallan. Jus čoahkkái geasán de lea sihke guolganáhkke- ja čuoldda dujiin vuođđoivdni dávjá neutrála, hearvvain váldo ivdnin ruoksat ja fiskat ja ruoná/alit maiguin herve. Guolgadujiid sevdnjes- čuvges kontrásta orru váikkuheame ivnniid bordima dain dujiin maid lean guorahallan. Kontrásta geavaheami vuostebealli livčče harmoniija, mas bordá ivnniid seamma skálas bálddalaga, ovdamearkka dihte guokte alit ivnni iešguđet kvalitehtakontrásttain (Kendra 2018). Sáhttá dadjat ahte guolgadujiid lunddolaš kontrástat ja kontrásta geavaheapmi sirdašuvvá láđđebordimii, čuoldadujiide ja báddehervemii. Guovddáš áššin lea čuvges- sevdnjes kontrásttaiguin hukset balánssa.</p>
<p>Kontrásta geavaheapmi gámas duojis, nugo stáhppemis, hukse guovddáš hámi.</p>
<p>Guovddáš huksejeaddji hápmin dihtto maiddái čuoldda dujiid girjjiin ja báddehervemis. Dasto sáhttá dadjat ahte leat guokte váldovuogádaga mat huksejit oktasaš vuođu hervenmálliide maid lean guorahallan, namalassii čuvges- sevdnjes kontrásttaiguin hukset balánsa ja nubbi guovddáš dahje symmetriija hámi huksejeaddjin. 3.5 Maid muitalit seahkohiid ivdnegeavaheapmi ja čuolddaboahkána girjjiid vuogádagat?</p>
<p>Jus oaidná hervenmálle muhtin duojis, de sáhttá dulkot ahte dat lea áibbas sierra objeakta čanastagaid haga. Dán oasis árvvoštalan hervenvuogádagaid sámi konteavsttas, ja makkár osiide hervenmállet lunddolaččat sáhttet čatnasit. <em type="bold">3.5.1 Birastahtti luondu estehtalaš ipmárdusa huksejeaddjin? </em></p>
<p>Náhki iešvuohta ávnnasin hukse symmetriija dujiide. Nu dahká seahkoduddjomis ja eará dujiin. Guovddáš/symmetriija lea luonddu huksehus sihke elliin ja olbmos. Go symmetriija lea čadnon lundui, dat lea lunddolaš váikkuheaddji hervenmálliide.</p>
<p>Gombrich geažuha ahte min ipmárdus hearvahuksehusaide vuolgá juo lunddolaš orienteremis (geahča kap. 2.1.1), muhto maiddái luonddu seallaid huksehusas ja fysalaš lágain (Gombrich 1985:5, 7). Oarjemáilmmi estehtalaš fágain sáhttá symmetriija navdojuvvon čáppahin ja geasuheaddjin, muhto dattege sáhttá meroštallojuvvot ovttageardánin. Goitge olbmui gártá lunddolažžan hervet symmetralaččat ja luonddu iežas hámit sirdašuvvet hervemii.</p>
<p>Hervenmálliid ivdnegeavaheamis sáhttá maiddái čanastat birastahtti lundui.</p>
<p>Čuvges- sevdnjes kontrásta luonddus oaidnit molsašuddi áigodagain nugo mánoheahpin, skápma ja čuvges geasseijaid molsašuddamis, muohttagis ja eatnamis go bievlá ja elliid borgádeamis ja go molsot guolgga. Gápmasiid maid mii čilget ja navdit čáppahin lea birastahtti luondu hábmen. Sáhttá dadjat ahte Guovdageainnu sámiid birastahtti luondu váikkuha álbmoga estehtalaš ipmárdussii, dasgo gápmasa guolgga hábme luondu mas boazu eallá ja ahtanuššá. Guovdageainnu guovllus navdojuvvo girjjat borge gámas čikŋagáman. Girjjatgámas speadjalastá birastahtti luonddu, ja nu hukse luondu min ipmárdusa čábbodahkii.</p>
<p><em type="italic">Govva 17. Jávri boarragis, bievla ja jasat. Govven Sara Inga Utsi Bongo 2018. Govva 18. Girjjat gámas. SIUB 2019. Govva 19. Girjjat čikŋagápmagat. Gorron Margrethe Siri Bals. Govven Ante Niillas Bongo. Govat čájehit sevdnjes ja čuvges kontrásttaid sirdašumiid. </em></p>
<p>Improvisation and creativity are intrinsic to the very process of social and cultural life....cultural forms are produced and reproduced ....through active and experimental engagement of persons within their social and material environments (Ingold &amp; Hallam 2007: 19). <em type="bold">3.5.2 Giella estetihka huksejeaddjin </em></p>
<p>Gielain čilget hámiid maid mii vásihit iežamet birrasis. Sátni ja hápmi čilgeba goabbat guoimmi ja hábmeba min ipmárdusa ja vuordámuša dihto ihtagiidda. Dát dutkamuš čájeha ahte giella mii čilge álbmoga birastahtti luonddu čilge maiddái dujiid struktuvrraid ja hámiid. Gielain čatná dujiid álbmogii ja álbmoga ealáhussii, ja giela bokte sáhttá guorrat gos álbmoga ipmárdus hámiide vuolggahuvvo. Go Dunfjeld čilge hervema de son geavaha lulli sámegiela sáni <em type="italic">tjaalehtjimmie </em>. Davvi sámegielas mii eat čále go hervet, muhto mii sáhttit čállit girjjiid. Girjjis, ja das maid dál logat, čállosis, leat girjjit seamma ládje go gápmasiin ja čuolddaboahkániin. </p>
<p>Sátni <em type="italic">girji </em>čilge dihto hámi. Girjjit leat smávit dahje stuorit čuoggát. Girjjit leat girjjat bohccos, girjjat gápmasiin, luonddus lea girjebievla go muohta suddá. </p>
<p>Sáhttá maid čilget tekstiila ávdnasiid, ovdamearkka dihte girjjat gákti. Njuikumiin čuldojuvvon čuoldda boahkánis lea čuoldán/lokten čuoldda láiggiid nu ahte gártá dihto girji báddái maid čuolddát. Girjjiid obbalaččat sáhttá dadjat girjin, dasa lassin leat vel smávva girjjit main leat ollu namahusat.</p>
<p>Nubbi sátni mii čilge čuolddaboahkána lea dávleboagán. Dávleboagán lea čuldojuvvon guvttiin dahje golmmain čuoldda láiggiin vuođđoláigegaskkas. Dávllit maiddái čilgejit guolgga (kap. 3.1), ja nu maiddái dihto hámi.</p>
<p>Ávnnahis dieđut dujiid čábbodagas čatnasit eallinvuohkái, ja gaskkustuvvojit giela bokte sániiguin ja maiddái máidnasiiguin. Duodjái gullevaš dadjanvugiid bokte sáhttá nevvodit dahje sáhttet doaibmat estehtalaš ipmárdusa huksejeaddjin. Lean mánnávuođa rájes gullan ahte ulddaid ealus leat aivve gappat ja girjjagat. Jus dakkára oainnát de galggat bálkestit niibbát badjel ealu, de oaččut dan ealu. Jus dulkon dien dadjanvuogi dahje muitalusa, de dat muitala ahte lea erenoamáš eallu dat mas leat aivve gappat ja girjjagat. Dás maid geažuhuvvo ahte lea háliidus dakkár ellui, go dan sáhttá oažžut jus bargá nu go muitalus gohčču. Go geahččá dán muitalusa</p>
<p>Guovdageainnu sámi ja mu dutkančuozáhaga konteavsttas, de leat dát muitalus čielgasit čadnon olbmuid čábbodaga áddejupmái ja ideálaide.</p>
<p>Fielladeapmi čábbodahkii, maid uldda eallu ovddasta, dattege fas ráddjejuvvo eará gielalaš govahallamiin. Lea dábálaš dadjat ahte ealli bohccos ii galgga ávdnasa geahččat. Dán birra čálliba maiddái Oskal ja Guttorm (2010: 59 [Oskal 1995:95]).</p>
<p>Dákko boahtá maiddái etihkalaš balanserejeaddji dássi ávnnasteamis ja nu maiddái hervemis. Ávnnasteamis ferte váldit dan maid oažžu, ja dat hábme duoji. Lea sáhka bohcco ja luonddu ávkkástallamis nu ahte gudnejahttá luonddu ja garvá badjelmearálaš geavaheami. Lávejit dadjat ahte jus bohcco cuoigu de dat jávká, dahje guržehat iežat. Go nie dadjet de šaddá hui persovnnalaš čuozahus, jus mat cuoiggut ávdnasiid muhtin bohccos. Persovnnalaš čuozaheapmi soaitá goansta mainna fuomášuhttit etihkalaš beali iežamet daguin. <em type="bold">3.5.3 Ivdnegeavaheapmi etihkalaš jurddašeami muittuhussan </em></p>
<p>Dujiin maid lean guorahallan lea čuovgada ja seavdnjada balanserejeaddji ivdnegeavaheapmi. Lea dihto málle maid goit Guovdageainnu guovllu sámit lea čuvvon. Dunfjeld čilge ahte náhpi hearvva nanu struktuvra doaimmai muittuhussan ahte božidettiin galgá ráfi ja ortnet, vai bargu ovdána njuovžilit. Dás geavaha hervema nevvodeapmin, nu ahte birge bures máilmmis. Dán jurddašeami sáhttá sirdit guolgadujiid ivdnegeavaheapmái. Ivdnegeavaheamis ii bordde guokte čuvges ivnni bálddalaga, muhto bordá čuovgada ja seavdnjada bálddalaga. Dat hukse dássedeattu sevdnjes- čuvges ja galbma- liegga kontrásttain. Ivdnegeavaheapmi maid lean guorahallan čuovvu dihto njuolggadusaid vai dássedeaddu ii gopmán, dahje vai duodji ii šatta ilá seavdnjat dahje ilá čuovgat. Maiddái ivnnit leat eatnama resurssat ja resurssaid geavaheamis ferte dássedeaddu, seamma ládje go lánjáid čuollamis maid</p>
<p>Dunfjeld čilge. Nie sáhttá herven, dás ivdnegeavaheapmi, doaibmat nevvodeapmin birasehtalaš jurddašanvuohkái. <em type="bold">3.5.4 Mii váikkuha vel hervemii </em></p>
<p>Lea diehttelas ahte ávnnas, teknihkalaš vejolašvuođat ja trendat áiggis áigái hábmejit dujiid. Lean juo namuhan mot hámit lunddolaččat ihtet luonddus (kap. 3.5.1.) nu ahte ávnnas hábme duoji.</p>
<p>Olbmo áddejupmi divdna geavahit ávdnasa maiddái hábme duoji. Divdna geavaheapmi mearkkaša ahte geavahat visot ávdnasis. Dávjá bázadit bihtát go lea duddjon. Bihtáiguin herven oidno dávjá duojis, ja lea vissásit hábmen hervenmálliid.</p>
<p>Go bihtáid goroda oktii de gártet stáhpin. Čuolddaboahkániid <span type="quote">“stábit”</span> sáhttet maiddái muittuhit čoarvebihtáid maiguin caggá boahkána vai bissu njuolga. Divdna geavaheapmi lea čoavddus mii váikkuha herven teknihkaide. Eará dárbbašlaš čovdosat nugo ravddaid budden, dearis ja holbi nanusmahttet ja heivehit (nugo guhkidit) duoji, ja doibmet maiddái hearvan.</p>
<p>Njuikun bargoneavvun addá vissis meari vejolašvuođaid, ja váikkuha čuolddabáttiid hápmái ja girjjiide. Teknihkalaš vejolašvuođat, ávnnasvuođđu ja trendat áiggis áigái váikkuhit hervema ovdáneapmái ja rievdamii. Vaikko leat praktihkalaš dásis váikkuheaddji fáktorat mat hábmejit hervenmálliid, de lea goitge juoga ávnnahis dásis mii buvttada sullasašvuođaid hervenmálliide, nugo ovdamearkka dihte kontrástageavaheapmi maid lean čilgen, ja etihkalaš jurddašeapmi maid hervenmállet sáhttet gaskkustit. <em type="bold">3.5.5 Girjjiid ja báddebordima vuogádaga buohtastahttin eará sullasaš visuála </em><em type="bold">ihtagiiguin </em></p>
<p>Tin guorahallá Norrøna ja Nuorta – Eurohpa ábstrakta hámiid ja árvala ahte dáid guovlluid álbmotdujiid hámit čatnasit sámiid ja eará árktalaš guovllu eamiálbmogiid meavrresgáriid hámiide ja symbolihkkii (Tin 2007:44). Sámiin ja eará árktalaš álbmogiin leat sullasaš hámit meavrresgáriin (Tin 2007: 34).</p>
<p><em type="italic">Govva 20. Anders Poulsena goavddis. Govva 21. Folddalen goavddis. </em></p>
<p>Go buohtastahttá boahkániid girjjiid meavrresgári govaiguin, de oaidná čielga sullasašvuođa obbalaš struktuvrras. Poulsena goavddis leat govvosat badjálaga bordojuvvon, ja sáhttá sulastahttit vealu girjjiid maid lean čilgen badjelis. Nuppi govas lea goavdása guovddážis jorba hápmi dahje dikkel. Birra leat fas smávva govažat. Seammá struktuvrra vuohttá boahkániid ceakko girjjiin mas lea váldohearva gasku ja stábit goabbat bealde. Meavrresgári govain ja čuolddaboahkániid girjjiin lea oktasaš struktuvra: guovddáš hearva mas leat goabbat bealde smávit hearvvat.</p>
<p>Dán struktuvrra vuohttá eará álbmotdujiin, earret eará Suoma ugralaš Mansi álbmoga liinniin maid geavahedje go oaffarušše biepmuid dahje juhkosa almmi ipmilii (Tin 2007: 63).</p>
<p><em type="italic">Govva 22. Suoma ugralaš Mansi álbmoga liidni. Liinnis lea guovddáš hearva gasku mii sulastahttá dikkela, Guovdageainnu mállet boaganminstaris govva. Ravddain geardduhuvvojit smávit minstarat (loddi ja njunit). </em></p>
<p>Sullasaš girjevuogádagat dihttojit velá Ruošša liidnevierun (Tin 2007:62) ja liinniin maid norrøna álbmogat leat geavahan Gransheradas,Telemárkkus (Tin 2007: 94).</p>
<p>Boahkána girjevuogádaga buohtastahttin eará álbmogiid dujiiguin čájeha ahte dáin olbmuin lea leamaš muhtinlágáš oktasaš ipmárdus vuolggasadjin go leat ovdánahttán hervenvugiid.</p>
<p>Čuolddaboahkániid čuoldimis lea mearri makkár minstara oažžu čuoldin teknihkain. Boahkániid lei sáhttit duššo njuikkuhit mii lea álkit ja jođáneabbo. Goitge leat šaddan dát girjjit min boahkániidda. Goavdása ala leat čállán dahje málen govaid.</p>
<p>Dainna teknihkain rahpasit ollu vejolašvuođat, muhto goitge leat govat bordojuvvon dáinna vugiin. Sáhttá dasto jearrat leago boahkána girjjiid vuogádagas oktavuohta goavdása govaiguin. Mii diehtit ahte goavdásat leat leamašan oassin ovdal risttalaš eallinipmárdusas mas luonddu ávkkástallan ja gudnejahttin lei guovddážis. Dát symbolisma sáhttá maiddái sirdojuvvon dujiid hervenmálliide, nugo Dunfjeld čállá náhpiid hervenmállin, ja sáhttá maiddái sirdojuvvon čuolddaboahkániidda. Duođi eanet in álgge čuolddaboahkána girjjiid vejolaš čanastaga goavdásii ja girjjiid mearkkašumi guorahallat dán čállosis mas ulbmilin lea ohcat visuála vuogádagaid hearvvain. 4 Duddjon proseassat: hutkkálaš ja dáiddalaš dutkan</p>
<p>Mu vuolggasadji lei duddjogoahtit árbevirolaš dujiid. Vaikko duddjojin árbevirolaš dujiid de mannen duddjonprosessii rabas mielain. Sáhttá dadjat ahte mus lei rabas miella ja kreatiivvalaš jurdda, nugo Kruse čilge, mainna duddjogohten árbevirolaš dujiid. Mun vurden ahte dujiid hervenmállet maid áigon dutkat galge muitalit munnje juoidá. Duddjodettiin árvvoštallen hervenmálliid <span type="quote">“jáhkitmeahttumis”</span> čanastagaid ektui, ja gártadin dieđuid.</p>
<p>Mii lávet njuovadit čakčamánu loahpas, muhto dán jagi siđan isida váldit niestebohcco árabut vai oaččun borge gápmasiid ávnnasin seahkohiidda. Mun divššun, vadje veahkkálaga duojáriin, ja mun goarun, rađan, guoban, deattán láđđiid, ja válbmen. Goarun vel nuppiid, ozan iežan hámi. Humadetne ja mun vurken dieđuid.</p>
<p>De mun dorttiin čavgegoađán láiggiid boahkánii. Mii leat juo čakčamánu loahpas, ja telefuvdna čuodjá. Lea mu isit, gii bivdá mu viežžat girjjat gápmasiid njuovahagas.</p>
<p>Njuovvi lea fuobmán ahte muhtin duoljis leat nu čáppa girjjat gápmasat, dovdan mu isida bealljemearkka duoljis ja vurken daid gápmasiid jiekŋaskábii. Mun vieččan daid gápmasiid, ja giitán go lea vurken daid. Jurddašan vel ahte lea buorre go diekkár olbmot barget njuovahagas, geat dihtet makkár ávdnasa ii ábut bálkestit. Mun divššun daid gápmasiid, ja heŋgen áitái.</p>
<p>De mun ohcagoađán vuogas girjjiid boahkánii maid áiggun čuoldit. Álggos geahččalan čuoldit álkis dikkela, muhto in oaččo girjjiid soahpat. Geahččalan iešguđetlágan bumbolláiggiiguin. Ozan ođđa girjjiid čuoldda girjjiin ja geahčan eatničuoldin boahkánis. De gávnnan dakkára masa duođai liikon, ja mas muhtin girji muittuha eatni čuoldin boahkána. Šaddá veaháš munno málle. Suohpun ođđasit ja čuoldigoađán boahkána, dán háve eará vuođđoláiggiiguin.</p>
<p>Čuolddidettiin mun jurdilan fas daid girjjat gápmasiid. Go čuolddán girjjiid de iđáša vilges vuođđoláigi rukses čuoldda láiggiid gaská, dego gabba guolgadielkkut gápmasiin. Čálligoađán seahkotduddjoma birra, ja ivnniid bordima. Čuvges láđđi bidjá sevdnjes guolgga vuostá ja nuppe ládje. Fuobmán ahte dat lea sulaid seammá go gabba ja muzet guolga mii ihttá girjjat gápmasis, seavdnjat ja čuovgat bálddalaga. Nu de oainnán oktavuođa seahkohiid ivdnegeavaheamis, girjjat gápmasiin ja girjjiin maid čuolddán. Mun mearridan goarrut gápmagiid girjjat gápmasiin maid lean dikšon, ja oaidnit ii go hal das boađe juoga. In ráske dáin ávdnasiin vadjat eará duoji. Lea divrras ávnnas, ja čikŋa gápmagiidda lea dárbu. Dealun girjjat gápmasiid, njávkkan litnásit, vajan, govven dan jáhkitmeahttun čáppa girjjat aldasa, goarun ja válbmen. 4.1 Dáiddalaš hutkkálaš duddjon</p>
<p>Lean mastera ovdaprošeavttas juo darvehan beroštumi girjjat aldasii. Ovdaprošeavttas geavahan adnon čikŋagápmagiid aldasa ođđasit alddasin riehtehiin. Mun áiccan girjjat aldasa, ja lokten oidnosii dan mearkkašumi.</p>
<p><em type="italic">Govva 23. Riehtehat main lea ođđasit geavahuvvon girjjat alddas. Gorron ja govven Sara Inga Utsi Bongo. </em></p>
<p>Girjjat alddas ovddasta sihke sevdnjes- čuvges kontrástageavaheami ja guovddáža huksejeaddji hápmin, daid osiid mat mu dutkamušas leat gártan guovddáš áššin. Dan dahká maiddái hápmi mii gohčoduvvo gáirán. Dáin jurdagiin vuolgá johtui idéa čalmmustahttit dutkan bohtosiid girjjat aldasa ja gáirrá bokte. Iđihan girjját aldasa fenomenan mii bidjá johtui mu dáiddalaš hutkkálaš duddjonproseassa.</p>
<p><em type="italic">Govva 24 ja 25. Gáirá. Fotodeaddin tekstiillaid ala, silkedeaddin. Masterdutkosa ráhkkanan barggut, </em></p>
<p><em type="italic">Dáiddaakademiijas Bergenis čakčat 2017. </em></p>
<p>Lean vajadettiin govven girjjat gápmasiin aldasa ja háliidan geahččaladdat luonddu iežas pigmeanta juoguin. Stoahkagoađán ivnniiguin. Dihtoris geahččalan ivdnet gabba guolgga, ja čuvggodahttit čáhppes guolgga. Fuobmán ahte guolggas leat ollu eanet dásit go duššo gabba ja muzet ja šaddá somás geahččaladdan.</p>
<p>Girjjat gápmasis ihtá sevdnjes ja čuvges guolga sahtedohko ja hukse kompleksitehta ja hui gelddolaš hámiid. Girjjit ovddastit máilmmi máŋggabealatvuođa ja spiehkasta hervema symmetralaš njuolggadusain ja rahpá vejolašvuođaid. Girjjat gámas, dahje alddas, maid lean govven, ovttastahttá symmetriija ja friddja hámi, ja nu hukse dássedeattu moivvi ja ortnega gaskkas.</p>
<p>Aldasiin vuhtto guovddáš guolgajođus. Dattege dain lea kompleaksa ja lihkadeaddji tekstuvra.</p>
<p><em type="italic">Govva 26. Detálja girjjat aldasis. </em></p>
<p><em type="italic">Govvaráidu 1. Geahččaladdamat. Girjjiid báidnin dihtoriin. </em></p>
<p>Loahpas válljen guokte ivdnejuvvon girjjat aldasa maid sádden deaddileapmái. Alit vuđot lea jurddašuvvon girjjat gáktediŋgan.</p>
<p>Alit lea guhka leamaš Guovdageainnu láđđe gávtti vuođđoivdni. Alit ivnni ráhkadišgohte vuohččan Egyptas, luondduávdnasiiguin ja minerálaiguin 2.200 jagi ovdal Kristusa (mymodernmet 2018). Gárttai divrras pigmeanttan go dan vuohččan importerejedje Eurohpai 1300- 1400 loguin. 1500 logus Eurohpas fuobmájedje Indigo pigmeanta maid ráhkada šattuin. Dalle viidánii alit ivdni tekstiila báidnimis, ja 1800 logu loahpas ráhkadišgohte syntehtalaš indigo/ alit ivnni. Alit ivnni lei álgoálggus váttis oažžut ja dan dihte gárttai maiddái alla árvosáš ivdnin. Lonohallamiid bokte ollejedje alit láđđit maiddái Sápmái, árvideames muhtin logi jagi maŋŋel 1500 logu, go alit ivnni geavahus tekstiila báidnimis viidánii.</p>
<p>Alit ivdni sáhttá muittuhit almmi ja čáziid, ja lea maid dat ivdni mii Ittena kvantitesrieggas lea eanemus. Eará sániiguin alit lea ivdni mii ii leat nu fámolaš, čuovgat, goitge das lea čielga ieškontrásta (go lea primærivdni), mii hukse ráfi ja balansa. Lea vuogas oaidnit aliha. Nu gárttai alit mu girjjat girjjatgákte diŋgga vuođđoivdnin.</p>
<p>Ledje ollu pigmeanttat vel báhcán ja áigon geavahit seahkohiid láđđiid ivnniid hervemii. Bidjen guolgga seavdnjadeamos pigmeanttaid čuvges fiskadin, ivnniid čuovgadeamos ivdnin. Fiskat ja alit ráhkadedje smávva ruoná dielkkuid ja lasihan čuvges aliha. Lasihin ruoksada mii seahkánii alihiin ja gárttai sáhppadin.</p>
<p><em type="italic">Govva 27. Alit girjjit. Girjjat alddas báidnojuvvon dihtoris. </em></p>
<p>Nubbái bijan maid alit vuođu masa borddán seahkohiid láđđiid ruoksada, ruoná ja fiskada. Go ivnnit seahkánit de iđášit ođđa ivnnit, ja šaddá girjás ávnnas. Alitvuđot neonruoná girjjit gártet buddestahkan gáktái, ja sáhttet ovddastit máilmmi girjáivuođa, dien veaháža mii ealáskahttá duoji dahje duššo mu subjektiivvalaš dovdamušaid čábbodahkii.</p>
<p><em type="italic">Govva 28. Neonruoná girjjit. Girjjat alddas báidnojuvvon dihtoris. SIUB 2019. </em></p>
<p><em type="italic">Girjjat 29. Aldasa girjjit sirdojuvvon girjjat gáktái. SIUB 2019. </em></p>
<p>Háliidin holbbi vuostebeallin sevdnjes alit gáktediŋgii. Ozan čuvges fiskes ivnni mii vástida fiskadii alit gáktediŋggas. In gávnna ovdalgo oainnán govaid luonddu šattuiguin báidnon silkkiin. Ohcagoađán neahtas dieđuid ja čielgá ahte eanas ruoná lasttain boahtá fiskes ivdni. Latnjin, go šattuin lea eanemus álbmi, čoakkán sieđgga lasttaid ja báinnan ravddaid mat leat báhcán vielgadin deaddiluvvon ávdnasis.</p>
<p>Lasttaid duolddahan moadde diimmu čázis. Ávdnasa ferten doidit (beiset) alunčázis ovdalgo bijan sieđgalasttaid čáhcái, ja ávnnas ferte seamma báhkas go sieđgalasta čáhci vai ivdni darvána bures. Divttán oanehaš orrut čázis, já fierun duollet dálle.</p>
<p>Ovdalgo goikadan ávdnasa, de doiddán eddik čázis ja basan sáibočázis.</p>
<p><em type="italic">Govvaráidu 2. Sieđgalasttaiguin bádnime tekstiillaid. SIUB. </em></p>
<p><em type="italic">Govva 30. Holbi ja soadjegeažit. Rukses polyester roancci sieđgalasttafiskada vuostá. SIUB. Kontrásta ivnnit sohpet, nugo ádjárohke holbbis (govva 7). </em></p>
<p>Luonddu ivnni sáhttá bassat, muhto dat guvggoda čuovgga ovddas. Šaddá gelddolaš seaguhus, dihtoriin coahkkaluvvon ivnnit luonddu ivnni vuostá ja sáhttá muittuhussan midjiide min vejolašvuođaid. Holbi ovddasta dás guokte válljenvejolašvuođa, galgat go aivve ođđaseamos teknihkalaš čovdosiid váldit atnui vai leago gokkonu vejolaš bisánit ja válljet birasetihkalaš molssaeavttuid. Lasihan holbái rukses polyester roancci. Ruoksadiin máhcan fas ruovttoluotta árbevirolaš hervenmálliide ja ivdnegeavaheapmái, mii oidno sihke seahkohiin ja holbbis. Holbi sáhttá maid doaibmat etihkalaš balanserejeaddji jurddašeami muittuhussan, seamma ládje go árvalan ivdnegeavaheapmi seahkohiin sáhttá doaibmat.</p>
<p><em type="italic">Govvaráidu 3. Stoagáskan gáirráin. SIUB. </em>5 Loahpalaš suokkardallamat </p>
<p>In hálit spiehkastit máttuid máhtus</p>
<p>Háliidan čalmmustahttit maid vel dihte</p>
<p>Eamiálbmot geahčastagain, hutkkálaš ja dáiddalaš lahkonanvugiin lean basttán árvvoštallat hervenmálliid ollislaš konteavsttas, ja árvalit hervenmálliide oktasaš vuolggasaji. Čuvges sevdnjes ivdnegeavaheapmi ja guovddáš hámi huksejeaddjin leat vuogádagat maid lean oaidnán ja čilgen dán barggus. Dien muddui lea oalle čielggas.</p>
<p>Jus galggan čilget maid hervenmállet gaskkustit šaddá váddát. Hervenmállet leat oassi ollislašvuođas mas birastahtti luondu, eallit, ealáhus, olmmoš ja olbmo áddejumit leat oktiičadnon ja čatnasit velá ovddeš, dálá ja boahtteáiggi. Dattege leat dán barggus muhtin áššit gártan eanemus oidnosii.</p>
<p>Lean hámiid čilgejeaddji sániid bokte bastán hukset ollislaš ipmárdusa visuála hearvavuogádagaide. Čilgen <em type="italic">girjjiid </em>visuála mearkkašumi, ja mot dat geavahuvvo máŋgga dásis. Giela bokte rahpasedje munnje dulkonvejolašvuođat. </p>
<p>Etihkalaš jurddašeapmi seahkohiid ivdnegeavaheamis (kap. 3.5.3) sáhttá gaskkustit vuoiŋŋalašvuođa nu mot Kuokkanen čilge. Vuoiŋŋalašvuohta sáhttá leat oktavuohta eatnamii ja lundui, ja mot oktavuođa bisuha dássedin, nu ahte birge (kap 2.3) Duoji konteavsttas sáhttáge dát vuoiŋŋalašvuođa leat biras etihkalaš eallinnjuolggadusat nugo Dunfjeld čilge (kap 2.1.1), ja maid mun oainnán oassin seahkohiid ivdnegeavaheamis.</p>
<p>Luonddu eavttut hervemii huksejit nanu eavttuid hervenvuogádagaide. Sáhttá dadjat ahte kultuvrii čadnon konvenšuvnnat (nugo árbevirolaš hervenmállet) representerejit luonddu eavttuid hervemii daiguin neavvuiguin mat kultuvrras leat. Jus kultuvrra neavut rivdet, de sáhttá hervenmálliid rievdadit, muhto ii nu ollu ahte luonddu eavttut rivdet.</p>
<p>Hervema luondu lea maid čadnon olbmo subjektiivvalaš ipmárdussii ja áiccuid dovdamušaide, iige duššo čavga eavttuide. Hervemis lea dasto nubbi geahči čavga dihto rámmaid siskobealde, ja nubbi geahči friddja ja rievddadeaddji.</p>
<p><em type="italic">Govus 4. Hervenmálliid eavttut. Dunfjelda gulahallanmodealla (geahča kap.2.1.2) čilge bures hervema kultuvrra eavttuid vuođul. Dán govvosis lean lasihan luonddu eavttuid ( birasetihkalaš veardádallan, fysalaš lágat, dádjadeapmi) ja subjektiivvalaš áiccuiguin dovdamušat (dat oassi maid duojár lasiha duodjái, iežas málle, iežas estehtalaš ipmárdus). </em></p>
<p>Dáid áššiid, ivdnegeavaheapmi etihkalaš muittuhussan, luonddu eavttut hervemii ja iežan subjektiivvalaš áiccuid dovdamušaid gaskkustan čájáhusas. Diet maŋemuš ášši lea mu persovnnalaš ovdáneapmi, maid mun válljen dahkat, juste dat ivnnit maid válljen bordit, mat mu oaivila mielde sáhttet gaskkustit dovdamušaid, ja huksejit čábbodaga dahje baicca dadjat duhtadeaddji dovddu mii mot nu váikkuha goit munnje.</p>
<p>Luonddu eavttut</p>
<p>Kultuvrra eavttut</p>
<p>Subjektiivvalaš áiccuiguin dovdamušat 5.1 Mu oassi</p>
<p>Lean dál čohkken, čilgen ja guorahallan unna oasáža dain dieđuin mat sámiin leat.</p>
<p>Dieđut sáhttet buktit ođđa perspektiivvaid duodjedutkamuššii ja sávvamis maiddái duojáriidda. Mu oassi duodjedutkamii ii soaitte ođas buohkaide, muhto sáhttá doaibmat muittuhussan ja rahpat uvssaid ođđa vejolašvuođaide.</p>
<p>Dán dutkamuša luondu lea leamaš fátmmastit dutkančuozáhaga ollislaš gova. Leat ollu oasit báhcán maidda sáhttá čiekŋudit. Lean ohcan vuogádagaid ja gávdnan oahpes visuála tekstuvrraid. Smávva hearvvaid, girjjiid ja ivnniid symbolihka in leat ollenge gieđahallan. Sámi geahččanguovllus livčče beroštahtti fáddá (geahča Magga 2017).</p>
<p>Mun čalmmustahtán ja čilgen dárkilit girjjiid ja dan sáni oktavuođaid. Hámiid čilgejeaddji sánit leat ollu sámegielas, ja livčče ávkkálaš daid čalmmustahttit ja guorahallat. Livčče miellagiddevaš buohtastahttit dán dutkamuša bohtosiid eará guovllu sámiid ja boazoálbmogiid hervenmálliiguin ja gielalaš ovdanbuktimiiguin.</p>
<p>Hutkkálaš ja dáiddalaš lahkonanvugiin leat ollu vejolašvuođat čalmmustahttit árbedieđu, ja oasálastit eamiálbmot diehtovuođu huksemis. Dáinna dutkamušain lean bastán, hámiid čilgejeaddji giela bokte, oaidnit dujiid hervenmálliid čanastagaid eará ihtagiidda. Lea vuohki mot čilget duoji gullevašvuođa dihto álbmogii ja guvlui. Jus sánit mat čilgejit duoji hámi maiddái čilgejit eará ihtagiid seammá gillii álbmoga kultuvrras, de sáhttá dadjat ahte dát duodji lea nannosit čadnon, ja das lea gullevašvuohta, álbmogii. Nie sáhttá dutkamuš ávkin politihkalaš dásis, go lea sáhka dujiin ja kultuvrralaš ávkkástallamis.</p>
<p>Lean bastán muhtin muddui geavahit ja čilget eamiálbmot ja duodje- ja dáiddalaš dutkama metodologiijaid. Vásihan dáid viiddis ja miellagiddevaš fáddán, ja dain livčče ollu vel ohcamis ja gávdnamis.</p>
<p>Dát bargu addá buori vuolggasaji viidáset duddjomii ja praktihkalaš dutkamii ja hutkamii. Šattuiguin ivdnen ja gápmasiiguin stáhppen buktet ollu jurdagiid viidáset bargguide.</p>
<p>Mu lagas čanastagat dutkanfáddái báidnet dán dutkamuša. Boađus livčče áibbas eará jus dutki ii livčče hálddašan davvisámegiela ja boazosámi kultuvrra. Várra sáhttá kritihkalaččat guorahallat árbedieđu luohtehahttivuohta ja buohtastahttimiid maid lean dahkan, earret eará meavrresgáriid hámiiguin. Lean dattege iežan mielas bures vuođuštan sihke árbedieđu ja muđui árvalusaid.</p>
<p>Dát bargu doaibmáge čálusin mii árvala mot áššit sáhttet leat. Girjás máilmmis, čálus ii ovdanbuvtte sieiva duohtavuođa, baicca čalmmustahttá máŋggabealatvuođa, ja bovde berošteddjiid gažadit, buohtastahttit ja lasihit.</p>
</body></document>
