<document xml:lang="sme" id="no_id"><header><title>“Čállima bálgát ja mohkit” Sámegiela vuosttašgiela oahpaheapmi máŋggagielat birrasisálgooahpahusagi ohppiid čállima iešvuođat</title><genre code="science"/><author><person firstname="Unn Laila" lastname="Pettersen" sex="f" born="" nationality="NO"/></author><year>2019</year><wordcount>27080</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2627250/Unn%20Laila%20Pettersen%20-%20%C4%8C%C3%A1llima%20b%C3%A1lg%C3%A1t%20ja%20mohkit.pdf</origFileName><metadata><uncomplete/></metadata><version>XSLtemplate $Revision: 180635 $; file-specific xsl  Revision; common.xsl  $Revision$; </version></header><body><p>OVDASÁTNI</p>
<p>Dál lean jo farga guokte jagi johtán dán masterčállima bálgá. Gal máŋgii leamaš ceakkoluohkát ja moalkás mohkit luotta alde. Muhto orruhan dál ahte čállima mohkiin oidno geahči. Lean válljen iežan masterbarggu bajilčállaga álgui <span type="quote">“Čállima bálgát ja mohkit”</span>. Seammás go čujuhan álgooahpahusagi ohppiid bálgáide ja čuolmmaide šaddat sámegiela čállin máŋggagielatbirrasis, de háliidan maiddái čalmmustahttit iežan bálgá ja hástalusaid čállit sámegielat oahpaheaddjeoahpu masterbarggu. Buorre lihkus in leat dárbbašan bálgá guorrat áibbas okto, in dieđe man muttus dalle livččen dál. Mus leamaš buorit veahkit geat leat láidestan mu barggu áigge.</p>
<p>Giittán álggos Sámi allaskuvlla vejolašvuođas čađahit sámegielat oahpaheaddjeoahpu masterbarggu. Giitu</p>
<p>Risten Rávná go bohtet min bargosadjái skuvlii ja ávžžuhit ohcat oahpaheaddjemasterohppui. In dieđe livččen go muđui roahkkasan dása fárrui. Giitosat maid iežan bargoaddái ja Finnmárkku fylkkagildii go addibehtet vejolašvuođa lohkat sámegiela olles skuvlajahkái.</p>
<p>Erenoamáš giitosat Pigga Keskitaloi, gii álggos ledjet min masteroahpu koordináhtor ja dađis maiddái šaddet mu bagadalli. Don láidestit, rundet ja hoigadit mu johtui, it dušše oktii, muhto máŋgii. Jos vajálduvven bargodili geažil, de don ain riŋgestit dahje sáddestit šleađgapoastta muittuhan dihte bargguid áigemeriid ja muđuige gulaskuddet man muttus lean, ja mo dat manná bargguiguin. Olu giitu Pigga!</p>
<p>Olu giitu maiddái Nils Øivind Helanderii, gii leamaš mu vuosttašbagadalli. Don leat erenoamáš buorre veahkki leamaš gielalaš gažaldagaide, mo heive ja mo ii heivešii čállit. In leat goassige dárbbašan eahpidit lea go heivvolaš čállit nu mo don bagadat. Dieđán dus lea riekta.</p>
<p>Giitu iežan informánttaide geat oasálaste mu dutkanbargui ja dahke dán dutkamuša vejolažžan. Giitosat maiddái iežan mielstudeanttaide, geaiguin lean beassan juogadit sihke somáid ja šuohkkimiid. Erenoamáš giitu iežan opponentii May Synnøvii. Lei buorre beassat dutnje vel gulahallat sihke unnit ja stuorát áššiid masterčállima oktavuođas ovdal go loahpaheimme čállinbarggu.</p>
<p>Loahpas háliidan iežan gánddaid ruovttus giitit, iežan guoimmi ja bártni guoktá, go lehpet jienajávohaga gierdan mu girjelánaid kievkkanbeavddis ja muđuige miehtá dálu. Dii lehpet gierdevaččat leamašan. Dál de áiggun farga čorget iežan maŋis. Giitu Kevin go leat veahkehan eatni stohpobargguiguin ja málistan go eadni ii leat astan. Giitu Jon-Christer go leat gillen guldalit mu hástalusaid čállima olis. Don leat leamašan erenoamáš buorre háleštanskibir, ja leat buktán fuomášumiid maid várra muđui in livčče smiehtastan. 4</p>
<p>Giitu maid go leat eatni gillen veahkehit buotlágan dihtorii guoski gažaldagaiguin, vaikke máŋgii gal orot vuollánan go in šat muitte mo duon dán galggai čoavdit. <span type="quote">“Eadni, mun han duo jo čájehin dutnje dien ášši!”</span></p>
<p>Vaikke masterčállinbarggus oainnán dál loahpa, de easkka dál álgá dat deháleamos bargu. Dál de beasan iežan oahpaheaddjebarggus iskat daid áššiid ja bargovugiid maid lean masterbarggu olis gávnnahan ávkkálažžan giellaoahpahussii.</p>
<p><em type="italic">Gárdat, cuoŋománu loahpas 2019 </em></p>
<p>Unn Laila Pettersen 11 1 LÁIDEHUS 1.1 Álggaheapmi Lean farga moaddelot jagi jo bargan vuođđoskuvlla oahpaheaddjin. Gergen Sámi allaskuvllas dábálašoahpaheaddjeoahpus giđđat 2001. Sámegieloahpahus lea seamma guhká čuvvon mu oahpaheaddji ámmáha. Jagiid mielde lean vásihan ahte sámegiela dilli lea rievdan ohppiid gaskkas.</p>
<p>Álgojagiid go bargen oahpaheaddjin, de lei dábálaš gullat ohppiid sámásteamen gaskaneaset bottuid ja skuvlatiimmuid áigge. Dál vásihan dili nu, ahte stuorámus oassi ohppiin eanáš áigge dárostit gaskaneaset, sihke tiimmuin ja bottuin. Váikkuhus das ahte sámegiella geavahuvvo unnit ja unnit ohppiid gaskkas lea ahte giela dilli hedjona. Čájehuvvo ahte sámegiela árvu ja dan geavahanárenat leat hedjonan. (Rasmussen 2013; Outakoski 2015: 53−54; Linkola &amp; Keskitalo 2015; Keskitalo 2017: 201−203.)</p>
<p>Seammás lea nu ahte go oahppit gerget vuođđoskuvllas, de vurdojuvvo Máhttolokten - sámi oahppoplánabuktosa (2008) mielde ahte sii leat doaibmi vuosttašgiel sámegielagat, sihke njálmmálaččat ja čálalaččat. Sii galget maiddái hálddašit dárogiela nu bures ahte birgejit servodagas. Sii galget šaddat doaibmi guovttegielagin. Vásihan ahte váhnemiin, oahpaheddjiin ja máná lagašbirrasis maiddái leat vuordámušat ahte máná gielat, sámegiella ja dárogiella, ovdánit dohkálaččat.</p>
<p>Lean muhtimin vásihan skuvlla gielladili girjáivuođa hástaleaddjin. Lean dovdan sihke olmmošlaš ja ehtalaš hástalusaid. Čálán dán masterbarggu aiddo dan vuolggasajis, ahte jurddašan máŋggaid earáidge oahpaheddjiid dovdat dálá sámegielat oahpahusa gielladili hástaleaddjin. Gielladilli lea šaddan eanet girjái servodatlaš rievdamiid geažil maŋimuš 30 jagi áigge. Oahpaheaddji sáhttá gártat ehtalaš suokkardallamiid ovdii go smiehttá mo fátmmastit buot ohppiid sámegiela vuosttašgiela oahpahussii. Sii guđet máhttet bures sámegiela ja galget ovdánit sin eavttuid ja návccaid mielde ja sii guđet fas rahčet gielain, čohkkájit seammá luohkálanjas. Oahpaheaddjis gáibiduvvojit olu dieđut ja dáiddut vai nagoda oahpahit buot ohppiid sin dási ja oahppoplána gáibádusaid mielde. Oahpaheaddji ferte máhttit heivehit gielalaš ulbmiliid buot ohppiid ektui máŋggagielat birrasa álgooahpahusas, nu ahte buot oahppit besset ovdánit iežaset eavttuid mielde.</p>
<p>Sámegiela dili rievdan lea okta daid stuorámus motivašuvnnain mus dutkagoahtit sámegieloahpahusa.</p>
<p>Lean jagiid mielde čoaggán buriid vásáhusaid oahpahusa hárrái, muhto seammás leat maiddái olu gažaldagat čuožžilan. 12 1.2 Dutkamuša ulbmil ja dutkančuolmmat Masterbarggu fáddá lea: <em type="italic">Sámegiela vuosttašgiela oahpahus guovtte-/máŋggagielat birrasis. </em></p>
<p>Háliidan iežan masterbargguin čuvgehit vásihuvvon duohtadili sámegieloahpahusa olis. Seammás ozan ja buvttán ovdan bargovugiid mat sáhttet ávkin sámegieloahpaheddjiide giellaoahpahusa ovddideamis álgooahpahusa dásis. Dovddan ahte dárbbašan deavdit iežan <span type="quote">“oahpahanreaidogiissá”</span> vugiiguin mat doibmet oahpahandilis gos ohppiin leat iešguđetlágan gielladuogážat ja vuolggasajit sámegiela hárrái go bohtet skuvlii. Doarjaga iežan jurddašeapmái gávnnan maiddái Keskitalos, gii dadjá ahte: <span type="quote">“Rievddadeapmi dáhpáhuvvá oahpaheaddji pedagogalaš dáidduid ovdáneami bokte. Oahpaheaddji fágasisdoaluid hálddašeapmi ja pedagogalaš jurddašeapmi ja doaibma leat dehálaččat go háliidit loktet oahpahusa beaktilvuođa”</span>. (Keskitalo 2017: 203.) Seammás háliidan maiddái juogadit iežan vásáhusaid ja fuomášumiid eará sámi oahpaheddjiin geat árvideames máŋgii vásihit oahpahusdili hástaleaddjin ohppiid máŋggabealálaš gielladuogáža ja -máhtu dihte.</p>
<p>Oahpaheaddji galgá váldit vuostá juohke áidna gielladáseoahppi ja láhčit sutnje dakkár giellaoahppandili mii beaivválaččat ovddidivččii su giela ja maiddái su movtta oahppat sámegiela. Balto (2008: 53) dadjáge, ahte <span type="quote">“skuvllaid ja ovdaskuvllaid pedagogalaš hástalussan lea lágidit oahppama nu, ahte lea buorre dilli ja mánáin mokta ja hállu oahppat.”</span> Su akšuvdnadutkamis Ruoŧa bealde, okta oasálasti oahpaheddjiin, dadjá dehálažžan, <span type="quote">“ahte mánát háliidit ja liikojit oahppat sámegiela. Su jáhkkun lea ahte go unnin oahppá liikot masa nu, de dat čuovvu máná olles eallima”</span>. (Balto 2008: 89.) Dasa lea mus ge jáhkku. Háliidivččen gávdnat dutkamuša bokte dakkár buriid bargovugiid sámegieloahpahussii mat lea sihke movttiidahtti, ávkkálaččat ja beaktilat ja mat váldet vuhtii máŋggagielat ohppiid dárbbuid giela oahppamis.</p>
<p>Dát dutkan lea mu mielas áigeguovdil danin go mii leat dan dilis servodagas ahte eanáš mánát geat bajásšaddet otná áigge, leat guovtte- dahje máŋggagielagat (gč. Helander 2016: 205; Øzerk 2016: 18;</p>
<p>Keskitalo 2017: 178). Dábálaččat lea majoritehtagiella mii lea vuoittubeale, Norggas dárogiella, mii gullo ja oidno eanemusat servodagas. Unnitlogu álbmoga giella lea hearkkit dilis ja dárbbaša danin álo liige čuovvuleami. Áitojuvvon gielat dárbbašit doaibmabijuid giela bisuheapmái, gáhttemii ja ovddideapmái.</p>
<p>Sámegiella lea áitojuvvon dilis, sihke Norggas ja maiddái Suomas, Ruoŧas ja Ruoššas. (Todal 2002: 8;</p>
<p>Rasmussen 2013: 3; Øzerk 2016: 35, 37.)</p>
<p>Buot oahppan dáhpáhuvvá imaštallamiin. Jos ii imaštalašii juoidá, de ii ohcagoađášii vástádusaid.</p>
<p>Dábálaččat leat dákkár imaštallamat vuođđun dutkančulbmii. (Postholm &amp; Jakobsen 2016 (2011): 25.)</p>
<p>Sáhttá maiddái ahte olmmoš gažada iežas dálá bargovugiid, ja iskagoahtá gávdnat čovdosiid mo buoridit 13 dili (Postholm &amp; Moen 2018 (2009): 31). Vuolggasadji iežan dutkančuolmmaide leamašge ahte lean gažadišgoahtán iežan bargovugiid: Leat go dat doarvái buorit otná máŋggabealat gielladilis mii skuvllain lea? Mo sáhtášedje oahpaheaddjit bargat vel buoret barggu vai buot oahppit fidnešedje dan giellaoahpu masa lea vuoigatvuohta ja maid sii ánssášit? Erenoamážit lean beroštuvvan gávdnat buriid giellaovdánahttin bargovugiid álgooahpahussii. Dutkančuolmmat dán masterbargui bajábealde namuhuvvon jurdagiid ja gažaldagaid vuođul leat čuovvovaččat: 1. Makkár giellamáhtu čuolmmat ihtet sámegiela vuosttašgielat oahpahusa ohppiid teavsttain? 2. Makkár bargovuogit heivejit ovddidit sámegiela giellamáhtu?</p>
<p>Dutkančuolmmaid vuojun dutkat čuovvovaš dutkanvugiid bokte: 1. Ohppiid teakstačállinbargu.</p>
<p><em type="italic">Čađahan 3. ceahkis čállinbarggu, mas oahppit galget gova vuođul čállit teavstta. Das čuovvu </em><em type="italic">maiddái ovttaskas ohppiin ságastallan čállosiid vuođul. </em>2. Ohppiid teavsttaid ovdanbuktin ja árvvoštallan. </p>
<p><em type="italic">Buvttán ovdamearkkaid ohppiid čállosiin ja árvvoštalan gielalaš beliid mat bohtet ovdan </em>teavsttain ja iskkan makkár variašuvnnat leat teavsttain. 3. Oahpahanvugiid ohcan ja ovdanbuktin. </p>
<p><em type="italic">Dasto iskkan gávdnat heivvolaš giellaovdánahttima bargovugiid, mat sáhttet ovdánahttit ohppiid </em><em type="italic">giellamáhtu oppalaččat, máŋggabealat gielladilis. </em>1.3 Čállosa huksehus ja dutkamuša ovdáneapmi </p>
<p>Čálus lea juhkkojuvvon čieža váldooassái. Vuosttaš oassi lea láidehus, gos muitalan dutkamuša duogáža ja motivašuvnna birra. Das ovdanbuvttán maiddái dutkamuša ulbmila ja dutkančuolmma. Čielggadan vel doahpagiid mat geavahuvvojit čilget ohppiid gielladuogážiid. Namuhan loahpas muhtin dehálaš sámegieloahpahussii gullevaš dutkamušaid mat ovdalis leat dahkkon Sámis. Nuppi váldooassi lea masterbarggu teoriijaduogáš. Dán kapihttalis geahčadan makkár váikkuheaddji bealit gullet giela oahppamii, dahje mii lea duogážis go giela oahppá. Buvttán ovdan sihke lingvisttalaš ja sosiolingvisttalaš lahkoneapmi gillii. Čilgen makkár bealit gullet giellamáhttui, gielladiđolašvuhtii ja čállingiela oahppamii.</p>
<p>Maiddái iešguđetlágan gielalaš rámmaid váikkuheami ovdanbuvttán, dego Máhttoloktema, gievrras ja geahnohis oahpahusmodeallaid ja gielladuovdagiid váikkuheami. Goalmmát oasis čilgen makkár vuogi lean geavahan dutkanmateriála háhkamii ja muitalan dutkama čađaheami birra. Dás čilgen maiddái iežan 14 saji dutkin ja geahčadan makkár ehtalaš bealit fertejit váldot vuhtii skuvladutkamis. Njealját oassi lea dutkanmateriála guorahallanoassi. Dás analyseren ohppiid čállosiid, geahčadan makkár giellamáhttui gullevaš čuolmmat bohtet ovdan sin bargguin ja makkár variašuvnnat leat teavsttain, earet eará teavsttaid guhkkodaga, sátnegeavaheami ja gielalaš beliid dego pronomeniid ja diftoŋggaid geavaheami. Viđát oasis buvttán ovdan oahpahanvugiid mat dorjot giellamáhtu- ja ovdáneami. Válddán vuolggasaji ohppiid teavsttain, ja geahčadan makkár giellaovddidanbargovuogit dorjot álgooahpahusa máŋggagielat ohppiid giellaoahppama. Guđát ja čihččet oasis bohtet iežan dutkanproseassa jurddabohtosat ovdan, sihke ohppiid teavsttaid ektui ja iežan dutkanmetoda ektui. Árvvoštalan maiddái dutkamuša dohkálašvuođa ja luohtehahttivuođa. Loahpas namuhan vel makkár dutkamušaid oainnán dárbun boahtteáiggis čađahit sámegiela oahpahusa hárrái.</p>
<p>Dutkanproseassa álggii skuvlajagi 2017-2018.</p>
<p>Dalle čuovvugohten sámi vuođđoskuvlla-oahpaheaddjeoahpu masterprográmma. Čađahin oahppojagi áigge eanáš bákkolaš oahpuid masterprográmmas. Miessemánus 2018 válljejin dutkanfáttá, čálligohten dutkanplána ja ásahišgohten dutkančuolmmaid. Dutkančuolmmat leat rievddadan čađat ja dárkkálmahttojuvvon dutkanproseassa áigge. Čakčamánus 2018 sáddejin dutkanlohpeohcamušaid skuvlii ja vánhemiidda. Golggotmánus 2018 čohkkejin dutkanmateriála guovtti skuvladiimmu áigge. Golggotmánu 2018 rájes lean guorahallan ohppiid čállosiid, vudjon teoriijii ja čállán masterteavstta. Masterdutkamuša teavstta lean gárven loahpalaččat cuoŋománus 2019. 1.4 Gielladoahpagiid čilgen</p>
<p>Dát mastergrádabargu vuođđuduvvá gielalaš dilálašvuhtii sámegielat álgooahpahusas, man biras lea guovtte-/máŋggagielat. Čuovvunkonteaksta lea álgovurrosaččat sámegielat ja dárogielat. Dutkojuvvon skuvlabirrasis leat dasa lassin vel eará gielat beaivválaččat anus, nugo ovdamearkka dihte suomagiella ja ruoššagiella. Helander (2016: 205) gohčoda dán áigge sámegielagiid <em type="italic">gielalažžan </em>go hálddašit guokte ja vel eanetge gielaid. Iežan masteris namuhan máŋgga sajis ohppiid sin gielladuogážiid ektui, ovdamearkka dihte ahte sis lea sámegiella eatnigiellan dahje nubbingiellan, dahje ahte oahppit leat guovtte-/ máŋggagielagat. Doaibmi guovttegielatvuođa doahpaga maiddái namuhan máŋgga sajis čállosis. </p>
<p>Čielggadan álggos dás mii oaivvilduvvo daid iešguđetlágan gielladoahpagiiguin go meroštallá oahppi giella máhttima dási. 15 1.4.1 Eatnigiella ja vuosttašgiella Gávdnojit máŋggalágan definišuvnnat gielladoahpagiid čilgemii. Norgga almmolaš čielggadeami lávdegoddi (dár. NOU-Norges offentlige utredninger) meroštallet dáid doahpagiid raporttas mii gohčoduvvo <span type="quote">“Mangfold og mestring. Flerspråklige barn, unge og voksne i opplæringssystemet”</span>. Sin čilgehus eatnigiela ja vuosttašgiela doahpagiidda lea mu jorgalusa mielde čuovvovaš: <em type="italic">Eatnigiella ( </em>dár. morsmål) lea dat giella maid goappašat váhnemat, dahje nubbi váhnen hállá mánnái ruovttus. Mánás sáhttet guokte eatnigiela. <em type="italic">Vuosttašgiella ( </em>dár. førstespråk <em type="italic">) </em>lea olbmo njálmmálaš, vejolaččat maiddái čálalaš váldogiella. Lea dábálaččat dat giella maid lea ovddimusat oahppan ja maid geavaha eanemusat ja masa dovdá nannoseamos čatnasumi. (NOU 2010:7: s.25.) NOU raportta, <span type="quote">“Váibmogiella”</span> (dár. </p>
<p>Hjertespråket), mielde čilgejuvvo fas eatnigiella dat giella/gielat masa olmmoš identifisere iežas. Olbmos sáhttet okta dahje eanet eatnigielat. (NOU 2016:18: s.17.)</p>
<p>Doahpagat eatnigiella ja vuosttašgiella geavahuvvojit dávjá seahkalagaid (Monsen &amp; T. Randen 2017: 10).</p>
<p>Helander čilge ahte: “Eatnigielain oaivvilduvvo dábálaččat dat giella maid olmmoš mánnán oahppá vuosttaš giellan. Danin dat gohčoduvvo maiddái <em type="italic">vuosttašgiellan </em>” (Helander 2016: 48). Øzerk (2016: 24) maiddái ii sirre eatnigiela ja vuosttašgiela doahpaga. Son sirre baicce eatnigielladoahpaga sihke <em type="italic">lingvisttalaččat </em>ja <em type="italic">sosiolingvisttalaččat </em>. Go čielga lingvisttalaš lahkonemiin čilge eatnigiela, de lea dat giella maid olmmoš hálddaša buoremusat. Ovdamearkka dihte go guovtte-/máŋggagielat oahppit testejuvvojit giellamáhtolašvuođas, de lea dat giella mas buoremus bohtosiid ožžot, mii daddjo leat sin eatnigiella. </p>
<p>Sosiolingvisttalaččat fas čilgejuvvo eatnigielatdoaba čuovvovaččat: <span type="quote">“Dat giella maid eanemusat geavaha, ja mainna buoremusat birgehallá ja gulahallá árgabeaivvis.”</span> Son maiddái oaivvilda ahte olbmos sáhttet leat guokte eatnigiela. (Øzerk 2016: 19–20.)</p>
<p>Vaikke dutkanskuvlla oahppit čuvvot sámegiela vuosttašgiellan oahppoplána (Oahpahusdirektoráhtta 2013a), de lea nu ahte vuosttašgiela oahpahussii oassálastet maiddái oahppit geain sámegiella ii leat nu mo NOU meroštusas daddjui vuosttašgiela birra, ahte lea <span type="quote">“dat giella maid lea ovddimusat oahppan ja maid geavaha eanemusat ja masa dovdá nannoseamos čatnasumi”</span> (NOU 2010:7: s.25). Vuosttašgielagiid dássi variere, ja olusiin leat nannoseamos čatnasumit dárogillii. 1.4.2 Nubbigiella ja amasgiella</p>
<p>Norgga almmolaš čielggadeami lávdegotti (NOU) čilgehus nuppigiela ja amasgiela doahpagiidda lea čuovvovaš: <em type="italic">Nubbigiella ( </em>dár. andrespråk <em type="italic">) </em>lea giella mii ii leat olbmo vuosttašgiella, muhto maid olmmoš 16 lea oahppamin dahje lea oahppan birrasis gos giella dábálaččat lea anus beaivválašgiellan. <em type="italic">Amasgiella </em><em type="italic">( </em>dár. fremmedspråk <em type="italic">) </em>lea fas giella mii ii leat olbmo vuosttašgiella ja maid olmmoš oahppá dahje lea oahppan olggobeale birrasiid gos dat dábálaččat lea anus beaivválašgiellan. (NOU 2010:7: s.25.) </p>
<p>Øzerk (2016) čilge ahte nuppigiela doaba lea oalle ođas. Dan leat geavahišgoahtán easkka sullii vihttalogi jagi dás ovdal. Dan ovdal eai sirren nuppigiela ja amasgiela doahpagiid. Ovdamearkka dihte gohčoduvvui jagi 1974 Minsttarplánas dárogielfága amasgiellan sámegielat mánáide. (Øzerk 2016: 24.) Monsen ja T.</p>
<p>Randen (2017: 10-11) čilgeba ahte nuppigiela dábálaččat oahppá maŋŋá go vuosttašgiela lea oahppan.</p>
<p>Nubbigiella maid ii dárbbaš leat lohkoortnega mielde dat <em type="italic">nubbi </em>giella maid oahppá, sáhttá vaikke leat <em type="italic">goalmmát </em>dahje <em type="italic">njealját </em>giella maid oahppá. Muhto nubbigiella lasihuvvo daid gielaide maid mánná jo hálddaša. Soai čilgeba fas ahte amasgiella lea dakkár giella mii dábálaččat oahpahuvvo formálalaččat, ovdamearkka dihte luohkálanjas. Oahppit álget oktanaga oahppat giela ja čuvvot seammá progrešuvnna, ovdamearkka dihte nu mo eaŋgalasoahpahus čađahuvvo Norgga skuvllain (Monsen &amp; T. Randen 2017: 10–11.) Mánát geain sámegiella lea nubbin giellan, galggašedje beassat oahppat sámegiela nu árrat go vejolaš ja beassat dávjá sámástit vai buori giellamáhtu duddjojit (Helander 2016: 56). 1.4.3 Guovtte-/máŋggagielatvuohta </p>
<p>Vaikke vel oahppit Máhttoloktema mielde oassálastet vuosttaš- dahje nuppigiela ja vel goalmmátgiela sámegiela oahpahussii, de lea vel guovtte- ja máŋggagielatvuođa doahpagiid dehálaš čilget dasgo oahppoplána meroštallá ahte sámegielat oahppit galget šaddat guovttegielagin. Ovdamearkka dihte de lea okta ulbmil Máhttoloktemis, Sámegiella vuosttašgiellan oahppoplánas, ahte: “Oahpahus sámegielfágas ovttas oahpahusain dárogielas addá ohppiide sin <em type="italic">guovttegielat </em>gelbbolašvuođa. Sámegiel- ja dárogielfágain leat ollu oktasaš bealit, ja ohppiide geain lea guovttegielat oahpahus lea danne lunddolaš ahte lea lagas ovttasbarggu dien guovtti fága gaskka” (Oahpahusdirektoráhtta 2006a: 1). </p>
<p>Norgga almmolaš čielggadeami lávdegoddi (NOU) čilge ahte son lea <em type="italic">guovttegielat (dár. tospråklig) </em>, gii lea bajásšaddan guvttiin vuosttašgielain ja hálddaša goappašiid gielaid seammá bures, dahje son gii beaivválaččat geavaha guokte giela ja identifisere iežas goappašiid gielaide, vaikke vel giellamáhttu ii leat seammá nanus goappašat gillii. <em type="italic">Máŋggagielat (dár. flerspråklig) </em>lea fas son gii lea bajásšaddan guvttiin dahje eanet gielaiguin ja gii identifisere iežas dáid gielaide ja/dahje son gii identifisere iežas máŋgga gillii ja geavaha máŋga giela beaivválaččat, vaikke vel giellamáhttu ii leat seammá nanus buot gielain. (NOU 2010:7: s.25.) Monsen ja T. Randen (2017: 33) dadjaba ahte álkimus čilgehus máŋggagielatvuhtii, lea 17 ahte son lea máŋggagielat gii geavaha eanet go ovtta giela beaivválaččat. Muhto dát definišuvdna ii čilge maidige dan birra man bures son máhttá gielaid, goas geavaha gielaid ja makkár guottut sus leat gillii. </p>
<p>Sámegielagat maiddái oahppagohtet unnimusat guokte giela jo riegádeami dahje árramánnávuođa rájes.</p>
<p>Dat mielddisbuktá ahte diehtu ja beroštupmi máná gielalaš duogážii lea dárbu, jos galgá áddet su vuolggasaji ja maiddái su giellaovdánanvejolašvuođaid. Ovdamearkka dihte leat oahppit skuvllas geat bajásšaddet <em type="italic">lunddolaš guovttegielatvuođain </em>(dár. naturlig tospråklighet), mas oaivvilduvvo ahte mánná lea iežas bajásšaddanbirrasis beassan lunddolaččat oahppat goappašiid gielaid unnivuođa rájes. Muhto, leat maiddái mánát geat bajásšaddet <em type="italic">skuvlaguovttegielatvuođain </em>(dár. skoletospråklighet), mainna oaivvilduvvo ahte oahppit leat oahppan sámegiela skuvllas dahje mánáidgárddis. Sin guovttegielatmáhttu lea huksejuvvon mánáidgárddiid ja skuvlla giellaoahpahusa, oahpponeavvuid ja birrasa bokte. (Øzerk 2016: 98.) Muhtin ohppiin leage dilli nu, ahte áidna sámegielatárena lea skuvla gos beassá gullat, hállat ja čállit sámegiela (Outakoski 2015: 45). Aiddo dáid erenoamášvuođaid lea dehálaš oahpaheddjiin váldit vuhtii barggadettiin sámegielat mánáiguin. Máná bajásšaddama giellabiras váikkuha dasa makkár gielladuogáš sus lea go álgá skuvlii, ja maiddái mo son ovdána skuvlla váccedettiin. </p>
<p>Øzerk (2016: 66, 108) juohká gielalaš ovdáneami čuovvovaš oassegálggaide: <em type="italic">1. Guldalit ja áddet </em><em type="italic">2. Áddehahtti hállan 3. Lohkat ja áddet </em><em type="italic">4. Áddehahtti čállin. </em></p>
<p>Son čilge ahte dáid gielalaš oassegálggaid ovdáneami leaktu guhtet guimmiideaset ektui váikkuhit dasa ahte ovddida go mánná <em type="italic">symmetralaš guovttegielatvuođa </em>vai <em type="italic">asymmetralaš guovttegielatvuođa </em>(Øzerk 2016: 107). Mánná geas lea symmetralaš guovttegielatvuohta duogážis go álgá skuvlii, ádde goappašat gielaid ja máhttá hállat goappašat gielaid, muhto ii soaitte vel lohkat dahje čállit goappáge gillii. Dađis oahppá maiddái lohkat ja čállit goappašat gillii. (Øzerk 2016: 108–109.) Asymmetralaš guovttegielat-vuođas leat eanet variánttat duogážis. Okta variánta sáhttá leat ahte mánná sihke ádde, hállá ja lohká vuosttašgillii, muhto ii máhte vel čállit dán gillii. Seammás maiddái ádde ja hállá nuppigiela, muhto ii loga dahje čále vel dán gillii. Eará variánta fas sáhttá leat nu ahte mánná hálddaša buot gielalaš oassegálggaid nuppigillii. Eatnigiela fas dušše ádde, muhto ii máhte ovdanbuktit iežas jurdagiid, dovdduid ja sávvamušaid eatnigillii. Oahppi maid ii máhte lohkat ja čállit eatnigillii. Dát oahppi lea vásiheamen giellamolsuma. Eanáš adopterejuvvon mánát vásihit dákkár guovttegielat ovdáneami. Heajumus dássi asymmetralaš guovttegielatvuođas, lea jos mánná vásiha ahte ii goappáge gillii ovddit gielalaš oassegálggaid dohkálaččat. (Øzerk 2016: 109–112.) Dakkár heajumus dási asymmetralaš guovttegielatdili ja –ovdáneami gohčodivččen gielalaš sorbmin. Jos mánná ii goappáge gillii nagot áddet giela dohkálaččat, hállat áddehahtti láhkai dahje lohkat nu ahte ádde ja čállit áddehahtti láhkai, de lea mánná vásiheamen viehka heajos giellaovdánandili. 18 </p>
<p>Imsen (2014) čujuha Vygotsky teoriijii mii dadjá ahte guovttegielatvuohta lea ovdamunni. Son oaivvildii ahte eatnigiella ja nubbigiella váikkuhit nubbi nubbái. Go nuppigiela lea oahppamin, de geavaha áddejumi maid eatnigiela bokte lea huksen ja fievrrida nuppigillii. Nuppigillii fas sáhttá hukset ođđa áddejumi maid fas fievrrida ruovttoluotta eatnigillii. (Imsen 2014 (1984): 230.)</p>
<p>Guovttegielat dutki, Cummins, maiddái fievrrida ja ovddida Vygotsky teorehtalaš jurddašeami guovttegielatvuođa birra. Cummins oaivvilda maiddái ahte guovttegielaga giellamáhtut leat vuorrováikkuhusas. Muhto su oaivila mielde berre leat <em type="italic">additiiva guovttegielat </em>šaddanbiras eaktun vai nubbigiella galgá ovdánit ja sáhttit atnit ávkki vuosttašgielas (gč.kap. 1.4.4.). Cummins deattuha ahte sátneriggodat ja doabamáhttu, metalingvisttalaš áddejupmi ja konteavsttahis giela geavaheapmi leat mearkkašahtti dehálaš bealit jos oahppi galgá lihkostuvvat skuvlavázzimiin. (Øzerk 2016: 174–175.) Dát bealit čájehuvvojit dehálažžan iežan dutkamušasge. Čilgen lagabui metalingvisttalaš áddejumi kapihttalis 2.1.1 ja konteavsttahis giela birra kapihttalis 2.3.6. </p>
<p>Cummins lea dovddus šaddan su <em type="italic">jiekŋabaldu-govvosiin </em>(eaŋg. dual-iceberg) (Cummins &amp; Swain 1986: 83). </p>
<p>Dát jiekŋabaldu-govus lea ovdanbuktojuvvon máŋggalágan sárgosiid hámiin jagiid mielde. (Gč. omd.</p>
<p>Thurmann–Moe 2013; Øzerk 2016: 177; Monsen &amp; T. Randen 2017: 35.) Dás čájehan ovtta variántta govvosis (govva 1) maid lean viežžan Helander (2016: 207) girjjis. Válljejin dán govvosa čájehit danin go dat lea heivehuvvon sámegiela dili čilgemii, go sámegielagat ohppet dávjá eanet go guokte giela. Govvosa sáhttá čilget nu ahte olbmo gielain lea oktasaš vuođđu dahje <span type="quote">“geađgejuolgi”</span> mii lea <span type="quote">“čázeoaivvi”</span> vuolábealde. Dat lea máná gielaid ovdánahttima kognitiivvalaš, máhttui čadnon, doabalaš ja geavatlaš vuođđu. Čázeoaivvi bajábealde ihtet fas <span type="quote">“jiekŋabaldut”</span> mat govvidit máná guokte-, dahje máŋga giela.</p>
<p>Dáid gielain leat sierralágan kodat dahje gielalaš gulahallanreaiddut, muhto oktasaš vuođđu. (Helander 2016: 2017; Øzerk 2016: 177.) Sáhtášii maid dadjat ahte baldut mat leat oidnosis, leat gielaid oinnolaš bealit, ovdamearkka dihte jietnadeapmi, grammatihkka ja sánit. Geavatlaččat mearkkaša dát Cummins jiekŋabaldomodealla ahte dan gielalaš gealbbu maid mánná lea huksen eatnigillii, sáhttá fas fievrridit nuppi gillii. Vuođđojurdagat mat gullet lohkamii, čállimii ja alfabehta máhttimii sáhttet fievrriduvvot ovtta gielas nubbái. Seamma láhkai sáhttá muhtin muddui fievrredit doabamáhtu, gulahallanmáhtu, ja maiddái osiid sihke morfologalaš ja syntávssalaš máhtus. (Monsen &amp; Tveit Randen 2017: 34.) Váldojurdda dáinna jiekŋabaldogovvosiin orru leamen ahte jos gielladiđolašvuohta iežas eatnigielas lea nanus, de lea vejolaš ovddidit iežas jurdagiid ja oaiviliid makkár gillii ihkinassii. (Thurmann–Moe 2013: 81–82.) 19</p>
<p><em type="italic">Govva 1. </em><span type="quote">“Gielaid olgguldas erohusat ja daid oktasaš bealit.”</span> Vižžon (Helander 2016: 207). 1.4.4 Doaibmi guovttegielatvuohta </p>
<p>Eará ulbmil Máhttoloktemis, lea ahte oahppit galget šaddat <em type="italic">doaibmi guovttegielagat </em>go gerget 10 jagi vuođđoskuvlla. Dárogiela oahppoplánas, geain lea sámegiella vuosttašgiellan, ulbmiliin, čuožžu ahte: <span type="quote">“Dárogielfága galgá ovttas sámegielain reidet vuođu ohppiid doaibmi guovttegielalašvuođa ovdánahttimii ja addit ohppiide máhtu ja ipmárdusa dain servodagain maidda ieža gullet”</span> (Oahpahusdirektoráhtta 2013b: 2). </p>
<p>Dannemark (2011: 51) čujuhage dasa man dehálaš lea oahpahusas buohtastahttit sámegiela ja dárogiela.</p>
<p>Dát sáhttá boktit mánáid giellaoahppanberoštumi ja -movtta. Dasa lassin addá gielaid buohtastahttin maiddái áddejumi gillii ja giela doibmii. Helander (2016: 60) buktá ovdamearkka das mo dárogiella sáhttá váikkuhit sámegillii, go muhtimin sáhttá gullostit ahte gii nu áigu “ <em type="italic">bálkestit suohpana </em>”. Dárogilli lea dábálaš dadjat “ <em type="italic">å kaste lasso </em>”. Muhto jos gal bálkestat suohpana, de it beasa šat njoarostit. Eará dajahus mii lea dábálaš dárogillii dadjat lea: “ <em type="italic">Tøm ut vannet! </em>” Sámegillii láve diet dajahus gullot daddjomin dán láhkai: “ <em type="italic">Leike olggos čázi! </em>”. Sámegillii sáhtašii de tulkot ahte ferte mannat olggobeallái stobu leiket čázi, dahje glássaráigge olggos leiket, ii leat doarvái váskii leiket. Sámegillii livčče doarvái dadjat <span type="quote">“Leike čázi!”</span> </p>
<p>Dákkár ovdamearkkaiguin sáhttet olu buori ságastallamat čuožžilit luohkálanjas.</p>
<p>Maid dasto mearkkaša <em type="italic">doaibmi guovttegielatvuohta </em>(dár. funksjonell tospråklighet)? Helander guorahallá <span type="quote">“Sámi dieđalaš áigečállagis 2/2012”</span> doaibmi guovttegielatvuođa dajahusa. Son čilge doaibmi guovttegielat ulbmil lea, ahte sihke eatnigiela dássi ja riikka váldogiela dássi galgá huksejuvvot nu ahte 20 joksá doaibmi njálmmálaš ja čálalaš gelbbolašvuođa (Helander 2012: 58). Dát mielddisbuktá maiddái ahte <span type="quote">“oahpahus mii vuođđuduvvo doaibmi guovttegielatvuhtii lea earálágan go ovttagielat oahpahus”</span>. Oahppit galget olahit guovttegielatvuođa diđolašvuođa, ja dat mearkkaša ahte fertejit máhttit ávkki atnit goappáge gielas oahpadettiin nuppi giela. (Helander 2016: 224.) Øzerk (2016: 20) čilge doaibmi guovttegielagin sin geat birgehallet seammá bures guovtti sierralágan giellabirrasiin. Skuvlla oktavuođas mearkkaša ahte oahppit galget sáhttit gulahallat goappašat gielain dárbbuid mielde, sihke njálmmálaččat ja čálalaččat. Maiddái galget birgehallat gielalaččat bearrašiin, muđui lagašbirrasis ja maiddái stuorraservodagas. Sii galget máhttit goappašat gielaid nu bures ahte vásihit guovttegielatvuođa positiivvalažžan, ja dien láhkai ovddidit ilu ja oadjebasvuođa gielaid geavahit. (Øzerk 2016: 92–93.) </p>
<p>Dutkanskuvlla dilli lea nu ahte stuorra oasis ohppiin lea dárogiella ruovttugiellan, ja danin dat giella maid eanáš geavahit olggobeale skuvlla. Seammás lea dárogiella maiddái riikka váldogiella mii dieđusge oidno ja gullo olu eanet go sámegiella árgabeaivvis. Dát mielddisbuktá ahte dárogiella lea jo <span type="quote">“vuoittu bealde”</span> go oahppit álget skuvlii. Dát buktá dávjá fuolastuvvama ja hástalusaid skuvlla bargiide. Mo galget oahpaheaddjit nákcet láhčit skuvlla árgabeaivvi ja giellaoahpahusa nu beaktilit ahte ohppiid sámegielmáhttu jovssašii dárogiela dási. Áinnas goit dan muddui ahte oahppit dovdet iežaset oadjebassan geavahit sámegiela go lea dárbu, ja buorebut vel jos iešdáhtus válljejit hállat sámegiela maiddái dalle go ii livččege dárbu. Seammá skuvllas leat maiddái mánát geat ohppet sihke sáme- ja dárogiela oktanaga, riegádeami rájes, nubbi váhnen lea sámegielat ja nubbi fas dárogielat. Dáid mánáin lea guovttegielatvuohta vuosttašgiellan, dahje maiddái gohčoduvvon <em type="italic">simultána/parallealla </em><em type="italic">guovttegielatvuohta </em>. (Gč. Iversen Kulbrandstad 2003: 145; Øzerk 2016: 99–100.) Dasa lassin leat mánát geain sámegiella lea ruovttugiella, goappašat váhnemat leat sámegielagat, ja danin lea sámegiella sin nannoseamos giella. Unna oasážis ohppiin sáhttá maiddái lassin eará giella go sáme-/dárogiella, mii lea fas sin eatnigiella. </p>
<p>Helander (2016: 218) divvuge gažaldaga ahte: <span type="quote">“Leago riekta buohtastahttit ja čilget guovttegielagiid giellamáhtu ovttagielagiid giellamáhtuin ja giellageavahemiin?”</span> Dákkár vuordámušat orrot leamen sáme- ja dárogiel oahppoplána ulbmiliid mielde, go oahppi galgá sáhttit joksat nu alla metalingvisttalaš giellamáhtu dási ahte hálddaša jorgalangelbbolašvuođa vuođđomáhtu. Okta Máhttoloktema ulbmil sámegiela vuosttašgiela fágas, 7. jahkeceahki maŋŋel, čálalaš gulahallama vuolde, leage: <span type="quote">“máhttit jorgalit álkis teavsttaid sámegielas dárogillii”</span> (Oahpahusdirektoráhtta 2013a: 8).</p>
<p>Jurddašalan ahte jos galgá olahit <em type="italic">doaibmi guovttegielatvuođa, </em>de ferte álgovuorus seailluhit sámegiela, seammás go oahppit ohppet ja ovdánahttet dárogielaset. Dása dárbbašuvvo Øzerk (2016: 37) mielde <em type="italic">additiiva guovttegielatstrategiija </em>. Additiiva guovttegielatvuohta mearkkaša ahte máná nubbigiella dahje 21 amasgiella laktojuvvo máná vuosttašgillii nu ahte vuosttašgiela ovdáneapmi ii hehttejuvvo. Dát sáhttá maiddái gohčoduvvot <em type="italic">suksessiiva guovttegielatvuohtan. </em>(Øzerk 2016: 102–103.) Muhto leat máŋga beali mat galget sajis jos additiiva guovttegielatvuohta galgá ovddiduvvot máná eallimis. Lea erenoamáš dehálaš árvvusatnit goappašat (buot) gielaid maid mánná hálddaša. Øzerk (2016: 103–104) namuha logi eavttu mat berrejit sajis vehádatgielagiid additiiva guovttegielatvuođa lihkostuvvamii. Sámegiela ovdáneamis fertejit earet eará dalle bearaš, biras ja stuorraservodat leat positiiva ja doarjut guovttegielat ovdáneami. Eaige sáhte leat negatiiva doaladumit máná vuosttašgillii. Lea maiddái dehálaš ahte vuosttašgiela ovddideapmi ja oahppan ii jurddašuvvo gilvaleaddjin dahje hehttehussan nuppigillii. </p>
<p>Maiddái dárbbašuvvojit buorit giellaovdagovat, sámegielat skihpárat ja muđui positiiva doaladumit máná guovttegielatvuhtii jos additiiva guovttegielatvuohta galggašii ollašuvvat. Makkár guovttegielatoahppama variánta dal jo leačča oahppis duogážis go boahtá skuvlii, de lea skuvllas goit geatnegasvuohta váldit su vuostá, atnit árvvus su gielladuogáža ja láhčit oahppandili nu ahte oahppi ovdána iežas gielladási mielde. 1.5 Sámegieloahpahusa dutkamušat Barggadettiin dáinna masteriin, de lean gidden fuomášumi muhtin Sámi birrasis dahkkon árvvoštallamiidda ja dutkamušaide, mat guoskkahit skuvllaid giellaoahpahusa ja oahppi giellaoahppama.</p>
<p>Oainnán ahte Sámi máilmmis áinnas ain lea dárbu dutkamušaide oahpahussii guoski fáttáin. Namuhan goit dás muhtin dutkamušaid mat leamaš munnje ávkin hukset duogášdieđuid iežan dutkamuššii.</p>
<p>Høier (2007) lea dutkan guovttegielat ohppiid lohkangelbbolašvuođa (sáme-/dárogielat ohppiid). Son lea buohtastahttán ohppiid lohkangelbbolašvuođa dán guovtti gillii. Høier dutkkus lea mearkkašahtii iežan dutkamuššiige, danin go doppe ihtet bealit mat maiddái gusket iežan oahpaheaddji árgabeaivái. Su dutkosisge, seammá go mu masterdutkamušas, lea sáhka das ahte ohppiid dárogiela máhttu lea buoret go sámegiela máhttu, ja mo dat fas váikkuha oahppi lohkanmáhttui ja dan ovdáneapmái. Høier dutkkus bovttii vuorjašumi das ahte stuorra oassi ohppiin geat serve dutkamuššii eai lean lahkage joksamin oahppoplána ulbmila dan ektui ahte sihke sámegiella ja dárogiella galget sáhttit leat beaktilis reaiddut ođđa máhtu huksemis. (Høier 2007: 232.)</p>
<p>Keskitalo lea fas jagis 2010 iežas nákkosgirjedutkamušas buktán ovdan davvisámegielat álgooahpahusa gielalaš iešvuođaid, ja eandalii álgooahpahusa (1.-2. luohkáid) iešvuođaid. Ulbmil su bargguin leamaš lasihit dieđuid sámi oahpahusa birra, áddet dan ja dien láhkai iskat čájehit geainnu sámi álbmoga skuvlejupmái. Keskitalo oaivvilda ahte Norgga bealde gielddain orru váilumin giellapolitihkka mii suodjala sámegiela (Keskitalo &amp; Määttä 2011: 75). Sámegieloahpahusa deattuheapmi lea maid dehálaš danin go 22 sámegiella lea muđui rašis dilis, ja dárbbaša eanet doarjaga. Keskitalo maiddái deattuha dan ahte: <span type="quote">“Máná sámegiela dássi ii galgga hehttet máná oassálastimis sámegielat oahpahussii”</span> (Keskitalo &amp; Määttä 2011: 89). Aiddo dát deattuhuvvoge maiddái iežan masterčállosis. Lea baicce skuvlla ja oahpaheaddji gii ferte heivehit iežas bargovugiid oahppi sámegiela dássái.</p>
<p>Eará dutkamuš mii maiddái lea boktán mu sáhkkiivuođa dutkanproseassas, lea Outakoski (2015) dutkamuš davvisámegielat čálamáhtu dili, eavttuid ja hástalusaid 9- ja 12- jahkásaš sámegielohppiid gaskkas Suoma,</p>
<p>Norgga ja Ruoŧa Sámis. Bohtosat dán guorahallamis čájehit ahte giellaideologalaš oainnut sihke skuvllas ja indiviiddaid gaskkas váldet vuolggasadjin ahte sámegiella lea váttis giella, maiddái go galgá oahppat dan čállit. Dihttojit negatiiva doaladumit sámegiela čálamáhttui sihke skuvllas ja ruovttus, ja sámegiella áddejuvvo giellan maid lea deháleappot máhttit hállat go čállit. Muđui čájeha guorahallan ahte dássedettolaš guovttegielat čálamáhttui ja buori sámegielat čálamáhttui váikkuhit skuvlla ja ruovttuid gaskasaš gulahallan, astoáiggi čálamáhtolaš konteavsttat ja ovttaskas olbmo iešgovva. Guorahallan čájeha gal ahte muhtin sajiin Sámis lea guovttegielat čálamáhtu jotkkolašvuohta buoret dássedeattus go eará guovlluin. Muhto dađe bahát de čájehit logut su dutkamušas ahte sullii goalmmát oassi ohppiin geat ledje mielde iskosis, <span type="quote">“eai leat lahkage sáhttime juksat sámegielat čálamáhtu iige dan dihte dássedettolaš guovttegielat čálamáhtuge...”</span> (Outakoski 2015: 53). Čálán earet eará gielalaš rámmaid kapihttalis 2.5 <span type="quote">“guovttegielat čálamáhtu jotkkolašvuođa skálaid”</span> birra maid Outakoski (2015: 35) ovdanbuktá iežas dutkosis.</p>
<p>Oainnán dehálažžan maiddái namuhit Rasmussen (2013) nákkosgirjji <span type="quote">“Go ealáska, de lea váttis dápmat”</span>.</p>
<p>Dán nákkosgirjjis dutká son makrodási (stáhta- ja riikkaidgaskasaš orgánaid) gielladili váikkuhusa mikrodássái (ovttaskas olbmui, bearrašii/sohkii ja skuvlaluohkkái). Son dutká dan mo politihkka váikkuha olbmuid giellaválljemiidda ja mánáid sámegiela oččodeapmái. Vaikke dát dutkamuš ii njuolga dutkka giellaoahpahusa ja giellaoahppama, de anán oahpásmuvvama dán nákkosgirjái hui dehálažžan iežan dutkanprosessii. Son čilge nákkosgirjjistis makkár rámmaeavttut leat hui dehálaččat ja berrejit leat sajis jos mánáid giellamáhttu galgá seailut ja ovdánit. Su dutkan čájeha ahte giellamolsun lea measta bisánan ja muhtin muddui jorgalan dutkanguovllus. Makrodási ođđa lágat ja njuolggadusat leamaš mielde loktemin sápmelaččaid ja sámegiela stáhtusa. Dát njuolggadusat ja lágat leat fas čuvvon mesodássái, gielddaide, geat leat ferten ovddidišgoahtit sámegiela buorebut go ovdal. Dat lea fas váikkuhan mikrodási gielladillái. Olbmuid doaladumit sámegillii leat rievdan buoret guvlui ja giellavierut leat nuppástuvvan dan dáfus ahte ovttaskas olbmot geavahit sámegiela eanebut ja eatnašat dutkanguovllus válljejit sirdit sámegiela mánáidasaset. (Rasmussen 2013: 259–260.) 23</p>
<p>Helander (2003) lea árvvoštallan 10-jagi vuođđoskuvlla sámi oahppoplánaid davvisámegiela, sámegiela vuosttašgiellan, álgooahpahusa lohkan- ja čállinoasi. Vaikke vel guorahallan lea dahkkon dalle go 1997 10-jagi oahppoplána lei doaimmas, ja dan maŋŋá lea Máhttolokten leamaš doaimmas, de oainnán dán guorahallama ain áigeguovdilin. Álgooahpahusas lea lohkan- ja čállinoahpahus álohii guovddášdoaibma makkár plána dal jo ihkinassii váldo atnui. Vuolggasadji sámegiela diliin ii goittotge leat hirbmadit rievdan 2003 maŋŋá. Helander evaluerenbargu čájeha ahte sámegiela dilli lea rašis dilis, danin go guovttegielat dilis sámegiella álkit vuoittáhallá dárogillii. Iige son oainne dili buorránit <span type="quote">“ovdal go sámegielagii šaddá lunddolaš geavahit sámegiela buot čálalaš oktavuođain.”</span> (Helander 2003: 105.) Son oaidná gielladili gierdun bohtosiid ja váikkuhusaid ektui, go skuvlla gielladilli váikkuha servodahkii ja servodaga gielladilli fas váikkuha skuvlii. Son buohtastahttá dán sámegiela čállingiela nannemiin. Son gii lohká ja čállá olu sámegillii, maiddái dađis šaddá čeahpit ja čeahpit, ja geavahišgoahtá sámegiela eanet. Helander deattuha maiddái skuvlla ja álgooahpahusa erenoamáš ovddasvástádusa čállingiela ovddidanbarggus, duddjot buori oahppo- ja hárjehallanbirrasa (Helander 2003: 105.) Lean buriid rávvagiid lohkama ja čállima ektui viežžan su árvvoštallamis maid namuhan iežan masterbarggus.</p>
<p>Loahpas háliidan vel namuhit ovtta stuorábuš <span type="quote">“Sámegiela álgooahpahus”</span><span type="quote">”-prošeavtta mii lei jođus álgo 2000 logus. Myrvoll (2005) lea evalueren dán prošeavtta. Oasseváldit prošeavttas ledje oahpaheaddjit geain 2000 čavčča ledje 1. luohká oahppit geat ožžo lohkanoahpahusa sámegielas Sámi giellalága hálddašanguovllu vuođđoskuvllain. Sii ledje mielde gitta 5. luohká lohppii. (Myrvoll 2005: 6.) Prošeavtta bajimus ulbmil lei: “...gávdnat lohkanvugiid ja lohkanmetodihka mii buoremusat heive ohppiide geain lea sámegiella vuosttašgiellan ja ožžot vuođđolohkanoahpu sámegillii.” Prošeakta lei nu gohčoduvvon DoB-prošeakta (Dutkan- ja ovdánahttinbargu), go dan olis ráhkaduvvojedje sihke pedagogalaš kártenávdnasat, oahpponeavvut ja oahpaheaddjebagadusat. (Myrvoll 2005: 11.) Earet eará leat “Hoahkat ja stoahkat”</span><span type="quote">“...gávdnat lohkanvugiid ja lohkanmetodihka mii buoremusat heive ohppiide geain lea sámegiella vuosttašgiellan ja ožžot vuođđolohkanoahpu sámegillii.”</span> Prošeakta lei nu gohčoduvvon DoB-prošeakta (Dutkan- ja ovdánahttinbargu), go dan olis ráhkaduvvojedje sihke pedagogalaš kártenávdnasat, oahpponeavvut ja oahpaheaddjebagadusat. (Myrvoll 2005: 11.) Earet eará leat <span type="quote">“Hoahkat ja stoahkat”</span> (Wirkola &amp; Baal 2003) ja Ávkin ja hávskin” (Baal &amp; Wirkola 2007) rávagihppagat dahkkon dán namuhuvvon álgooahpahusprošeavtta boađusin. Iežan bealis ferten dadjat ahte dát rávagihppagat leamaš erenoamáš ávkkálaččat munnje go lean bargan sámegiela álgooahpahusain vássán jagiin. Lean olu buriid rávvagiid ja bargovugiid gávdnan dáid gihppagiin. Muhtin dáid girjjiid oahpahussii guoski rávvagiid buvttán ovdan dán masterčállosis. Dasa lassin lean munge ovtta láhkai beassan oassálastit ovtta dán prošeavtta <span type="quote">“buktagii”</span>, go jagi 2007 čavčča serven oassin iežan oahpaheaddjeoahpus <span type="quote">“Vuođđo- lohkan-, čállin- ja matematihkkaoahpahussii”</span> Sámi allaskuvllas. Dát oahppu, mii oaniduvvon namahusain gohčoduvvo</p>
<p>VLČM, álggahuvvui dán álgooahpahusa prošeavtta geažil. (Myrvoll 2005: 49.) Oppalaččat orru dát prošeakta bures lihkostuvvan, go oasseváldit oaivvildedje prošeavtta bures lihkostuvvan gávdnat lohkanmetodaid sámegielat ohppiide, ja eanáš váhnematge ledje duhtavaččat ja oaivvildedje mánáideaset ovdánan gielalaččat buorebut go sin oappát ja vielljat. (Myrvoll 2005: 47, 49.) 24 25 2 GIELA OAHPPAN – TEOREHTALAŠ DUOGÁŠ 2.1 Lahkoneamit gillii</p>
<p>Dán oasis geahčadan mii giellamáhttu oppalohkái lea, ja osiid mat váikkuhit giela oahppamii, sihke čielga lingvisttalaš lahkoneapmi gillii ja sosiolingvisttalaš lahkoneapmi gillii. Geahččalan seammás váldit vuhtii guovttegielat perspektiivva dáid lahkonemiin. Geahčadan maiddái erenoamážit dan dieđateorehtalaš <span type="quote">“geainnu”</span> (dár. vitenskapsteoretisk retning) mii gohčoduvvo konstruktivisman, danin go dat leamaš hui dehálaš oahppanteoriijaide. (Imsen 2014 (1984): 35, 145.) Konstruktivisma suorrana máŋgga guvlui, muhto mun čiekŋudan dás sosiála konstruktivismii, mii lea dehálaš oahppama olis. Dan oktavuođas čalmmustahtán muhtin dovddus teoretihkkáriid ja pedagogaid oainnuid mat leat dovddusin dahkkojuvvon áiggiid čađa. 2.1.1 Lingvisttalaš ja sosiolingvisttalaš lahkoneapmi</p>
<p>Øzerk (2016: 70) oaivvilda ahte giela oahppan dáhpáhuvvá dábálaččat guovtti láhkai, lingvisttalaš lahkonemiin ja sosiolingvisttalaš lahkonemiin. Buhtes lingvisttalaš lahkoneamis deattuhuvvojit giellasystema ja giellageavaheami njuolggadusat (grammatihkka) nu mo sátnemáhttu, fonologiija, morfologiija ja semantihkka. Olu psykologalaš, pedagogalaš- ja erenoamášpedagogalaš teasttat mat isket mánáid giellaovdáneami leat vuođđuduvvon čielga lingvisttalaš lahkoneapmái. Bohtosiid giela iešguđet osiid máhtolašvuođas lávejit gohčodit <em type="italic">lingvisttalaš gealbun </em>dahje <em type="italic">grammatihkalaš gealbun. </em>(Øzerk 2016: 70–71, 74; Monsen &amp; T. Randen 2017: 18.) Dákkár kvantitatiivvalaš giellateasttaid bohtosiid buohtastahttin guovttegielagiid ja ovttagielagiid gaskkas, leat buvttadan čuovvovaš guovttegielatvuođa variánttaid: a) <em type="italic">Bures ovdánan guovttegielatvuohta </em>, b) <em type="italic">Eatnigielatdominánta guovttegielatvuohta </em>, c) <em type="italic">Nuppigielatdominánta guovttegielatvuohta </em>ja d) <em type="italic">Váilevaš guovttegielatvuohta </em>. (Øzerk 2016: 74–79.) </p>
<p>Sosiolingvisttalaš lahkoneapmi gillii lea fas beroštuvvan iskat mo giella lea geavahusas ja giellaovdáneapmi sosiála ja kultuvrralaš fenomenan. Ovdamearkka dihte sáhttá guovttegielat perspektiivvas smiehttat dan mo geavaha iežas guokte giela, man bures hálddaša daid iešguđet gielladiliid, mo geavaha iežas giela/-id ja goas dahje manin geavaha iežas giela/-id. (Øzerk 2016: 72, 89.) Rasmussen namuha iežas nákkosgirjjis ahte giellasosiologiijii gullet earret eará guovtte- ja máŋggagielatvuohta ja giellamolsun- ja giellamolsuma jorgalahttin. (Rasmussen 2013: 13.) 26</p>
<p>Imsen (2014 (1984): 220) deattuha, ahte lea dehálaš váldit osiid máŋgga teoriijas jos galgá lihkostuvvat oahpahusain. Ii leat ávki vuođđun váldit dušše ovtta teoriija ja luohttit dasa ollásit. Nu gártat skuvllasge bargat, go galgat láhčit giellaoahpahusa buoremus lági mielde. Fertet váldit vuhtii sihke čielga lingvisttalaš beliid, muhto maiddái sosiolingvisttalaš beliid. Oahpahusas gártá erenoamážit bargat gielladiđolašvuođain (gč. kap. 2.3), eará sániiguin daddjon, <em type="italic">metalingvisttalaš áddejumiin. </em>Dat sisttisdoallá mo olmmoš ádde giela hámi, ráhkadusa ja dan doaimma (Helander 2016: 36). Muhto, ferte maiddái muittus atnit ahte giela oahppan ii dáhpáhuva oktonas dilis, baicce sosiála dilis. Oahppit leat skuvllas fárrolagaid oahppamin giela, stoahkama ja ovttastallama bokte. Danin lea dehálaš áddet maiddái sosiolingvisttalaš lahkoneami gillii. 2.1.2 Konstruktivisttalaš oaidnu Konstruktivisma lea muhtin dieđateorehtalaš geaidnu man vuolggasadji lea ahte olmmoš lea buot diehtaga hábmejeaddji. Psykologiijas lea konstruktivisma leamaš erenoamáš dehálaš oahppanteoriijaide. </p>
<p>Konstruktivisttalaš jurddašeami mielde dáhpáhuvvá oahppan nu ahte olmmoš ferte ieš ražastit intellektuálalaččat ahte sáhttit hábmet iežas diehtomáilmmi. Mii eat oahpa das ahte earát fievrridit gárvves dieđu ja máhtu midjiide. Dát oaidnu leamaš vuođđun <em type="italic">doaibmavuđot </em>(dár. aktivitetsorientert) pedagogihkkii luohkálanjas. (Imsen 2014 (1984): 35.) Dát mearkkaša ahte oahpaheaddji ii sáhte leiket oahpu ohppiid oaivái, oahppi ferte baicce ieš leat sáhkkii ja mielas oahppat ođđa áššiid. Giellaoahpahusas ferte dalle oahpaheaddji máhttit láhčit oahpahusa nu ahte dat boktá oahppi sáhkkiivuođa oahppat. </p>
<p>Oahppis ferte leat mokta oahppat ođđa áššiid jos oahpahus galgá lihkostuvvat, maiddái giellaoahpahusas.</p>
<p>Dovddus amerihkálaš psykologa, Jerome Bruner, daddjo leat pedagoga psykologaid gaskkas. Son beroštii das mo kognitiivvalaš proseassat ja kultuvra leat vuorrováikkuhusas, mo kultuvra hábme olbmuid ja mo fas olbmot hábmejit kultuvrra. Giella lea dehálaš oassi kultuvrras, ja Bruner lei olles su bargoeallimaáigge beroštuvvan giela mearkkašumis ja mo giella ja jurddašeapmi váikkuheaba nubbi nubbái. Son oinnii giela dehálaš oassin oahppamis ja jurddašeamis. Bruner oaivvildii ahte ođđa dieđu ferte dárkilit gieđahallat vai heive ovddeš máhttui. (Imsen 2014 (1984): 169.) Dien láhkai sáhttá maiddái smiehttat giellaoahpahusa, ja ovdamearkka dihte ođđa sániid ja doahpagiid oahppama. Oahppi árvvoštallá ođđa sániid ja daid čilgehusaid ja smiehttá heive go dat juoga masa nu maid son jo ovddežis diehtá, ležžet dal dárogillii vai sámegillii. Soaitá ahte son jo diehtá sáni sisdoalu nuppi gillii, ja dalle ii dárbbaš bidjat muitui eará go sáni dan ođđa gillii, doaba gal lea jo dalle sajis. Dán oktavuođas sáhtašii jurddašit vaikke Cummins jiekŋavárre-modealla hypotesa, ahte goappašat gielain maid lea oahppamin, lea oktasaš <span type="quote">“geađgejuolgi”</span> vuođđun, 27 vaikke gielat muđui leat goappatláganat ja ovdánit sierralágan kodan dahje gulahallanreaidun. (Øzerk 2016: 177.) 2.1.3 Sosiokultuvrralaš oaidnu</p>
<p>Sosiokultuvrralaš teoriijas lea vuolggasadji konstruktivismmas. Sosiokultuvrralaš teoriijas lea guovddáš sadji ođđaset pedagogalaš psykologiijas danin go dat deattuha sosiála ovttastallamiid ja giellageavaheami oahppama- ja ovdánanproseassas. (Imsen 2014 (1984): 46–47.) Dovddus ruošša psykologa, Lev Vygotsky (1896-1934), teoriija sáhttá gohčodit sosiokultuvrralaš teoriijan. Háliidan su čalmmustahttit dán oktavuođas, danin go giella lea guovddážis su teoriijas. Son oaivvildii ahte olmmošlaš ovdáneapmi dáhpáhuvvá dan birrasis gos mánná bajásšaddá. Mánná ii sáhte leat passiiva go lea giela oahppamin.</p>
<p>Máná giella ovdána earáiguin ovttastallamiin. (Postholm &amp; Moen 2018 (2009): 21.) Vygotsky oaidnu lea ahte intellektuála ovdáneapmi dáhpáhuvvá giela vuođul, ja giela ovdáneapmi dáhpáhuvvá sosiála birrasiin. Nuppiin sániin sáhttá dadjat ahte giella lea eaktun intellektuála ovdáneamis ja mearrida loahpa loahpas maiddái mo olmmoš jurddaša ja oaidná máilmmi. Giella lea min oktasaš reaidu mainna oaidnit ja áddet máilmmi. (Imsen 2014 (1984): 189–190, 199.) Vygotsky beroštuvai maiddái máná guovttegielat ovdáneamis, ja mo vuosttašgiela ja nuppigiela gaskavuohta váikkuheaba nubbi nubbái (Øzerk 2016: 166).</p>
<p>Skuvllas oahppan dáhpáhuvváge sosiála birrasis. Oahppi ii leat okto oahppamin giela, son galgá earáiguin ovttastallamiin ja gulahallamiin geavahit ja ovdánahttit iežas gielalaš dáidduid. Vygotsky oaivvilda maiddái ahte doabaovdáneapmi mearrida čielgasit mo máná giella ovdána, danin go doabaovdáneapmi lea aktiivvalaš oassi intellektuála proseassain mat dáhpáhuvvet kommunikašuvnna, áddejumi ja čuolbmačoavdima bokte. Lea dárbu geavahit sániid go galgá čuolmmaid čoavdit, ja dat mielddisbuktá ahte ovddida ođđa doahpagiid. (Øzerk 1996: 101–102.)</p>
<p>Lea čielggas ahte sis geat leat máná birrasis beaivválaččat, earet eará ruovttuin, mánáidgárddiin, skuvllain ja astoáiggis, lea olu dadjamuš das mo mánná ovdána gielalaččat ja intellektuálalaččat. Oahpaheaddjit ja skuvllabargit leat stuorra oassin máná árgabeaivvis, ja leat mielde hábmemin mo mánná boahtá dovdat ja oaidnit máilmmi, ja makkár saji gávdná servodagas. Min válljejumit oahpahusa olis sáhttet leat mielde váikkuheamen oahppi boahttevaš dili ja leat mielde guorramin su giellabálgá. 28 2.2 Giellamáhttu</p>
<p>Leat máŋggalágan jurdagat mat bohciidit go smiehttagoađán giela oahppama birra. Mii bat lea giellamáhttu? Goas olmmoš máhttá muhtin giela? Lea go doarvái ahte olmmoš ádde giela, vai ferte go maiddái máhttit sihke hállat ja čállit ovtta giela ovdalgo sáhttá dadjat ahte máhttá dan? Deháleabbo ášši vel munnje gii barggan oahpaheaddjin, lea diehtit mii sáhttá váikkuhit giellamáhttui ja dan oččodeapmái.</p>
<p>Čilgen dás oppalaččat álggos giellamáhtu doahpaga mearkkašumi ja čuovvovaš kapihttalis fas giella-diđolašvuođa doahpaga sisdoalu.</p>
<p>Giellamáhtu sáhttá juohkit golmma váldoassái; <em type="italic">giela hápmebealli </em>, <em type="italic">giela sisdoallo- dahje mearkkašumi </em><em type="italic">bealli </em>ja <em type="italic">giela geavahusa bealli </em>. Gielladidáktalaš oktavuođain čilgejuvvo ohppiid giellamáhttu dávjá dáid beliid vuođul. Giela hápmebeali sáhttá fas juohkit čuovvovaš osiide: <em type="italic">fonologiija, morfologiija, syntáksa ja </em><em type="italic">teaksta, </em>mat čilgejit giela ráhkadusa unnimus osiin viidámus oassái ( <em type="italic">fonema – morfema – gihppu – cealkka </em><em type="italic">– teaksta </em>). Giela sisdoalu- dahje mearkkašumi beali sáhttá gohčodit <em type="italic">semantihkkan </em>, mii guoská giela váldodoibmii, gulahallamii. (Helander 2016: 23, 34, 220; Monsen &amp; T. Randen 2017: 19–23.) Giela geavahusa beali sáhttá fas gohčodit <em type="italic">pragmatihkkan </em>. Dat mearkkaša mo giela geavaha ja tulko birrasa ovttasdoaibmamiin, makkár sániid ja dadjanvugiid vállje ja maid háliida olahit giela geavahemiin. (Helander 2016: 219; Monsen &amp; T. Randen 2017: 22.) Čilgen gielladiđolašvuođa kapihttalis 2.3 vel lagabui dáid giellamáhtu guoski beliid. </p>
<p>Øzerk (2016: 66–68) juohká fas giellamáhtu gielalaš oassegálggaide maid sáhttá kategoriseret iešguđet láhkai. Son dadjá ahte dábálaččat juhkkojuvvo giella čuovvovaš oassegálggaide: <em type="italic">guldalit, hállat, lohkat ja </em><em type="italic">čállit. </em>Muhto son oaivvilda ahte dát juohku ii leat doarvái dárkil, danin go das váilu giela <em type="italic">ádden </em>oassi, mii lea erenoamáš dehálaš reaidu kommunikašuvnnas. Son gohčoda <em type="italic">guldalit ja áddet </em>ja <em type="italic">lohkat ja áddet </em>reseptiiva (impressiivva) oassegálgan giela áddemis, ja nuppe dáfus fas <em type="italic">áddehahtti hállan </em>ja <em type="italic">áddehahtti </em><em type="italic">čállin </em>fas produktiiva (ekspressiiva) oassegálgan gielas. Helander (2016: 50) geavaha dáid seammá doahpagiid čilget giellamáhtu, muhto lasiha vel ahte <span type="quote">“dát giellamáhttodásit gohčoduvvojit maiddái passiiva ja aktiiva giellamáhttun”</span>. Øzerk (2016: 66–67) fas juohká dan njeallje namuhuvvon oassegálgga syntávssalaš, semánttalaš, fonehtalaš ja leksikálalaš osiide. Son lasiha vel ahte giellamáhtu ságaškuššamis gullá maiddái vuhtiiváldit daid iešguđetlágan giellaarenaid gos giella geavahuvvo. Earet eará almmolaš arenain, kultuvrralaš arenain, bearraša- ja skihpáriid gaskkas ja skuvllain/mánáidgárddiin. Øzerk (2016: 67–69) dadjá ahte buot dát namuhuvvon oasit váikkuhit olbmo giellamáhttui. Lea dan duohken makkár duogášdieđut olbmos leat iešguđetlágan áššiide, mat váikkuhit su giellamáhttui ja sátneriggodahkii. 29 </p>
<p>Ohppiid ektui maid sáhttá smiehttat nu ahte juohkehaččas lea su duogáš ja oahppannávccat mat váikkuhit su giellamáhttui. Muhtimat ohppet jođánit lohkat, earát dárbbašit eanet áiggi dasa. Muhtimat fáhtejit čállinvuohkenjuolggadusaid álkit, earát fas fertejit guhká bargat ovdal go dát bealli lea sajis. Maiddái sátneriggodat iešguđet fágasurggiid ektui sáhttá rievddadallat. Ovdamearkka dihte sáhttá muhtin ohppiin hui nana sátneriggodat boazodoalu, návetdoalu dahje guollebivddu ektui, danin go gullet dakkár birrasii ja leat beassan oahppat ja gullat sániid ja dajahusaid mat gullet dáid iešguđet ealáhusaide. Earáide fas sáhttet boazodollui, návetdollui dahje bivdui gullevaš áššit ja doahpagat áibbas apmasat danin go ii leat gullevašvuohta daid ealáhusaide. Dalle ferte skuvlla oahpahusa oktavuođas iskat nannet dáid ohppiid giellamáhtu dáid iešguđet fágasurggiid ektui.</p>
<p>Giellamáhttu ovddiduvvo ja nannejuvvo máŋgga láhkai. Skuvlla doaibma lea erenoamážit nannet ohppiid njálmmálaš ja čálalaš giellamáhtu. Geavatlaš giellamáhtu nannen skuvllas dáhpáhuvvá iešguđetlágan doaimmaid bokte. Earet eará ságastallamiid, divaštallamiid, guorahallamiid, jearahallamiid ja iešguđetlágan bargguid ovdanbuktima bokte, erenoamážit lohkama ja čállima bokte. (Helander 2016: 21.) 2.3 Gielladiđolašvuohta 2.3.1 Gielladiđolašvuođa doaba</p>
<p>Jagiid mielde go lean sihke oahpu váldán ja bargan oahpaheaddjin, de lean oaidnán ahte <em type="italic">giella- </em><em type="italic">diđolašvuođa/gielalaš diđolašvuođa </em>(dár. språklig bevissthet) doaba dávjá ihtá fágagirjjiin, logaldallamiin ja oahpahusa plánemis. Ovdamearkka dihte dadjaba Traavik ja Rosvold (2008: 52) ahte jos mánát galget čoavdit čállingiela koda ja oahppat lohkat ja čállit, ja ovddidit dán gealbbu, de lea gielladiđolašvuohta eaktun dasa. Dát diehtu lea hui čalbmáičuohcci oahpaheaddjái gii beaivválaččat bargá lohkan- ja čállinoahpahusain. Mii han áŋgirit viggat bargat dan ovdii ahte oahppi galgá oahppat lohkat ja čállit, álggos čoavdit lohkankoda, dasto fas ovddidit dán gealbbu nu ahte lohkan- ja čállinmáhttu ovdánivčče dohkálaččat. Ii mihkkige leat nu somá go oaidnit ahte oahppi čoavdá lohkankoda, ja ahte son ieš fuomáša ahte: <span type="quote">“Mun han máhtan lohkat!”</span>. </p>
<p>Mii dat lea dalle dat <em type="italic">gielladiđolašvuohta, </em>mii lea nu dehálaš oahppi lohkan- ja čállingelbui? Lean logadan iešguđetlágan girjjiid, ja oaidnán ahte dát lea oalle viiddis fáddá. Go iskkan iežan jurdagiin govahallat mii <em type="italic">gielladiđolašvuohta l </em>ea; de leat dego olu <span type="quote">“smávva jogažat”</span> mat golget ja suorranaddet iešguđet guvlui, muhto loahpaloahpas dat čohkiidit dan stuorra <span type="quote">“áhpái”</span> mii gohčoduvvo gielladiđolašvuohtan. Seammás 30 leat buot dát <span type="quote">“smávva jogažat”</span> seamma dehálaččat gielladiđolašvuođa oččodeapmái. Gielladiđolašvuohta lea oassi oppalaš giellamáhtus. </p>
<p>Traavik ja Rosvold (2008) čilgeba ahte son gii lea gielladiđolaš máhttá oaidnit giela <span type="quote">“olggul”</span>, nu ahte sáhttá dan dutkat, analyseret ja hállat dan birra dego eará ávdnasiid birra ge (Traavik &amp; Rosvold 2008: 51).</p>
<p>Helander fas dadjá ahte: <span type="quote">“Gielladiđolašvuohta, Linguistic awareness, mearkkaša ahte mánná fuobmá ja áddegoahtá giela guokte vuođđooasi: hámi ja sisdoalu dahje mearkka ja mearkkašumi”</span> (Helander 2016: 38). Son čilge maiddái ahte go leat gielladiđolaš, de dus lea <em type="italic">metalingvisttalaš áddejupmi </em>, mii lea dakkár oppalaš doaba. Dan doahpaga vuollái gullá diđolašvuohta giela jietnadagain, sátnehámiin, suorggádusain, cealkkaráhkadusain ja giela doaimmain. (Helander 2016: 36.) Eará sániiguin sáhttá dáid osiid gohčodit <em type="italic">fonologiijan, morfologiijan, syntáksan, gulahallamin ja semantihkkan </em>(gč. kap. 2.2). Gielladidáktalaš oktavuođas fátmmastitge dát oasit giela <em type="italic">hámi, sisdoalu ja geavahusa </em>, mat buot leat dárbbašlaš oasit giellamáhtu ovddideamis (gč. kap. 2.2). Ovdamearkka dihte sáhttá dadjat ahte mánná lea diđolaš šaddagoahtán giela hápmái, go diehtá ahte sátni <span type="quote">“toga”</span> lea oanehis sátni ja <span type="quote">“guorbmebiila”</span> fas lea guhkes sátni, vaikke sániid sisdoalu olis lea nuppe láhkai. <span type="quote">“Dat giella mainna giela čilge gohčoduvvo metagiellan”</span> (Helander 2016: 36). Dát gielladiđolašvuođa dásit leat buot dehálaččat lohkan- ja čállinoahppamii, ja dat ovdánit ja nanusmuvvet dađistaga (Traavik &amp; Rosvold 2008: 53–54). Aikio (2000: 180) dadjá ahte <span type="quote">“mánáin leat stuorra earut metalingvisttalaš ovdáneamis”</span> ja ahte <span type="quote">“metalingvisttalaš vuohki oaidnit giela ii šatta iešalddis gielalaš ovdáneami mielde.”</span> Muhto baicce sáhttá oahpahemiin ovddidit dán vuogi mo oaidnit giela. 2.3.2 Fonologalaš diđolašvuohta Álgooahpahusas lea fonologalaš diđolašvuođa ovddideapmi erenoamáš dehálaš. Oahppi gii lea fonologalaš diđolaš diehtá ahte hállangiella lea ovttastuvvon iešguđetlágan jietnadatovttadagain (fonemain), stávvaliin ja sániin. Son nagoda gullat fonema ja dovdat dan. Oahppi nagoda maid dađis áddet mo bustávat ja jietnadagat gullet oktii, ahte juohke jietnadahkii gullá grafema. (Eira &amp; Gaup 2009: 29.) </p>
<p>Hállamis ja njálmmálaš giela áddemis ii dárbbaš mánná leat fonologalaš diđolaš, muhto fonologalaš diđolašvuohta lea erenoamáš dehálaš oassi gielladiđolašvuođas go mánná galgá oahppat lohkat ja čállit. (Kulbrandstad 2003: 85.) Danin go lohkamis ja čállimis lea oahppis dárbu áddet mo hállangiela (auditiivva giela) sáhttá dahkat oinnolažžan (visuála giellan).</p>
<p>Hárjehusat mat heivejit fonologalaš diđolašvuođa ovddideapmái, leat ovdamearkka dihte njálmmálaš stohkosat dego hoahkamat, riibmasániiguin stoahkan, lávlagat, jitnosit lohkan ja ságastallan. (Traavik &amp; 31</p>
<p>Rosvold 2008.) Iešguđetlágan bustávvabarggut, guldalit sániin álgo- ja loahppajienaid, stávvaliid doaškun- ja lohkan, leat maid fonologalaš diđolašvuođa hárjehallamat. (Eira &amp; Gaup 2009.) Maiddái minimála sátnebáraiguin stoahkan ja hárjehallan lea vuogas vuohki mo duddjot sihke fonologalaš- ja morfologalaš diđolašvuođa (gč. kap. 2.3.3). Minimála sátnebárat leat sátnebárat main dušše okta jietnadat lea erohus.</p>
<p>Ovdamearkka dihte sánit dego ái d i – ái t i, i llu – u llu, j orrat – b orrat – s orrat. Fuomášuhttin dihte ohppiide dáid erohusaid sániin, de lea vuogas heŋget seaidnái iešguđetlágan minimála sátnebáraid muittuhussan. (Helander 2016: 62, 81.) 2.3.3 Morfologalaš diđolašvuohta Morfologalaš diđolašvuohta huksejuvvo fonologalaš diđolašvuhtii. Go oahppi diehtá ahte giella lea huksejuvvon iešguđet osiin, gehčosiin, dássemolsašumiin ja suorggádusain mat addet oaivila, de lea šaddagoahtá morfologalaččat diđolaš. Oahppi oaidná dalle ahte smávva erohusat sánis sáhttet rievdadit oaivila. Morfologalaš diđolašvuohta lea hui dehálaš vai oahppi máhttá lohkamis dekodet sániid dárkilit ja johtilit. (Eira &amp; Gaup 2009: 50.) Ovdamearkka dihte ádde son geas lea morfologalaš diđolašvuohta, ahte sátni <em type="italic">niestelihtti </em>lea goallostuvvon oktii sániiguin <em type="italic">niesti </em>ja <em type="italic">lihtti. </em>Son ádde maiddái ahte lea erohus dán guovtti cealkagis, vaikke lea dušše okta fonema mii earuha cealkagiid: </p>
<p>Sáhttá go miel k i juhkat?</p>
<p>Sáhttá go miel kk i juhkat?</p>
<p>Morfologalaš diđolašvuođain sáhttá bargat máŋgga láhkai oahpahusas. Smávvaskuvladásis heivege olu stoahkat gielain. Sáhttá stoahkat goallossátnekoarttaiguin, bidjat oktii ja sirret daid, ja fas ráhkadit ođđa goallossániid. Sáhttá maiddái ráhkadit goallossátneráidduid nu go ovdamearkka dihte: <em type="italic">skuvlabeaivi – </em><em type="italic">beaiveborran – borranbeavdi – beavdejuolgi. </em>Goallosátneráidduin iská maŋit oassái goallossánis fas laktit ođđa sáni vai šaddá fas ođđa heivvolaš goallossátni. Eará doaibma sáhtášii ovdamearkka dihte ráhkadit somás gažaldagaid nu mo bajábealde evttohin. Iežan vásáhus lea ahte oahppit liikojit hui bures go stoahká ja dádju gielain. Dat dahká ahte ii leat nu váralašge jos boastut dadjá, baicce addá oadjebasvuođa sidjiide geat eai leat gielalaččat nu nannosat. Dieđusge ferte maiddái bargat dihtomielalaččat vearba- ja adjektiivasojahemiiguin, ja sániid surggiidemiin, áinnas álggus stoahkama ja spealuid bokte. Dehálaš lea ahte sánit leat oidnosis go dákkár giellaovddidanbargguiguin bargá, ovdamearkka dihte ahte goallossánit dahje vearbasojaheamit darvvihuvvojit seaidnái. (Eira &amp; Gaup 2009.) Dábálaččat bisána buorebut muitui dat mii lea oidnosis, ja muittuha maiddái sihke oahpaheaddji ja oahppi ain duollet dálle geardduhastit sátnestohkosiid. Dehálaš lea dieđusge ahte seammá plakáhtat eai heaŋgá menddo guhká, go dalle fas čalmmástuvvá, ii ge dalle leat šat ávki dain. (Gč. kap. 2.5.3 gielladuovdagiid birra.) 32 </p>
<p>Movttiidahtti bealli guovttegielatmánáid oahpaheamis lea go logan maid Aikio (2000) čállá morfologalaš ovddideami ávkki birra: <span type="quote">“...go mánná movttiida hutkat giela morfologalaš beali...”</span>, de <span type="quote">“...movttiida oahppat giela”</span>. Viidáset dadjá vel ahte: <span type="quote">“Mánát geat ohppet guokte giela oktanaga, šaddet guovttegielalažžan, ovdánit morfologalaš áddejumis buorebut go ovttagielagat”</span>. (Aikio 2000: 186.) 2.3.4 Syntávssalaš diđolašvuohta Syntáksa čilge mo sániid bidjá oktii cealkagiidda. Leat njuolggadusat mo cealkagiid galgá hukset áddehahtti cealkagiin. Syntávssalaš áddejupmi váikkuha lohkamii ja čállimii positiivvalaččat. (Wirkola &amp; Baal 2003: 34.) Oahppi gii diehtá ahte sániid sadji cealkagis mearrida lea go cealkka muitalan- vai gažaldatcealkka, lea šaddagoahtán diđolažžan syntáksii. Dán diđolašvuođa dárbbaša oahppi erenoamážit go galgá earáiguin gulahallat sihke njálmmálaččat ja čálalaččat. Sáhttá leat váttis sirret syntávssa ja morfologiija, nu ahte lea vuogas bargat goappašat áššiiguin oktanaga. (Eira &amp; Gaup 2009: 58.) Syntávssalaš diđolašvuohta ovdána gielalaš vásáhusaid ja ahtanuššama bokte (Salen 2003: 40). </p>
<p>Doaimmat mat ovddidit syntávssalaš diđolašvuođa, sáhttet leat sátne- ja cealkkastohkosat. Ovdamearkka dihte sáhttet oahppit ja oahpaheaddji ovttas hutkat cealkagiid ja iskat gávnnahit galle sáni cealkagis leat.</p>
<p>Nubbingielagiidda lea dehálaš hárjehallat mo cealkaga struktuvrra lea ja mo lea dábálaš dadjat cealkagiid.</p>
<p>Eatnigielagiiguin gal sáhttá fas stoahkat eanet cealkagiiguin, mo heive buoremusat dadjat, ja geahččaladdat lonuhit saji sániin cealkagis oaidnin dihte rievdá go sisdoallu. Ovdamearkka dihte ná: <em type="italic">Ikte </em><em type="italic">ledjen meahcis. Meahcis ikte ledjen. Ledjen meahcis ikte. Ikte meahcis ledjen. </em>Dákkár doaimmas lea álggos ovdamunni jos oahpaheaddji čállá sániid ja cealkagiid koarttaide/lihpuide, dalle besset oaidnit mo cealkka šaddá go sánit molsot saji. Guovttegielat ohppiin lea maiddái vejolaš iskat mo cealkagat šattašedje dárogillii. Dohkkejit go dárogillii seamma láhkai go sámegillii: <em type="italic">I går var jeg på fjellet. På fjellet i går jeg var. </em></p>
<p><em type="italic">Jeg var på fjellet i går. I går på fjellet jeg var. </em>(Gč. Meyer Bjerkan 2013: 57.) Oahppit sáhtašedje maiddái oažžut goarttaid iešguđetlágan ivnnis. Go oahpaheaddji dadjá ovtta cealkaga, de galget oahppit bidjat beavdái ovtta koartta juohke sáni ovdii maid sii gullet. Dasto sáhttet oahppit buohtastahttit bohtosiid nubbi nuppiin, ahte bidje go buohkat seamma máŋga koartta beavdái, ja ovttas oahpaheddjiin árvvoštallat bohtosiid. </p>
<p>Maiddái oktasaš muitalusa čállin sáhttá leat buorre vuohki syntávssalaš diđolašvuođain bargat. Maŋŋá sáhttá bargat teavsttain viidáset, earát eará lohkat galle sáni/cealkaga teavsttas leat ja ohcat oanehis ja 33 guhkes sániid teavsttas. Dán láhkai oidnet maiddái mo sátne- ja cealkkagaskkat merkejuvvojit. (Wirkola &amp;</p>
<p>Baal 2003; Eira &amp; Gaup 2009.) 2.3.5 Semánttalaš diđolašvuohta Semánttalaš diđolašvuohta gullá giella- ja sátneáddejupmái. Giella ovdána dásiid mielde konkrehtalaš dásis abstrákta dássái. Ii leat doarvái ahte oahppi dušše diehtá olu ođđa sániid, son ferte áddet ahte sátni lea sihke hápmi (ráhkadus) ja sánis lea sisdoallu. Eará sániiguin sáhttá dadjat ahte sániin lea sihke tearbma ja doaba. (Gč kap.5.2.1.) Oahppi maiddái máhttá diđoštit maid sátni, dajaldat dahje frása mearkkaša, ja lea diđolaš goas diehtá ja goas ii dieđe. (Eira &amp; Gaup 2009: 68.) Aikio (2000) dadjá ahte gielalaš vásáhusat váikkuhit semánttalaš áddejumi ovdáneapmái. Álggos mánná ovttastahttá sániid ja namahusaid ávdnasiidda. Son oahppá ja ádde konkrehtalaš doahpagiid. Muhto abstrákta doahpagiid ferte oahppat giela čađa, ja dat lassánit ja ovdánit olbmo ahtanuššama mielde olles eallima áigge. (Aikio 2000: 189.)</p>
<p>Ovdamearkka dihte sáhttá mánnái váttis áddet čuovvovaš dajaldagaid: “ <em type="italic">Gal Buolašáddjá cikcu muođuid </em><em type="italic">odne </em>” ja “ <em type="italic">Vuordináigi bátnedoaktára luhtte lei guhkki dego nealgejahki </em>.” Jos semánttalaš diđolašvuohta ii leat vel sajis, de gal sáhttá mánná báhcit imaštallat maid son dies oaivvildit. Aikio (2000: 189) geažuha vel ahte <span type="quote">“Metaforaid ádden leage okta čielgasamos albmaneapmi semánttalaš áddejumis.”</span> </p>
<p>Nubbingielagiidda sáhttá álgovuorus hui váttis áddet metaforaid ja sii dárbbašit danin vuos oahppat árgabeaivve abstrákta doahpagiid, nugo ovdamearkka dihte dovdduide čatnon doahpagiid dego: <em type="italic">beroštupmi, ráhkisvuohta, ohcalit, áibbašit </em>. Dákkár sániid čilgemii sáhttá leat váttis čilget dušše govaid vehkiin, nu ahte ferte duddjot konteavstta mii heive vai oahppit áddejit sániid doabasisdoalu (Helander 2016: 68–69.) Ovdamearkka dihte sáhttá čáppagirjjálašvuođas gávdnat fáddái guoski girjjiid maid lohká ja geavaha ságastallamiidda vuođđun. Muđui dieđusge lea maiddái ohppiid árgabeaivválaš vásáhusaid birra ságastallan mas heive dovdduid birra maid hállat. </p>
<p>Eará barggut mat ovddidit semánttalaš diđolašvuođa leat iešguđetlágan sátne- ja doababarggut. Okta vuohki sáhttá leat doabahierarkiijaid huksen; gávdnat sihke badje-, bálddalas- ja vuolitdoahpagiid sániide (gč. kap.5.2.1). Áinnas berre bargat vahkkosániiguin dahje fáddásániiguin. Juohke vahkus sáhttá válljet muhtin sániid maiguin erenoamážit bargá. Dehálaš lea bidjat govaid ja sániid oidnosii nu mo govva 2 čájeha, ságastallat daid birra beaivválaččat, ovdamearkka dihte makkár oktavuođain sánit geavahuvvojit.</p>
<p>Iešguđetlágan čállinbargguid maid sáhttá čađahit vahkkosániiguin. Ovdamearkka dihte sáhttá gávdnat synonymaid ja antonymaid sániide, hutkat cealkagiid gos sánit leat mielde, dahje sáhttá geavahit koarttaid iešguđetlágan sátnespealuide, ovdamearkka dihte muitinspeallun <span type="quote">“memory”</span> mas galgá ovttastit gova rivttes sátnái. 34</p>
<p><em type="italic">Govva 2: </em>Vahkkosánit. Govven: Unn Laila Pettersen </p>
<p>Oahpaheaddji ferte iešge leat hui diđolaš mo geavaha giela oahpahusas. Ferte leat ieš čeahppi geardduhastit ođđa sániid dávjá, ja oččodit ohppiid geavahit sániid riekta. Ovdamearkka dihte duddjodettiin sáhttá mánná dadjat <span type="quote">“veahket mu coggat árppu nállui”</span>, de oahpaheaddji geavaha rivttes dajahusain <span type="quote">“šalmmastit”</span>. (Eira &amp; Gaup 2009.) Eará dajahus maid ieš dávjá lean gullan mánáid dadjamin, lea: “Sáhtát go <em type="italic">lohkkadit bajás </em>dán uvssa?” Dalle vástidan: “Dieđusge sáhtán <em type="italic">rahpat </em>uvssa dutnje.” </p>
<p>Semánttalaš diđolašvuođa bargovugiid čilgen vel lagabui 5. kapihttalis NEIS-modealla bargovugiid bokte. (Øzerk 2010a.) 2.3.6 Gulahallandiđolašvuohta</p>
<p><em type="italic">Gulahallandiđolašvuohta </em>, maiddái gohčoduvvon kommunikatiiva diđolašvuohta dahje pragmatihkka, mearkkaša ahte oahppi lea diđolaš mo olbmot gulahallet gaskaneaset. Son máhttá guldalit maid nubbi muitala ja máhttá dulkot dan dieđu maid oažžu. Seammás son iešge máhttá árvvoštallat mo galgá nubbái muitalit áššiid vai leat áddehahtti. Dát lea nu gohčoduvvon <span type="quote">“dál dás”</span>-konteaksta. (Eira &amp; Gaup 2009: 60–61.) Muhto mis lea maiddái konteavsttahis gulahallan, dahje eará sániiguin daddjon dekontekstualisere-juvvon giellageavaheapmi. Dalle mánná galgá máhttit njálmmálaččat dahje čálalaččat muitalit áššiid birra mat leat ovdal dáhpáhuvvan, dahje mat boahtteáiggis dáhpáhuvvet. (Wirkola &amp; Baal 2003: 7; Øzerk 2010a: 98; Helander 2016: 163–164.) Njálmmálaš gulahallama hálddašeapmi lea dehálaš teakstalohkama sisdoalloáddejupmái, mii fas doalvu buori čálalaš gulahallamii (Eira &amp; Gaup 2009: 60). 35 </p>
<p>Doaimmat mat buoridit gulahallandiđolašvuođa smávvadási ohppiin sáhttet leat muitalanbottut, ovdamearkka dihte iđitbottut gos oahppit besset muitalit maid sii leat bargan vássán vahkkoloahpa áigge dahje beaivvi ovdal, dahje maid leat jurddašan bargat luomus dahje vahkkoloahpas mii lea boahtimin.</p>
<p>Maiddái muitalus- ja máinnasbottut ja girjjiid lohkan, leat buori vuogit. Maŋŋá sáhttet oahppit oanehaččat geardduhit maid sii gulle muitalusas/máidnasis, vaikkeba njálmmálaččat dahje/ja iežaset sárgumiid bokte.</p>
<p>Eará vuogas gulahallandiđolašvuođa ovddidanbarggut sáhttet leat iešguđetlágan bárrabarggut gos nubbi čilge nubbái ovdamearkka dihte mo legoid galgá bardit, dahje mo gova galgá sárgut. Dalle oahppi guovttos čohkkába selggos barggadettiin. Nubbi galgá dušše njálmmálaččat čilget mo lea bardán birccuid dahje sárgon gova. Dasto nubbi iská čuovvut njálmmálaš neavvagiid ja bardit birccuid seamma láhkai. Soai árvvoštallaba vel loahpas bohtosiid. (Eira &amp; Gaup 2009.)</p>
<p>Buot dáid bajábealde namuhuvvon gielladiđolašvuođa dásiin ferte bargat dárkilit ja systemáhtalaččat buot jagiid go oahppi lea skuvllas. Áinnas berrešii jo bargu jođus ovdal go mánná boahtá skuvlii. Dalle dieđus lea ruoktu ja mánáidgárdi geat fertejit váldit ovddasvástádusa dahkat máná gielladiđolažžan. Seammás dieđán iežan bargovásáhusaid bokte, ahte boađán deaividit sihke daid mánáid geat leat bures gielalaččat stimulerejuvvon, muhto maiddái sin geat eai leat seamma olu gielalaččat <span type="quote">“lávggoduvvon”</span> ovdal go álget skuvlii. Muhto lea buorre diehtit ahte sii geat eai leat vuos nu gielalaččat diđolačča go bohtet skuvlii, de ii leat singe olis menddo maŋŋit oahppat. Gielladiđolašvuođa sáhttá hárjehallamiin ovdánahttit. Maiddái čájehuvvo ahte sis geain lea heajumus vuolggasadji gielladiđolašvuođa ektui, dábálaččat čájehit jođáneamos oahppanleavttu. (Valle ja earát 2010: 79.) 2.4 Čállingiela oahppan</p>
<p>Mu masterbarggus guorahalan ohppiid teavsttaid, man vuođđun lea čállingiela oahppan. Čilgen dás lagabui čállingiela oahppama birra. Máhttoloktema sámegiel vuosttašgiela oahppoplána váldoasis čálalaš gulahallama vuolde daddjo ahte: “Čálalaš gulahallama váldooassi lea máhttit lohkat ja čállit sámegiela.</p>
<p>Oahpahussii gullá vuosttaš lohkan- ja čállinoahpahus ja lohkan- ja čállingelbbolašvuođa viidáset ovdánahttin oktilaš progrešuvdnan miehtá oahppomannolaga.” Viidáset daddjo ahte: <span type="quote">“Čálalaš gulahallan ovdána dan bokte go bargá giela huksehusain ja struktuvrrain, ja barggus iešguđetlágan šáŋŋeriiguin mas bohtet dađistaga eambbo gáibádusat teavsttaid hámi ja doaimma oktavuođaid ipmirdeapmái.”</span> (Oahpahusdirektoráhtta 2013a: 3.) 36</p>
<p>Čállingiela oahppan lea álggu rájis jo gullan skuvlla doibmii, ja go lea sáhka álgooahpahusas, de lohkan- ja čállinoahpahallan johtiba giehtalagaid. Lohkan- ja čállingiela sáhttá maiddái gohčodit <em type="italic">čálamáhttun </em>. <span type="quote">“Čállingiela reseptiiva máhttu lea máhttit lohkat ja produktiiva máhttun sáhttá atnit čállinmáhtu”</span> (Helander 2012: 66, 157). Go lea sáhka čálamáhtu huksemis, de biddjo fuomášupmi giela hápmebeallái, mii lea guovddážis lohkamis ja čállimis. Álgooahpahusas deattuhuvvo ovdamearkka dihte mo galgá ovttastit hállangiela jietnadagaid ja čállingiela bustávaid. Oahppi oahppagoahtá oaidnit ahte giella ii geavahuvvo dušše iežas oaiviliid ovddideapmái, muhto maiddái ávnnasin maid sáhttá guorahallat hámi dáfus. (Helander 2016: 13.) Dákko bokte nannejuvvo fonologalaš diđolašvuohta. </p>
<p>Ideála dilis dáhpáhuvašii lohkan- ja čállinoahpahus dan gillii maid oahppi hálddaša buoremusat ja mas oahppis lea nana gielalaš vuođđu. (Kulbrandstad 2003: 148–149; Monsen &amp; T. Randen 2017: 105.) Lea maiddái nu ahte jos oahppis leat guokte eatnigiela, de galggašii oahppi sáhttit válljet goappá gillii oahpahallagoahtá lohkat ja čállit (Helander 2016: 162). Dákkár válljenvejolašvuođat eai leat buot sámi skuvllain dán áigge. Máŋgasiidda lea dárogiella nannoseamos giella, muhto lohkan- ja čállinoahpahus čađahuvvo sámegillii. Danin sáhttá muhtin ohppiid ektui smiehttat ahte lohkan- ja čállinoahpahus dáhpáhuvvá sin nuppigillii. Helander oaidnáge <span type="quote">“skuvlla stuorámus hástalussan sámegiela ektui: mo duddjot ohppiide nu nana čálamáhtu ahte sámegielagii šaddá seamma lunddolaš čállit sámegillii go ovdamearkka dihte dan buolvva sámiide, geat eai leat skuvllas beassan oahppat sámegiela, lea čállit dárogillii, suomagillii dahje ruoŧagillii”</span> (Helander 2016: 157).</p>
<p>Jos oahpaheaddji buoremus lági mielde galgá máhttit heivehit lohkama- ja čállima oahpahusa vai oahppi čoavdá lohkankoda ja hálddašišgoahtá čállima, de ferte oahpaheaddjis leat buorre áddejupmi dasa makkár gielalaš eavttut fertejit sajis. (Hauge 2008: 88.) Lea oktavuohta oppalaš giellamáhtus ja lohkan- ja čállingálggain. Oahppi ferte máhttit dovdat sihke bustáva hámi (grafema) ja dan jietnadeami (fonema), jos galgá nagodit bustávaid čatnagoahtit oktii. Dát grafema-fonema oktavuohta ferte automatiserejuvvot jos galgá ovdánit lohkamis ja čállimis. Go lea čoavdán lohkankoda, de lea dehálaš ahte oahppi beassá lohkat áddehahtti teavsttaid. Jos oahppis ii leat nu nana sátnerádju, de sáhttá rahčat áddet teavsttaid maid lohká. Danin lea hui dehálaš nannet ohppiid sátneriggodaga. Mađe buorebut oahppi hálddaša giela maid galgá oahppat lohkat ja čállit, dađe buoret vejolašvuohta lea lihkostuvvat buorre lohkkin ja čállin. (Hauge 2008: 89–90.) Dasa lassin lea dehálaš sihke lohkamii ja čállimii ahte ohppiin lea buorre gielladiđolašvuohta, dalle áddejit ahte gielas maiddái lea hápmebealli, ii dušše sisdoallobealli. (Hauge 2008: 90; Helander 2016: 36.) Helander dadjá ahte gielladiđolašvuohta <span type="quote">“...váikkuha giela oahppamii ja giela oahppan váikkuha gielladiđolašvuhtii”</span> (2016: 37). 37</p>
<p>Ii gávdno dušše okta vuohki mainna buoremusat heive oahpahit lohkat ja čállit. Ferte baicce geavahit iešguđetlágan vugiid maid heiveha ovttaskas oahppi mielde. Lea dehálaš ahte oahpahus vásihuvvo ávkkálažžan, ja dalle lea vuogas geavahit ohppiid beroštumiid ja vásáhusaid vuođđun bargguide. Dehálaš goit lea ahte oahpaheaddji bargá systemáhtalaččat ja ahte iešge hálddaša bargovugiid maid čađaha. (Hauge 2008: 101–102.) Čilgen 5. kapihttalis muhtin bargovugiid mat dorjot lohkama ja čállima ovdáneami. 2.5 Gielalaš rámmat Olu iešguđetlágan áššit váikkuhit giellaoahpahussii, dakkár áššit maid beaivválaš bargodilis skuvllas eat oppa smiehtasge, eatge oppanassii astta váldit vuhtii. Leat olggobeale rámmat maid Stuorradiggi,</p>
<p>Ráđđehus, Fylkkagielda ja gielda leat mielde mearrideamen. Leat sihke lágat, njuolggadusat, politihkalaš mearrádusat, ruhtajuolludeamit ja eará servodatlaš rievdadusat mat leat mielde váikkuheamen skuvlla árgabeaivái. (Rasmussen 2013; Keskitalo 2017: 47–48.) Øzerk gohčoda dáid <em type="italic">olgguldas variábeliin </em>(dár. eksterne variabler) (Øzerk 2006a: 26). Go smiehttagoahtá buot beliid mat loahpaloahpas váikkuhit oahppi giellaoahppamii, de leat oalle máŋga lávkestaga servodaga dásis gitta dan dássái gos váhnen vállje makkár giela háliida iežas máná oahppat vuosttašgiellan mánáidgárddis dahje skuvllas. Dasto lea fas oahppi giellabiras skuvllas ja su iežas gealbu, sávrivuohta ja mokta ovttas oahpaheddjiid ja eará skuvlabargiid movttiidahttimiin ja gelbbolašvuođain, mii veahkeha máná ovddos guvlui. </p>
<p>Rasmussen (2013: 21–22) čujuha iežas nákkosgirjjis <span type="quote">“fáktoriidda mat váikkuhit vehádat- ja majoritehtagielaid gaskavuhtii”</span>. Son geavaha Hyltenstam ja earáid (1999) gáldun go čujuha dáid fáktoriidda. Dát fáktorat leat juhkkon golmma dássái: servodaga dássái, joavkku dássái ja ovttaskas olbmo dássái. Bajimuš dási fáktoriidda gullet earet eará politihkalaš lágat, giellaláhkaásahusat, ekonomalaš dilli ja sosiokultuvrralaš norpmat. Joavkodási fáktoriidda fas gullet earet eará demografiija (sturrodat, fárremat, ahkejuohku, sohkabealjuohku jna.), gielladilli (nu go omd. almmolaš giella, hállan- ja čállingiela oktavuohta, guovttegielatvuohta, giellamáhttu ja –oaidnu), ealáhusat, ásahusat ja mediat. Ovttaskas olbmo dási fáktorat fas leat giellaválljen ja sosialisašuvdna. (Rasmussen 2013: 21–22.)</p>
<p>Outakoski (2015) čájeha fas iežas dutkamušas makkár fáktorat váikkuhit ohppiid čálamáhttui. Son govvida dáid fáktoriid Hornberger (2004: 158) teorehtalaš mállen <span type="quote">“mii govvida guovttegielat čálamáhtu jotkkolašvuođa skálaid”</span>. Outakoski lea jorgalan ja heivehan dan málle sámegillii. Dáid skálaid ulbmil lea dulkot, áddet ja čohkket áššiid mat gullet guovttegielat čálamáhttui. Dása gullet earet eará guovttegielat čálamáhtu geavaheapmi, guovttegielat čálamáhtu oččodeapmi ja guovttegielat čállin- ja lohkanmáhtu. 38</p>
<p>Dát skálat čájehit ahte lea go guovttegielagiid čálamáhttu dássedeattus, vai lea go nubbi giella gievrrat dilis go nubbi. (Outakoski 2015: 34–35.) Jos ovdamearkka dihte ohppiid sámegiela geavaheapmi dušše lea čadnon skuvlii, iige muđui astoáigái, de tulkon dán čálamáhtolaš skála vuođul ahte sámegielgeavaheapmi lea eahpedássedeattus.</p>
<p>Buot dát namuhuvvon rámmat ja fáktorat leat muhtun láhkai mielde stivremin makkár giellaárgabeaivi mánás šaddá loahpaloahpas mánáidgárdde- ja skuvlamannolaga áigge. Muhto go vuos mánná lea boahtán skuvlii ja lea válljejuvvon makkár giella su vuosttašgiella galgá leat skuvllas, de lea oahpaheddjiid duohken addit dan oahpu mii bajitdásiin lea mearriduvvon politihkalaš lágaid- ja mearrádusaid bokte. Ja oahpaheddjiid deháleamos bargoreaidu leat ge oahppoplánat ja daid vuođul ráhkaduvvon báikkálaš plánat. 2.5.1 Máhttolokten</p>
<p>Máhttolokten 2006 - LK06 lea Norgga našuvnnalaš oahppoplána. Dan bálddalas plána, Máhttolokten - sámi - LK06S, lea fas sámi vuođđooahpahusa oahppoplána. Dát oahppoplána lea min sámi oahpaheddjiid bargoreaidu beaivválaš skuvlladilis. Dát plána lea min formálalaš, oahpahuspolitihkalaš ja pedagogalaš rámma oahpahussii. (Øzerk 2010b: 30–31.) Plána lea juhkkojuvvon oppalaš oassái, oahpahusa prinsihpaid oassái ja fágaid oahppoplánaide. Juohke fága oahppoplána lea fas juhkkojuvvon váldoosiide mat almmuhit fága ulbmiliid, váldoosiid, vuođđogálggaid, gelbbolašvuođamihttomeriid ja fága loahppaárvvoštallama mearrádusaid (Máhttolokten sámi oahppoplánabuvttus 2008). Máhttolokten galgá leat vel doaimmas ovtta skuvlajagi, jagi 2019/2020. Das maŋŋá boahtá Fágaođastus johtui, mii galgá leat doaimmas čavčča 2020 rájes. (Fagfornyelsen – nye læreplaner 2020.)</p>
<p>Máhttoloktemis deattuhuvvojit erenoamážit vihtta vuođđogálgga juohke fágas, namalassii <em type="italic">njálmmálaš </em><em type="italic">gálggat, máhttit čállit, máhttit lohkat, máhttit rehkenastit </em>ja <em type="italic">digitála gálggat. </em>Dát vihtta vuođđogálgga leat buot fágaid gelbbolašvuođamihttomeriide integrerejuvvon. Vaikke lea máhttodepartemeanta gii mearrida bajimuš dásis makkár plánat Norggas galget anus, de ožžot gielddaid skuvlaeaiggádat friddjavuođa ieža mearridit mo buoremusat ollašuhttet Máhttoloktema áigumušaid ja ulbmiliid. Dát mearkkaša ahte besset stivret oahpahusa oahpahuslaš sisdoalu (báikkálaš plánaid bokte), ođđasisjuogadit 25 proseantta juolluduvvon tiibmologus, oahpahusa organiserenvuogi, oahpahusa bargovugiid ja –metodaid. Duohtavuođas lea nu ahte skuvla ieš, oahpaheaddjejoavku dahje ovttaskas oahpaheaddji ieš mearrida makkár bargovugiid geavaha oahpahusas. (Øzerk 2010b: 38, 42–43.) Dat mielddisbuktá ahte lea olu oahpaheaddji iežas gealbbu duohken man láhkai son láhčá oahpahusa ohppiide, makkár 39 oahpponeavvuid geavaha ja mo vállje heivehit oahpahusa ovttaskas oahppái. Dát dieđus gusto maiddái dasa mo ovttaskas skuvla dahje oahpaheaddji maiddái láhčá dili daid iešguđet gielladási ohppiide guovtte-/máŋggagielat birrasis. 2.5.2 Gievrras ja geahnohis guovttegielat oahpahusmodeallat Makkár vejolašvuođat de leat Sámi hálddašanguovllu skuvllain addit ohppiide dan guovttegielat oahpu masa lea dárbu vai seailluha ja ovddida sámegiela nu ahte oahppit šaddet doaibmi guovttegielagin? </p>
<p>Guovttegielatoahpahusa olis, lea Baker ovddidan vuogádaga mas earuha váldokategoriijaid guovttegielatoahpahusas. Eaŋgalasgillii gohčoduvvojit dát kategoriijat <em type="italic">monolingual forms of education </em>, <em type="italic">weak forms of bilingual education </em>ja <em type="italic">strong forms of bilingual education. </em>(Baker &amp; E. Wright 2017: 199.) </p>
<p>Helander (2016: 211) gohčoda daid <em type="italic">monolinguála oahpahussan </em>ja <em type="italic">gievrras- ja geahnohis </em><em type="italic">guovttegielat </em><em type="italic">oahpahussan </em>. Rasmussen (2013: 36–37) fas gohčoda daid <em type="italic">láivves- </em>ja <em type="italic">beaktilis guovttegielat </em><em type="italic">oahpahusmállen. </em>Geavahan dás ovddos guvlui <em type="italic">gievrras </em>ja <em type="italic">geahnohis </em>namahusaid iežan čállosis. Dát váldokategoriijat fas juhkkojit vuolit kategoriijaide. </p>
<p>Obbalaččat sáhttá dadjat ahte <em type="italic">geahnohis oahpahusmodeallain </em>ii nagot joksat ollislaš guovttegielatvuođa. </p>
<p>Dákkár modealla oahpahusa boađus sáhttá leat ovttagielatvuohta dahje ráddjejuvvon guovttegielatvuohta. Dávjá dáhpáhuvvá dát go unnitlohkoálbmoga mánát biddjojit dábálaš luohkáide, gos eanetlohku ohppiin gullet majoritehtaálbmogii, ja geat hálddašit oahpahusgiela. Vehádatgielagat sáhttet gal gaskaboddosaččat fidnet oahpahusa iežaset gillii, muhto go hálddašit majoritehtagiela doarvái bures ahte sáhttet čuovvut dábálaš luohkkáoahpahusa váldojoavkkus, de heaittihuvvo eatnigielat oahpahus.</p>
<p>Oppalaš ulbmil dákkár geahnohis guovttegielatmodeallaiguin lea assimileren ja majoritehtagiela ovttagielatvuođa ollašuhttin. Go oahppit biddjojit dákkár dillái, eaige fitne gielalaš doarjaga, de dávjá doalvu dát dilli <em type="italic">giellaheavvaneapmái </em>(eaŋ. <em type="italic">submersion </em>ja dár. <em type="italic">språkdrukning </em>). (Engen &amp; Kulbrandstad 2004: 201–206; Rasmussen 2013: 36–37; Helander 2016: 211; Baker &amp; E. Wright 2017: 198–211.) </p>
<p><em type="italic">Gievrras modeallas </em>gal lea vejolaš joksat alla dási guovttegielatvuođa sihke njálmmálaččat ja čálalaččat. </p>
<p>Ollašuhttin dihte dakkár dási, de lea vuohkin geavahit <em type="italic">giellalávgumiid </em>dahje <em type="italic">giellabesiid </em>. Rasmussen dadjá ahte giellabeasit heivešedje smávit mánáide (Rasmussen 2013: 261). Giellalávgun sáhttá ollásit čađahuvvot dan gillii masa lea lávgumin. Muhto lea maiddái vejolaš čađahit oasi giellalávgumis ohppiid vuosttašgillii. Dakkár giellaprográmmat maid ulbmil lea bisuhit giela ja váldet vuolggasaji eatnigielas, leat gievrras guovttegielat modeallat. Daid prográmmaid dovdomearkkat leat earet eará ahte eanáš oahppit gullet vehádatgielagiid ruovttuide. Seammás sáhttá gal vehádatgiella leat majoritehtagiella iežaset 40 guovllus. Eatnigiella galgá geavahuvvot oahpahusgiellan unnimusat beali oahpahusáiggis. Skuvla ferte váldit ovddasvástádusa vehádatgiela oahpahit, muđui sáhttá giella jávkat. Gávdnojit maiddái guovttegielat dahje guovttekultuvrralaš oahpahusmodeallat mat olahit alla dási guovttegielatvuođa. Dain leat sullii seamma olu minoritehta- ja majoritehtaoahppit ovtta ceahkis, ja goappašat gielat geavahuvvojit seamma olu oahpahusas. Muhto dáid modeallain lea dehálaš ahte ovtta oahpahusbottus, -fágas dahje -beaivvis geavahuvvo dušše okta giella. Nu dahkko vai oahppit eai báze vuordit dassážii go čilgehus addo sin vuosttašgillii. Nuppe dáfus lea maiddái ulbmil movttiidahttit vuosttašgielagiid veahkehit nubbingielagiid, ja nuppe láhkai. Minoritehta- ja majoritehtaoahppit leat fárrolagaid buot oahpahustiimmuin, muhto oahpaheaddjit leat juogo guovttegielagat dahje biddjon páraid mielde nu ahte gokčet ohppiid gielladárbbu. Buot guovttegielatoahpahusa ulbmil lea ovddidit guovttegielagiid, muhto skuvllat fertejit maiddái rahčat dan ovdii ahte jokset fágalaš bohtosiid seammá dásis go eará skuvllatge. (Engen &amp; Kulbrandstad 2004: 204, 206–209; Øzerk 2006a: 81–116; Rasmussen 2013: 36–37; Baker &amp; E. </p>
<p>Wright 2017: 215–240.)</p>
<p>Todal (2009) lea geavahan Baker (2017: 199) oahpahusmodeallaid vuođđun buohtastahttit sámi mánáid giellaoahpahusa 1800-logus gitta maŋŋel 1997 rádjai go 10-jagi vuođđoskuvlla sámi oahppoplánat váldojedje atnui. Dáid modeallaid maid son ovdanbuktá, gohčoda <em type="italic">ideálamodeallan </em>, ja dain lea dušše sáhka Norgga sámegielat vuođđoskuvllaohppiid birra. Son lea ráhkadan vihtta modealla (A-E) mat leat juhkkojuvvon áigodagaid mielde. Lean oanidan Todal ideálamodeallaid ja bidjan dušše prográmmamálle ja oahpahusa giellaulbmila skovvái, nu mo <em type="italic">tabealla 1 </em>čájeha. </p>
<p><em type="bold">Prográmmamálle: </em></p>
<p><em type="bold">Ulbmil: </em></p>
<p><em type="bold">A </em>– Giella heavahahttinmodealla (dáruiduhttináigodagas 1800-logus) </p>
<p>Nu čeahppin go vejolaš dárogielas</p>
<p><em type="bold">B </em>– Bisuhan- ja ovdánahttinmodealla (Per Fokstad ideálamodealla 1924 rájes) </p>
<p>Guovttegielatvuohta, sámegiella deattuhuvvon</p>
<p><em type="bold">C </em>– Nuppástuhttinmodealla (Ideálamodealla 1974 minsttarplána mielde) </p>
<p>Čeahppi dárogielas</p>
<p><em type="bold">D </em>– Bisuhan- ja ovdánahttinmodealla (Ideálamodealla 1987-97) </p>
<p>Doaibmi guovttegielatvuohta</p>
<p><em type="bold">E </em>– Bisuhan- ja ovdánahttinmodealla (Ideálamodealla maŋŋel 1997) </p>
<p>Doaibmi guovttegielatvuohta</p>
<p><em type="italic">Tabealla 1: </em>Sámegiela ideála oahpahusmodeallat 1800-logu maŋŋel gitta 1997 rádjai. Todal mielde. (2009: 425-438.) 41 </p>
<p>Dát vihtta modealla čájehit ahte leat dušše modeallat D ja E maid sáhttá gohčodit gievrras oahpahusmállen, go dat dorjot doaibmi guovttegielatvuođa. Todal (2009: 441) dadjáge ahte dat oahpahusmodeallat mat leat 1987 rájes leamašan, leat váikkuhan giellaseailluheapmái sihke Sámi guovddášguovlluin ja daid olggobealde.</p>
<p>Sámi skuvllain Norggas lea ulbmil joksat sáme- ja dárogielat doaibmi guovttegielatvuođa. Danin lea dárbu geavahit gievrras guovttegielat oahpahusmodeallaid skuvllaid organiserema vuođđun. Sámegiella lea maiddái dan dilis ahte lea vehádatgiella, ja danin dárbbaša doarjaga. Dákkár modealla sáhttá gohčodit <em type="italic">guovttegielat seailluhanmodeallan </em>(dár. tospråklig bevaringsmodell), go das lea ulbmil gáhttet vehádatgiela, kultuvrralaš identitehta ja sihkkarastit rivttiid iežas vehádatjovkui (Engen &amp; Kulbrandstad 2004: 201). Øzerk gohčoda dán modealla <em type="italic">vuosttašgiellamodeallan </em>, ja dadjá ge ahte oahpahus eatni-/vuosttašgillii olles vuođđoskuvllaáigge lea vuođđoprinsihppa Sámi hálddašanguovllu ohppiide geain lea sámegiella vuosttašgiellan. (Øzerk 2006b: 73, 89.) </p>
<p>Seammás ferte muitit ahte eai leat dušše buori organiserenmodeallat mat dolvot lihkostuvvan oahpahussii. Leat olu iešguđetlágan fáktorat mat váikkuhit dasa. Lea sihke ovttaskas oahpaheaddji ja ovttaskas skuvlla kvalitehta mii maiddái váikkuha buori oahpahussii. (Engen &amp; Kulbrandstad 2004: 200.) 2.5.3 Gielladuovdagat</p>
<p>Giela oahppamii ja erenoamážit čállingiela oahppamii, lea dehálaš ahte giella lea oidnosis (Linkola ja</p>
<p>Keskitalo 2015). Čállinkultuvrra sadji váikkuha čállingiela oahpahussii. Giella mii oidno, lea giella mii geavahuvvo, ja čájehuvvo leat ávkin. Danin leage dehálaš ahte sámegiella lea oidnosis seinniin ja galbbain. (Helander 2003: 92–93.) Outakoski (2015: 29, 34) čujuha iežas dutkamušas <span type="quote">“ahte sámegiella ii báljo oidno, iige gullo eanaš sámeohppiid dábáleamos čálamáhtolaš konteavsttain astoáiggis iige skuvllasge.”</span> Dákkár dilli dagaha ahte sámegiela čálamáhttu hedjona.</p>
<p>Linkola ja Keskitalo (2015) leaba ovttastan sudno etnográfalaš skuvlladutkamušaid artihkkalii <span type="quote">“Sámegiela oinnolašvuohta sámi skuvllas”</span>. Sudno dutkanbohtosat čájehit man dehálaš lea doarjut sámegiela oinnolašvuođa. Dán oktavuođas leaba erenoamážit geahččan mo <em type="italic">gielladuovdagat </em>geavahuvvojit ávkin giellaoahpahussii ja giellaovddideapmái. <span type="quote">“Gielladuovdagat-doaba mearkkaša čállon giela mii lea oidnosis institušuvnna seinniin, almmuhantávvaliin, uvssain ja biergasiin”</span> (Linkola &amp; Keskitalo 2015: 7–8). Soai dahkaba čielggasin ahte oahppit dárbbašit dán gielalaš stimulánssa maid gielladuovdagat addet, sihke 42 sámegiela lohkama ja čállima hárjáneapmái. Olu oahppit vásihit sámegiela váttisin ja ahte sámegillii čállin gáibida liigenávccaid, mii fas sáhttá lasihit dárogiela geavaheami. (Linkola &amp; Keskitalo 2015: 13, 17.) </p>
<p>Oahpaheddjiin lea erenoamáš buorre vejolašvuohta láhčit oahpahusa ja oahppanbirrasa nu ahte sámegiella oidno nu eatnat go vejolaš. Ovdamearkka dihte sáhttá seinniide bidjat plakáhtaid, govaid, ohppiid bargguid, čájáhusaid ja eará. (Helander 2003: 93; Linkola &amp; Keskitalo 2015: 13.) Øzerk ja Juuso (1999) maiddái buktiba metodalaš jurdagiid ja rávvagiid mo ovddidit sámegiela guovttegielat mánáidgárddiin, muhto seamma bures sáhttet sudno rávvagat váldot atnui smávvaskuvladásis maiddái.</p>
<p>Ovdamearkka dihte atniba soai dehálažžan geavahit sámegiel namahusaid govaid vuollái, dahje ahte merke iešguđetlágan áđaid lanjain sámegielnamahusaiguin. Nuppe dáfus fas ávžžuheaba maiddái geavahit govaid oainnusindahkat iešguđetlágan sániid. (Øzerk &amp; Juuso 1999: 51–52.)</p>
<p>Iežan vásáhusat oahpaheaddjebarggus maiddái doarju dáid oainnuid. Lean vásihan ahte mánát leat hui áicilat, ja seammás jos ođđa govva dahje čálus ihtá seaidnái, de leat sii dakkaviđe guorahallamiin mii dat sáhttá leat. Mánáid áicil- ja sáhkkiivuođa berre áinnas ávkkástallat giellaovddidanbarggus sámegielat gielladuovdagiid geavaheami bokte. 43 3 OAHPPI GIELLAMÁHTU ISKAN – METODOLOGALAŠ BEALIT 3.1 Kvalitatiivvalaš dutkan</p>
<p>Vuolggasadji iežan dutkamuššii lea okta sámegielat smávvaskuvlaceahkki Sámi hálddašanguovllus. Sin oahpahusgiella lea sámegiella buot fágain, earet dáro- ja eaŋgalasgielas. Dáid fágain geavahuvvo sámegiella veahkkegiellan. Sámegielas čuvvot sámegiela vuosttašgiela oahppoplána. Álggahan dutkamuša luohkkálanjas ovtta sámegieltiimmus, ohppiid ja oahpaheaddji skuvlla árgabeaivvis. Oahppit leat 3. ceahki álgomuttus go čađahan dáid oahpahustiimmuid singuin, man boađusin leat ohppiid čállon teavsttat. Dáid ohppiid čállon teavsttaid vuođul guorahalan sierranas beliid mat ihtet teavsttain ja daid variašuvnnaid mat bohtet ovdan ohppiid čállingiellamáhtus álgooahpahusa dásis. Dasto geavahan dáid ohppiid teavsttaid vuođđun buktit evttohusaid giellaoahpahusa ovddideapmái.</p>
<p>Oahpaheaddji bargui gullá beaivválaččat áicat mo oahppi ovdána sihke fágalaččat ja sosiálalaččat, ja muđui maiddái čuovvut mielde mo oahppi ahtanuššá ja ovdána beaivvis beaivái iešguđetlágan doaimmaid ektui skuvlladilis. Muhto erohus dutkamis ja oahpaheaddji beaivválaš dieđuid registreremiin, lea ahte dutkan dáhpáhuvvá systemáhtalaččat (Postholm &amp; Jacobsen 2016: 43). Kuokkanen (2009: 184) čilge metodologiija čuovvovaččat: <span type="quote">“Metodologiija lea guorahallan das makkár metodaid olmmoš geavaha dutkat dahje čielggadit juoidá. Metodat leat dihto vuogit ja doaimmat mat geavahuvvojit oažžut dutkanbohtosiid.”</span> Kleven ja Hjardemaal (2018: 18) buktiba fas ovdan guokte molssaeavttu dutkanmetoda čilgehussii (mu jorgalus): <em type="italic">1. </em>Dutkanmetoda leat dat bargovuogit maid geavahit <em type="italic">fástidit dahje čuvgehit daid gažaldagaid maid </em><em type="italic">leat divvon. </em><em type="italic">2. </em>Dutkanmetoda leat dat vuogit maid geavahit <em type="italic">iežamet </em><em type="italic">máhtu ovddidit </em>. </p>
<p>Dán dutkamis orrot goappašat Kleven ja Hjardemaal (2018) čilgehusa heivemin mu dutkanprosessii. Mun iskkan ohppiid teavsttaid analyseremiin čuvgehit ja gávdnat fástádusaid iežan dutkančulbmii.</p>
<p>Ovdamearkka dihte iskkan teavsttain makkár giellamáhttui gullevaš čuolmmat dain ihtet; sihke syntávssalaš-, morfologalaš- ja semánttalaš čuolmmaid. Seammás geavahan teavsttaid analysabohtosiid ávkin ohcat oahpahanvugiid mat ovddidivčče ohppiid giellamáhtu ja seammás maiddái iežan oahpahanvugiid. Dáid bohtosiid sáhttá de ávkkástallat sámegiela oahpahusas ja dan ovddideamis.</p>
<p>Mu dutkamušas lea sáhka oahpahusas, mii gullá pedagogihka suorgái. Danin lea lunddolaš váldit osiid <em type="italic">kvalitatiivvalaš </em>dutkamis vuođđun (Postholm &amp; Jacobsen 2016: 41). Kvalitatiivvalaš dutkamis dutki iská áddet dutkamuššii oassálastiid perspektiivvaid. Dutki áiccada olbmuid árgabeaivválaš dili sin daguid bokte. 44 </p>
<p>Dutki váldá dávjá iežas vuolggasaji vuođđun dutkamii, ja dát lea maiddái mielde mearrideamen mo dutkanproseassa joatkašuvvá. Dat mearkkaša dan ahte dutki ja su jurddaproseassa váikkuhit dutkanprosessii. Kvalitatiivvalaš dutkamis dutki dávjá álggaha dutkangažaldaga <em type="italic">mo </em>dahje <em type="italic">maid- </em>sániiguin. </p>
<p>Luohkálanjadutkamis lea hui čielga fokus ja ulbmil. (Postholm 2010: 17, 36.) Postholm čilge luohkkálatnjadutkama birra ná (mu jorgalus): - Dutkančuolmma vuolggasadjin lea luohkábirrasa oahppan- ja oahpahanproseassat. - Teoriijat geavahuvvojit čuvgehit oassálastiid perspektiivvaid. - Ulbmilin luohkálatnjadutkamiin lea movttiidahttit suokkardallamiidda ja ságastallamiidda mat ovdánahttet ja buoridit oahpahusa práksisa. (Postholm 2010: 37.)</p>
<p>Maiddái iežan masterbarggu dutkanproseassa sáhtán čilget bajábealde namuhuvvon čuoggáid bokte.</p>
<p>Mun dutkkan ohppiid teavsttaid. Válddán vuolggasadjin kártet ohppiid čállima oahppanproseassas.</p>
<p>Suokkardalan sin čállon teavsttaid ja iskkan dasto gávdnat oahpahanvugiid mat ovdánahtášedje sin giellamáhtu. Sáhttá dadjat ahte geavahan <em type="italic">kártendutkanvuogi </em>(dár. <em type="italic">kartleggingsstudier </em>) vuođđun iežan dutkanproseassas, mii maiddái gullá kvalitatiiva dutkamii. Kártendutkanvuohki iešalddis ii bija johtui makkárge doaibmabijuid buoridan dihte dili, iige iskka váikkuhit moktige, baicce iská kártet dili ja čilget manin dilli lea nu go lea. (Kleven &amp; Hjardemaal 2018: 125, 129.) Dutkanmateriála čilgema ja analyserema bokte sáhttet maiddái rahpasit vejolašvuođat eastadit váttisvuođaid, mii lea guovddážis buotlágan pedagogalaš doaimmain (Høier 2007: 92). Mun geahčadan álggos ohppiid teavsttaid ollislaččat. Dasto válljen doppe osiid ja čuolmmaid mat ihtet teavsttain, mainna sáhtašii viidáset bargat. Dákkár ollislašvuođa analysavuohki lea dábálaš kvalitatiivvalaš teakstaanalyseremis (Holme &amp; Solvang 1996: 133.) </p>
<p>Iežan dutkamušas čilgen daid beliid mat bohtet ovdan ohppiid teavsttain, muhto in dán dutkanproseassaáigge iskka daid bargovugiid maid evttohan 5. kapihttalis. Iežan viidáset oahpaheaddjeámmáhaáigge gal lea áigumuš geahččaladdat daid bargovugiid maid ovdanbuvttán. 3.2 Dutkiposišuvdna ja dutkama ehtalaš bealli Jos oahpaheaddji galgá ovdánit iežas barggus, de lea dárbu bisánastit, smiehtastit ja iskat iežas bargovugiid, ahte leat go doallevaččat dálá bargodilis. Ii leat doarvái ahte dušše olggobeale dutkit dutket oahpaheddjiid barggu. Lea dárbu ahte oahpaheaddjit iežage besset iežaset dutkat. Oahpaheaddji lea iežas luohkkálanja buoremus dutki, danin go son dovdá ohppiid duogáža ja buot doaimmaid mat dáhpáhuvvet luohkálanjas. (Postholm &amp; Jacobsen 2016: 22.) 45 </p>
<p>Masterbarggu vuođđun lean váldán iežan bargovásáhusaid oahpaheaddjin. Motivašuvdna dutkamuššii leamaš dat ahte buoridit iežan bargovugiid ja ovddidit sámegieloahpahusa. Seammás sáhttá iežas birrasis dutkan maiddái buktit hástalusaid das go dutkis sáhttá šaddat menddo lagaš oktavuohta dutkanbirrasii, ahte ii šat nagot olggul oaidnit áššiid ja objektiivvalašvuođa prinsihppa áitojuvvo (Aikio-Puoskari 2008: 3).</p>
<p>Aikio-Puoskari čujuhage dasa ahte: <span type="quote">“Iešalddis juo dutkanfáttá válljen, fáttá meroštallan mearkkaša beali váldima”</span> (2008: 4). Lea lunddolaš ahte nu sáhttá dáhpáhuvvat, go dutki han dávjá vállje dutkamuša fáttá danin go sus leat jo makkár nu čanastumit fáddái, dahje muđui lea beroštupmi fáddái. Sáhttá maiddái juogalágan fuomášumi dahkan fáttá olis mii boktá beroštumi dutkagoahtit ášši. (Rienecker &amp; S. Jørgensen 2006: 70–71.) Iežan dutkanfáttá válljen lea bohciidan danin go oainnán ahte maŋimuš jagiid gielladili rievdan gáibida maiddái rievdademiid mus gii lean oahpaheaddji. Oainnán ahte ii leat vejolaš dušše joatkit nu mo ovdal lean bargan. Ferten baicce čuovvut áiggi ja iskat iežan giellaoahpahusa bargovugiidge ovddidit buoremus lági mielde ohppiid gielladási ektui. Dutkanfáttát han bohciidit dieđus das makkár áiggis dutki eallá, ja makkár áššit dalle deivet leat áigeguovdilat servodagas. Iežan dutkanfáttá válljen maiddái speadjalastá dálá dili servodagas, gos mii rahčat dan ovdii ahte seailluhit ja ovddidit sámegiela.</p>
<p>Iežan bargobirrasis dutkan maiddái mearkkaša dan ahte mus dieđusge čuvvot ovdadieđut oahpaheaddji bargodili birra Sámi skuvllain, rahčamušaid birra gielladili ektui ja muđui ohppiid gielladuogážiid birra. Dát ovdadieđut čuvvot maiddái iežan dutkanprosessii, mas guorahalan ohppiid teavsttaid. Mun oainnán teavsttaid osiid oassin ollislašvuođas, ja válddán mielde iežan ovdadieđuid ohppiid birra. Seammás ádden maiddái ollislašvuođa buorebut go dutkkan teavsttaid oasážiid mielde. Dákkár vuorrováikkuhus oasis ollislašvuhtii, ja fas ollislašvuođas oasážiidda lea guovddáš prinsihppa <em type="italic">hermeneutihka gierddus </em>(dár. <em type="italic">den </em><em type="italic">hermeneutiske sirkel </em>). (Kleven &amp; Hjardemaal 2018: 188.) Hermeneutihka vuođđojurdda lea ahte olbmos leat álohii jo vuođus juogalágan eavttut áddet ođđa áššiid. Dát eavttut leat maid mielde mearrideamen mii midjiide lea áddehahtti ja mii lea áddetmeahttun. Hermeneutihkas gohčoduvvo dát <em type="italic">ovdaáddejupmin </em>(dár. <em type="italic">forforståelse) </em>. Ovdaáddejupmi lea dehálaš eaktu áddejupmái oppanassiige. Jos galgá ovdamearkka dihte ohcagoahtit dieđu muhtin teavsttas, de ferte leat juogalágan jurdda das ahte maid galgá ohcat vai bissu rivttes bálgá alde. (Gilje &amp; Grimen 1995: 148.) </p>
<p>Eará dehálaš oassi dutkamis, lea dutkamuša ehtalaš bealli. Leat sihke njuolggadusat, norpmat ja gáibádusat maid ferte vuhtii váldit. Dasa gullet áššit dego dutkama dohkkeheapmi, dutkanbohtosiid máhcaheapmi, anonymiseren ja sensitivitehta. (Keskitalo 2017: 35–37.) Dutki berre ovdal go álggaha dutkanbarggu jo mearridit makkár rolla sus galgá leat barggus. Dát galgá jo vuosttaš deaivvadeamis leat čielggas dutkama oasálastiide. Go dutkan dáhpáhuvvá skuvllas, de fertejit sihke rektor ja gielda dohkkehit dan. Maiddái váhnemiidda ferte dieđihuvvot, ja sii galget čálalaččat mieđihit dasa ahte dieđut čohkkejuvvojit luohkálanjas. Oahpaheaddjit ja oahppit fertejit maiddái diehtit mii galgá dáhpáhuvvat. 46</p>
<p>Ohppiide ferte dasa lassin dáhkiduvvot ahte ii oktage galgga sáhttit dovdat sin teavsttas, maid dutki čállá.</p>
<p>Sáhttá leat váttis dakkár kvalitatiivvalaš dutkosis addit ohppiide ollásit dieđu dutkama birra, danin go dutkamušain barggadettiin sáhttet čuožžilit rievdadusat plánas. (Postholm 2010: 144–146.) Seammá dehálaš lea maiddái teavstta čáledettiin ahte <span type="quote">“dutki lea viggan čállit teavstta sensitiivvalaččat nu ahte ii galgga čujuhit negatiivvalaččat geasage”</span> (Keskitalo 2017: 37). Oppalaččat ferte sihke dieđuid háhkama áigge ja dieđuid ovdanbuktimis, sihke čálalaččat ja njálmmálaččat, čájehit várrugasvuođa. Muđuige lea dehálaš ahte oahpaheaddjis lea dakkár ehtalaš diđolašvuohta mii čuovvu su oahpaheaddji ámmáha álohii. (Postholm &amp; Jacobsen 2016: 125, 134.)</p>
<p>Servodatdiehtaga, riektediehtaga ja humaniora našuvnnalaš etihkalaš lávdegoddi lea ovddidan dutkanetihkalaš njuolggadusaid maid erenoamážit ferte vuhtiiváldit go lea sáhka dutkamis mas olbmot oasálastet. Das čuvvot earet eará čuovvovaš njuolggadusat: -</p>
<p>Dutki galgá erenoamážit vuhtiiváldit olmmošárvvu, ovdamearkka dihte go vállje dutkanfáttá ja geat galget oasálastit dutkamis. -</p>
<p>Dieđihangáibádus sidjiide geat leat mielde dutkamušas. -</p>
<p>Lea maiddái dutki ovddasvástádus bearráigeahččat ahte ii oktage bártit dahje vásit eará nođiid dutkama áigge. -</p>
<p>Diehtu dutkanmateriála vurkemis. -</p>
<p>Gáibádus ahte dieđihuvvo ahte dutkamušas sáhttá geassádit goas beare. -</p>
<p>Gáibádus mánáid suddjet agi ja dárbbuid mielde. (NESH- Hensyn til personer)</p>
<p>Eamiálbmogiid perspektiivvas lea maiddái hui dehálaš dieđihanovddasvástádus, ja ahte oassálastit galget dohkkehit dutkamuša. Nu guhkás go vejolaš galgá dutki máhcahit dutkanbohtosiid fas servodahkii gos lea dutkan. Dat lea eamiálbmogiid dutkamuša gáibádus. (Keskitalo 2017: 36, 38.) Iežan dutkanbohtosiid sáhtán ovdanbuktit skuvlaservodahkii gos lean dutkan, vaikkeba oahpaheddjiid- ja váhnenčoahkkimiid bokte. Nuppe dáfus sáhttá maid dadjat ahte máhcahan iežan bohtosiid fas skuvlaservodahkii, go doaivumis mu bargovuogit rivdet buoret guvlui, ja ohppiid giellaoahppandilli dien láhkai buorrána boahtteáiggis.</p>
<p>Iežan dutkanbarggu birra dieđihin čálalaš dutkanlobi ohcama bokte sihke skuvlla rektorii ja ceahki gulahallanoahpaheaddjái. Dát dutkanlohpeohcamuš čuovvu (mielddus 1). Maiddái 3. ceahki váhnemiidda sáddejuvvui dutkanlobi ohcamuš, mii čuovvu čállosa loahpas (mielddus 2). Sáddejin dasa lassin gieldda bajásšaddanhovdii gažaldaga e-poastta bokte dan birra ahte ferten go gielddas ohcat sierra dutkanlobi.</p>
<p>Vástádus sus lei ahte skuvla lea gielda, nu ahte ii lean dárbu sierra lohpái. Anonymiseren- ja suddjen dihte dieđuid dutkanbirrasa birra, de ii čuovo dát e-poastta mielddusin. Iežan dutkanlohpeohcamušas skuvlii ja 47 váhnemiidda boahtá ovdan gii mun lean ja makkár dutkamuša áiggun čađahit. Ohcamušas maiddái dáhkidan ahte buot dáhtat anonymiserejuvvojit čáledettiin ja vurkedettiin bargguid. Maiddái boahtá ovdan ohcamušas ahte oasálastin dutkamuššii lea eaktodáhtolaš, ja ahte lea vejolaš geassádit das goas beare ovdal go dutkamuš lea almmuhuvvon.</p>
<p>Dárkkistin maiddái NSD (Norsk senter for forskningsdata) neahttasiiddus ahte lei go dárbu dieđihit iežan dutkamuša sidjiide. Muhto go dutkamušastan in ollenge geavat persovdnadieđuid inge govaid maid vuođul sáhttá fas guorrat ruovttoluotta dutkanoasseváldiide, de in dárbbašan dieđihit sidjiide iežan dutkanprošeavtta.</p>
<p>Háliidin laktit girjegova maid geavahin dutkanmateriálan dievasmahttin dihte iežan barggu, nu ahte válden oktavuođa Davvi Girjji lágádusain gulaskuddan dihte oččošin go geavahit dutkanmateriálagova masterčállosa oassin. Vástádus doppe lei ahte lágádusa bealis oaččun geavahit gova masterčállosis.</p>
<p>Eaktun dasa lei ahte čálán govvadahkki nama čállosis. Lohpidin nu dahkat. Dát e-poastta gulahallan čuovvu (mielddus 3).</p>
<p>Mu dutkamušas lea ohppiid birra sáhka. Go ovdanbuvttán osiid sin čállosiin, de namuhan sin čuovvovaš vugiin: <em type="italic">Oahppi 1, Oahppi 2, Oahppi 3 </em>ja nu ain. Teakstaosiid ovdanbuktin dahkko nu sensitiivvalaččat go vejolaš. Danin lean maid válljen ahte in bija mielde ohppiid čállosiid ollislaččat, čoakkán dušše osiid guorahaladettiin daid. Nu dagan vai ii galgga vejolaš oaidnit teakstačoakkáldagas gii makkár teavstta lea čállán. Sámi biras lea ain nu unni ja čađačuovgi ahte sáhttá vejolaš tulkot gii maid lea čállán, goit ge lagasbirrasis. 3.3 Oahppi čállinbarggut 3.3.1 Duogáš dutkanmateriála válljemii </p>
<p>Materiálan iežan masterbargui lean válljen ohppiid čállosiid. Sivva dasa lea ahte dutkanvuohki galgá čatnasit oahpaheaddji árgabeaivái ja leat ávkin maiddái boahtteáiggis. Beaivválaččat oahpaheaddji deaivida ohppiid teavsttaiguin ja ferte das dalle veardidastit makkár váilevašvuođat leat teavsttain, sihke teakstahuksema olis ja sániid- ja doahpagiid ektui. Dasa lassin ferte árvvoštallat makkár bargovugiid sáhtášii geavahit ovddidan dihte ohppiid sátneriggodaga ja teakstaovdanbuktima. Skuvllas lea erenoamáš ovddasvástádus ovddidit ohppiid skuvlagiellamáhtu, ja dát dáhpáhuvvá aktiivvalaš doaimmaid bokte, 48 sihke njálmmálaččat ja erenoamážit čállima bokte. Čállinbarggut leat maiddái mielde duddjomin <span type="quote">“oahppái čiekŋalat gielladiđolašvuođa.”</span> (Helander 2016: 113, 183.) Skuvlagiella lea earálágan go árgabeaigiella dan dáfus ahte das leat stuorát gáibádusat sátneriggodahkii, cealkkahuksemii ja teakstahuksemii (Monsen &amp;</p>
<p>T. Randen 2017: 30).</p>
<p>Skuvlla bealis galgat mii maiddái bajásgeassit ohppiid doaibmi guovttegielagin sihke njálmmálaččat ja čálalaččat. Sii galget boahtteáiggis hálddašit sihke njálmmálaš ja čálalaš árgabeaigiela ja skuvlagiela guovtte gillii. (Helander 2016: 217.) Jurddašalan ahte boahtteáiggisge sáhtašin geavahit osiid dákkár dutkamušas iežan beaivválaš bargodilis. Galggan sáhttit analyseret ohppiid teavsttaid maiguin beaivválaččat barggan, ja vejolaččat oaidnit daid vuođul buoridanvejolašvuođaid iežan barggus ja oahpahanvugiin. Kleven ja Hjardemaal (2018: 154) muittuheaba ahte dutkanbohtosat eai galgga áddejuvvot makkárge bagadussan, baicce ággan maid dutki geavaha go doaibmabijuid árvvoštallá atnui váldit.</p>
<p>Válljejin 3. ceahki ohppiid iežan dutkanoasálastin danin go lean daid maŋimuš jagiid bargan smávvaskuvllas ja dovddan buoremusat oahppoplánaid mat gullet dohko, ja maiddái bargovugiid mat čatnasit álgooahpahussii. Go mearridin čállinbarggu čađahit, de jurddašin maiddái ahte ferten válljet ohppiid geat leat oahpahallan čállit dan muddui ahte nagodit oanehaš čállinbargguid čađahit. Aikio (2000) čilge ahte 3. ceahki ohppiid kognitiivvalaš ahtanuššan lea <em type="italic">konkrehtalaš operašuvnnaid muttus </em>. Oahppit geat leat gaskkal 7 jagi ja 12 jagi, gullet dán kognitiivva ovdáneami muddui. Kognitiivvalaš doaibmamii gullá earet eará jurddašeapmi, áiccadeapmi, informašuvnna addin ja vuostáiváldin, dieđu gieđahallan, muitin ja dieđu vurken. (Aikio 2000: 113, 125.) Go mánná lea k <em type="italic">onkrehtalaš operašuvnnaid muttus, </em>de jávkagoahtá su egosentrálavuohta. Dat mielddisbuktá ahte son lea eanet sosiála ja su jurddašeapmi šaddá eanet konkrehtalaš, muhto son dárbbaša ain visuála doarjaga jurdaga hábmemii, ovdamearkka dihte doaimmaid bokte, áicama bokte dahje govaid bokte. (Aikio 2000: 125; Imsen 2014 (1984): 160.) Dán muttus maiddái ovdána doahpagiid ádden nu ahte álgá oaidnit oktavuođaid, máhttá veardádallat ja buohtastahttit. Son máhttigoahtá ordnet doahpagiid vuolit- ja bajit doahpagiidda, ovdamearkka dihte ahte <em type="italic">ehpelat, banánat </em>ja <em type="italic">ebelsiinnat </em>leat <em type="italic">šaddosat </em>. (Aikio 2000: 125; Imsen 2014 (1984): 161). </p>
<p>Oahpahusdilis gártá oahpaheaddji váldit vuhtii oahppi agi ja ahtanuššama dási go galgá láhčit oahpahusdili mii sidjiide lea heivvolaš.</p>
<p>Sátne- ja teakstačállinbargu dahkkui guovtti sámegieltiimmu áigge. Barggu gelbbolašvuođamihttomearri 4. jahkeceahki maŋŋel, Sámegiela vuosttašgiellan oahppoplánas, lei: <span type="quote">“čállit álkis muitaleaddji teavstta”</span> (Oahpahusdirektoráhtta 2013a: 7). 49</p>
<p>Dáid ohppiid čállin teavsttaid geavahin de vuođđun iežan guorahallanbarggus ja oahpahanvugiid ovdanbuktimis. Jurdda lei oaidnit makkár variašuvnnat leat teavsttain, makkár sániid geavahit oahppit iežaset teavstta čáledettiin, ja ihtet go makkárge erenoamášvuođat čállosiin maiguin livčče dárbu viidáset bargat. Bargu lei juhkkojuvvon guovtti oassái, <em type="italic">sátnečállinbargun </em>ja <em type="italic">teakstačállinbargun </em>. Oahppit ožžo mus gova 3 mii lea vižžon <span type="quote">“Luondduipmašat”</span> girjjis (Boine 2005: 4–5). </p>
<p><em type="italic">Govva 3. </em>Ohppiid <em type="italic">č </em>állinbarggu govva <em type="italic">. </em></p>
<p>Vižžon <span type="quote">“Luondduipmašat”</span> girjjis (Boine 2005: 4–5, Govvadahkki: Bente Somby Reyes) </p>
<p>Girjjis lea maiddái teaksta gova vuolde, muhto dan válljejin eret váldit čállinbarggu oktavuođas. Háliidin ahte oahppit galget iežaset sátnemáhtu ollásit buktit ovdan ja iežaset jurdagiid vuođul hábmet muitalusa, beroškeahttá das mii boahtá govvateavsttas ovdan. Govas oaidnit mánáid ja ovtta ollesolbmo, teavstta vuođul leat oahppit ja oahpaheaddji, geat leat mátkái mannamin. Smávva govažiid gierdduid siste, sáhttá tulkot čatnasit vásáhusaide mátkkis. 3.3.2 Sániid čállin Gova vuođul galge oahppit álggos čállit sániid govvii. Ledjen ráhkadan skovi masa sáhtte čállit sániid nu mo tabealla 2 čájeha <em type="italic">. </em>50 <em type="bold">1. ČÁLE MAID OAINNÁT GOVAS: </em></p>
<p>LUONDDUS</p>
<p>IVNNIT</p>
<p>BIKTASAT</p>
<p>EARÁ</p>
<p><em type="italic">Tabealla 2: </em>Sátnečállinskovvi (unniduvvon hámis). </p>
<p>Veahkehan dihte ohppiid johtui bargguin, de ledjen juohkán skovi njealje ruktáráidui gosa devde sániid maid oidne govas. Ruktáráidduid bajilčállagat ledje: <em type="italic">luonddus, ivnnit, biktasat </em>ja <em type="italic">eará </em>. Danin go ulbmil dáinna bargguin lei oaidnit man olu ovttaskas oahppi nagoda viežžat ja produseret govas, de ii lean mis makkárge ovdabargu dása. Dábálaš oahppotiimmu oktavuođas ledjen álggos válljet ovttas cehkiin ságastallat gova birra ja ovttas suokkardallat gosa sii leat jođus ja mii doppe mátkkis dáhpáhuvvá. Livččen maiddái ráhkadan ságastallama vuođul jurddakártta távvalii gosa ledjen čállit ohppiid evttohusaid. Dan vuođul livčče oahppit de beassan čálligoahtit iežaset teavsttaid. Øzerk (2010a: 130) dadjá ahte ohppiid duogášdiehtu iešguđetlágan áššiide lea hui dehálaš go oahppi galgá lohkat ja áddet teavstta sisdoalu. </p>
<p>Jurddašan ahte dat lea seamma dehálaš go oahppi galgá čállit teavstta, ahte oahpaheaddji ovddalgihtii lea veahkkin aktiviseremin ohppiid miellagovaid, ságastallamin ovddeš vásáhusaid birra ja dien láhkai boktimin sin čállinmovtta. Erenoamáš dehálaš lea dát oassi sidjiide geain lea váilevaš sátnerádju dahje geat muđui rahčet čállindoaimmaiguin. Oktasaš jurddakárta sáhttá leat stuorra veahkki čállimii. Muhto danin go ledjen testenbarggu čađaheamen, de válljejin njuiket badjel buot daid dábálaš oahpahanstrategiijaid maid oahpaheaddji geavaha iežas barggus. Seammás dieđán ahte dat mii boahtá ovdan govas ii leat amas ášši ohppiide. Sii leat dákkár áššiid vásihan viehka máŋgii sihke mánáidgárddi ja skuvlla oktavuođas. Sii fitnet máŋgii skuvlajagis ja mánaidgárdejagis olgomátkkiin, gos besset oahppat, dolastallat ja suohtastallat.</p>
<p>Oahppit bargagohte áŋgirit vuosttas oasi barggus, čálle sániid viššalit. Moaddása fuomášin bisánaste ain smiehtastit ovdal go fas čálligohte. Oahppit barge birrasii 20 minuhta sániid čállimiin. Das maŋŋá lei borranboddu ja olgoboddu. 3.3.3 Teakstačállin</p>
<p>Nubbi oassi barggus lei fas teakstačállin seammá govvii (govva 3). Ledjen ovddalgihtii ráhkadan muhtin veahkkegažaldagaid maid oahppit sáhtte geavahit veahkkin čáledettiin, nu mo govus 1 <em type="italic">čájeha </em>. Dieđán 51 ahte muhtin ohppiide sáhttá váttis beassat johtui čállimiin iešalddis, danin bidjen moadde veahkke-gažaldaga. Válljejin ahte oahppit čađahit čállinbarggu vai gártet dihtomielalaččat skuvlagiela geavahit čáledettiin. Oahppit fertejit čáledettiin iskat čilget buorebut vai nubbi galgá áddet maid son oaivvilda. </p>
<p>Hállangielas ii leat dárbu leat seamma dihtomielalaš mo čilge ášši, dalle sáhttá konteaksta veahkkin čilgemin maid oahppi oaivvilda. Son sáhttá ovdamearkka eanet geavahit pronomeniid ( <em type="italic">diet, duot, dát </em>) ja proadvearbbaid ( <em type="italic">dákkár, diekkár </em>) eará sániid sadjái, ja maiddái čujuhaddat govvii dan sadjái go geavahit sániid. (Helander 2016: 116, 119–120.) Čállingiella gáibida oahppis ahte čilge áššiid ollislaččat vai nubbi galgá áddet maid son oaivvilda. </p>
<p><em type="italic">Govus 1: </em>Ohppiid teakstačállinbargu (unniduvvon hámis). </p>
<p>Maŋŋá teakstačállima dáhtton ohppiid ovttaid mielde lohkat munnje muitalusaideaset. Čállen dalle muitalusa nu mo oahppi logai dan. Dahken dákkár mearrádusa, sihkkarastin dihte ahte ii galgga makkárge eahpádus go logan ohppiid teavsttaid, maid sii leat čállán ja oaivvildan. Oidnen maŋŋá ahte lei hui ávkkálaš iežan teakstadutkan bargui, danin go sáhtten buohtastahttit ohppiid čállima sin njálmmálaš ovdanbuktimiin jos čuožžiledje makkárge eahpesihkkarvuođat.</p>
<p>Eará sivva manin válljejin ohppiid čállit dan sadjái go dušše njálmmálaččat muitalit gova birra, lei go in háliidan sin báddet. Jos njálmmálaš jearahallama ledjen čađahit gova birra, de livččen gártan báddet sihkkarastin dihte fitnet buot dieđuid maid oahppi muitala. Ballu lei ahte báddenrusttet lei sáhttit hehttet ohppiid lunddolaččat hállamis, erenoamážit sin geat muđui jo leat eahpesihkkarat ja illá arvet sámástit.</p>
<p>Háliidin ahte oahpahustiibmu galggai leat nu lunddolaš go vejolaš, vaikke vel ledjen iskosa čađaheamen. 2. <em type="bold">ČÁLE MUITALUSA GOVA BIRRA </em></p>
<p>Sáhtát geavahit veahkkin sániid maid leat čállán skovvái.</p>
<p>Sáhtát maiddái dáid veahkkegažaldagaid geavahit go čálát muitalusa:  Gosa leat sii jođus/mannamin?  Maid sii doppe áigot bargat?  Dáhpáhuvvá go miige erenoamáš mátkkis? __________________________________________________________________________ __________________________________________________________________________ __________________________________________________________________________ __________________________________________________________________________ 52 53 4 DUTKANMATERIÁLA GUORAHALLAMA GÁVDNOSAT 4.1 Sátnečállinskoviid guorahallama gávdnosat</p>
<p>Sátneskovvái galge oahppit čállit gova vuođul nu olu sániid go fuomášedje. Ledjen skovi juohkán njealje ruktáráidui veahkehan dihte ohppiid. Ráiddut ledje juhkkojuvvon čuovvovaš njealje badjedoahpagiidda: <em type="italic">luonddus, ivnnit, biktasat </em>ja <em type="italic">eará. </em>Go ovdanbuvttán sániid ja dajahusaid maid oahppit leat čállán dutkamuša čállosiin, de sitáhtaid čálán <em type="italic">vinjučállagiin/kursiivan </em>. </p>
<p>Go geahčadan bohtosiid dán sátnedeavdinbarggus, de oainnán stuorra erohusaid das galle sáni leat nagodan čállit skovvái. Oahppi gii eanemus sániid nagodii fuomášit olles govas, čálii 33 sáni, ja son gii unnimus nagodii fuomášit, čálii fas 15 sáni. Das gaskkas fas molsašuttai 18 sánis gitta 26 sátnái. Dáid bohtosiid vuođul sáhttá dieđus smiehttat ahte muhtin oahppit leat jođáneabbo go nuppit, ja eai leat háhppehan čállit buot maid áigo. Muhto bargoáigi lei biddjon nu ahte buohkat galge beassat čállit nu guhká go lei dárbu. Ii oktage botkejuvvon barggus ovdal go ieš oaivvildii ahte leai geargan. Sii geat jođánepmosit gergejedje barggu, čohkkájedje ja tevdnejedje dan botta go earát gárvejedje bargguset.</p>
<p>Go válljejin badjedoahpagiid sátneskovvái, de háliidin iskat sihke dakkár álkes beaivválaš sámegielsániid nu mo bivttasnamahusaid ja ivnniid. Dákkár sániid mánát oahppagohtet hui árrat. Mánát geat mánáidgárddiin leat, oahppagohtet dákkár sániid vuosttas beaivvi rájes. Dieđán ahte buot ohppiin geat ledje mielde dán iskosis, lea mánáidgárdeduogáš. Mu vuordámušat ovdamearkka dihte <em type="italic">ivnniid </em>kategoriijii, lei ahte oahppit goitge galge diehtit ivnniid dego <em type="italic">rukses, ruoná, alit, fiskes, vilges ja čáhppes </em>. Namalassii unnimusat 6 ivdnesáni. Bivttaskategoriijas vurden ahte unnimusat 4 sáni galge nagodit gova vuođul čállit, namalassii <em type="italic">jáhkka, buvssat, gahpir </em>ja <em type="italic">fáhcat </em>. <em type="italic">Luonddus </em>kategoriijas ledjen hui eahpesihkkar maid sáhtten vuordit ohppiin, muhto jurddašin ahte dás oidnojit várra stuorámus erohusat sátnehivvodaga ektui. </p>
<p>Válljejin čohkket bohtosiid tabellii vai álkibut oainnán erohusaid bohtosiin, nu mo tabealla 3 čájeha. Lean merken galle sáni juohke oahppi lea čállán juohke kategoriijii. 54 </p>
<p><em type="bold">OHPPIID SÁTNESKOVVEBOHTOSAT </em></p>
<p><em type="bold">LUONDDUS </em></p>
<p><em type="bold">IVNNIT </em></p>
<p><em type="bold">BIKTASAT </em></p>
<p><em type="bold">EARÁ </em></p>
<p><em type="bold">OKTIIBUOT </em></p>
<p><em type="bold">OAHPPI 1 </em>3 5 2 5 15 </p>
<p><em type="bold">OAHPPI 2 </em>4 9 5 4 22 </p>
<p><em type="bold">OAHPPI 3 </em>7 6 4 2 19 </p>
<p><em type="bold">OAHPPI 4 </em>11 7 4 2 24 </p>
<p><em type="bold">OAHPPI 5 </em>6 7 4 1 18 </p>
<p><em type="bold">OAHPPI 6 </em>6 7 4 2 19 </p>
<p><em type="bold">OAHPPI 7 </em>8 5 7 2 22 </p>
<p><em type="bold">OAHPPI 8 </em>9 10 8 6 33 </p>
<p><em type="bold">OAHPPI 9 </em>8 8 7 (8*) 3 26 <em type="bold">* </em>Lea čállán “ <em type="italic">lummat” </em>dán kategoriijii. In leat dohkkehan dan bivttasnamahussan. </p>
<p><em type="italic">Tabealla 3. </em>Ohppiid sátneskovvebohtosat. </p>
<p>Go geahčadan sierranas ruktáráidduid bohtosiid, de fuomášan stuorámus erohusaid <em type="italic">luonddus </em>ruktáráiddus. <em type="italic">Oahppi 1 </em>čálii 3 sáni dán kategoriijii ja <em type="italic">Oahppi 4 </em>fas čálii 11 sáni. Muhto de lea <em type="italic">oahppi 1 </em>fas čállán <em type="italic">eará </em>ruktáráidui 4 sáni mat heivešedje <em type="italic">luonddus </em>ráidui, dat leat sánit: <em type="italic">lottit, sáttu, geađggit, albmi </em>. </p>
<p>De man nu sivas ii leat son smiehttan ahte diet njeallje sáni heivešedje <em type="italic">luonddus </em>kategoriijii. Oainnán maiddái muhtin eará ohppiid skoviin ahte leat máŋga <em type="italic">luonddus </em>-sáni mat leat biddjon <em type="italic">eará </em>ruktáráidui. </p>
<p>Ovdamearkka dihte sánit dego: <em type="italic">sáttu, geađggit, albmi, várri, rissi. </em>Dát sáhttá čujuhit dasa ahte muhtimat leat eahpesihkkarat makkár sánit heivešedje badjedoahpaga <em type="italic">luonddus </em>vuollái, ja ahte sii smihttet dáid namuhuvvon sániid gullat makkár nu eará badjedoahpaga vuollái. Áidna sátni mii gávdno buot ovcci oahppi skoviin, <em type="italic">luonddus </em>kategoriijas, lea sátni <em type="italic">muorra/muorat </em>. Muhtimat leat čállán ovttaidlogus, earát fas máŋggaidlogus. Nubbin eanemusat gávdno sátni <em type="italic">suoinnit, </em>maid gávccis leat čállán. Sátni <em type="italic">muorjjit </em>leat maiddái gávcci oahppi čállán, guovttis leaba vel sirren daid muorjenamahusaide: <em type="italic">joŋat, sarrit </em>ja <em type="italic">čáhppesmuorjjit. </em>Sánit mat čájehit ahte muhtin ohppiin orru leamen nannoset sátneriggodat sámegillii, leat sánit dego <em type="italic">albmi, dievát, horpmát, ruotnasat, bákti, árran. </em></p>
<p><em type="italic">Ivnniid </em>-kategoriijas čálle buohkat čuovvovaš ivnniid: <em type="italic">fiskes </em>ja <em type="italic">ruoná. </em>Muđui lei dušše okta gii ii leat čállán <em type="italic">alit </em>. Sáni <em type="italic">rukses </em>leat dušše njealjis čállán, muhto dás jáhkán sáhttá leat dan duohken mo juohke oahppi lea árvvoštallan ivnniid. Muhtimat leat čállán sániid <em type="italic">rosa </em>dahje <em type="italic">čuvgesrukses </em>ja earát fas <em type="italic">runta </em>dahje <em type="italic">oránša </em>, nu ahte jáhkán ahte lea čalbmi mii oaidná. Sáhttá leat váttis máŋgejuvvon govas oažžut ivnniid nu čielggasin go galggašedje. Go isken buot ohppiid sátneskoviid, de lei juohkehaš čállán jogo <em type="italic">rukses, runta, </em><em type="italic">oránša, rosa </em>dahje <em type="italic">čuvgesrukses. </em>Muhto de fas lea okta oahppi čállán sihke <em type="italic">rukses, čuvgesrukses </em>ja <em type="italic">runta, </em>ja nubbi eará fas <em type="italic">rukses, rosa ja oránša. </em>Nu ahte dát oahppit leat govas earuhan ivnniid nyánssaid mielde. 55 </p>
<p><em type="italic">Biktasat </em>-kategoriijas lei maid stuorra erohus sus gii čálii guokte sáni, ja dan golmma oahppis geat čálle 7-8 sáni. <em type="italic">Oahppi 1 </em>bivttassánit ledje <em type="italic">jáhkka </em>ja <em type="italic">buvssat. </em>Dása sáhttet dieđusge máŋggalágan siva, ahte son ii dieđe <em type="italic">gahpir- </em>ja <em type="italic">fáhcaid- </em>sániid sámegillii, dahje ahte son ii leat fuomášan daid govas. Son sáhttá maid jurddašan ahte dát eai heivešii <em type="italic">biktasiid </em>-kategoriijii. Eará bivttassánit earet <em type="italic">jáhkka </em>ja <em type="italic">buvssat </em>, mat ihte iešguđet ohppiid skoviin, ledje: <em type="italic">gahpir, fáhcat, hánskát, suohkut, pannebånd, skuovat, čiehgahpir, </em><em type="italic">náhkkegahpir, ullobáidi, guhkessoajátbáidi, dreassa </em>ja <em type="italic">kápsa. </em>Dáid sátneskovvebohtosiin oaidná ahte leat oalle stuorra erohusat sátnehivvodagas ohppiid gaskkas, ja joatkkabargui livčče dárbu maŋŋá čállima (gč. kap.5). 4.2 Ohppiid teavsttaid guorahallama gávdnosat </p>
<p>Ohppiid teavsttat leat stivren mu guorahallama dan dáfus ahte lean geahčadan makkár áššit ihtet teavsttain. Geahčadan sihke kvantitatiivvalaččat ja kvalitatiivvalaččat mii bohciida sin teavsttain.</p>
<p>Kvantitatiivvalaččat iskkan teavsttaid guhkkodaga sániid dáfus, ja geavahuvvo go olu geardduheapmi.</p>
<p>Kvalitatiivvalaččat fas iskkan sátneriggodaga, mo cealkagat leat huksejuvvon, ja muđui makkár riektačállima hástalusat ihtet teavsttain. Muhtin beliid teakstaguorahallamis lean deavdán skoviide, vai fitnen oppalašgova ja álkibut oainnán makkár áššit geardduhuvvojit ohppiid teavsttain.</p>
<p>Leat ovcci 7–8 jahkásaš (3. ceahki) oahppi geat leat čállán muitalusaid. Sii čálle teavstta seammá gova birra go sániid ledje čállán. Jurdda lei ahte sáhtte geavahit iežaset devdon sátneskovi veahkkin čállinbarggus.</p>
<p>Čájehuvvo teavsttain ahte muhtimat leat geavahan oasi sániin maid skovvái leat čállán, ja earát fas leat hutkan muitalusa mas dadjat ii oktage skovvái čállon sániin lean mielde. Dát lei dieđusge áibbas ortnegis bargobihtá mielde. Sánit ledje dušše liigeveahkkin, jos lei dárbu. Dan maid baicce oainnán juohke teavsttas, lea ahte buohkat leat geavahan veahkkegažaldagaid maid ledjen bidjan mielde, eatnašat orrot geavahan buot golbma gažaldaga ávkin čállimii (govus 1). In dieđe livčče go ohppiid muitalusat šaddan earáláganin veahkkegažaldagaid haga, muhto jáhkán ahte máŋgasiidda lei sáhttit váddáset fuomášit juoga maid čállit govvii.</p>
<p>Dábálaččat livččen ovdabargun dákkár teakstačállinbargui bidjat áiggi dasa ahte geahčadit gova, ságastallat dan birra, gulaskuddet dihtet go mat oidnojit govas ja árvaladdat maid mánát áigot bargat.</p>
<p>Soaitá ahte livččiimet vel jurddakártta ráhkadan ságastallama vuođul. Jurddašalan ahte ovdabargu čállima oktavuođasge lea dehálaš, seammá go lohkama oktavuođas, vai oahppi beassá ráhkkanit bargui ja hukset 56 ovdaáddejumi fáddái. (Hauge 2008: 96.) Muhto danin go ledjen iskosa čađaheamen, de in geavahan dáid teakstačállima ráhkkananstrategiijaid.</p>
<p>Barggu áigge álge measta buohkat seammás čállit muitalusa, lei dušše okta gii dárbbašii mus veahá liigeveahki ja movttiidahttima beassat johtui bargguin. Son dajai jo seammás ahte ii dieđe maid galgá čállit, ii dieđe gosa mánát govas leat mannamin ja maid sii doppe áigot bargat. Ságastallen sutnje veahá gova birra, lohken veahkkegažaldagaid jitnosit ja isken movttiidahttit su. Das maŋŋá beasai son ge johtui bargguinis. Sáhttet moattelágan siva manin sutnje lei váttis johtui beassat. Okta sivva sáhttá leat ahte su mielas lea váttis geavahit miellagova ja hutkat muitalusaid, soaitá son dárbbaša eambbo hárjehallama aiddo fal dákkár čállinbargguide. Nubbi fas sáhttá leat ahte su mielas lea váttis nagodit sámegillii čállit ja produseret teavstta danin go eai leat doarvái sánit sajis su sátnevuorkkás ja danin lea váttis sus cealkagiid hukset ja muitalusa hábmet. Dán oahppái lei sáhttit ávkin dat ahte ovddalgihtii ságastallat gova birra, geahčadit makkár sánit gávdnojit govas, árvvoštallat gosa oahppit leat mannamin ja maid sii mátkkis áigot bargat. Lea dehálaš addit oahppái gielalaš doarjaga, dahje nu gohčoduvvon “ <em type="italic">stillasahuksen” </em>(dár. <em type="italic">stillasbygging) </em>dalle go oahppái lea dárbu dasa. Gielalaš doarjja sáhttá earet eará dat ahte boktit oahppi beroštumi muhtin giellabargui dainna lágiin ahte čatná dan muhtin oahpes kontekstii. Eará gielalaš veahkki sáhttá leat ahte álkida giellabarggu vai oahppi nagoda čoavdit dan. (Monsen &amp; Tveit Randen 2017: 135–137.) 4.2.1 Vuordámušat ohppiid teavsttaide </p>
<p>Maid de sáhtán vuordit 7–8 jahkásaš (3. ceahki) oahppis gii čuovvu sámegiela vuosttašgiela oahppoplána oahpahusa? In dieđus sáhte vuordit ahte riektačállin lea vel áibbas sajis, ovdamearkka dihte ahte sánit leat áibba riekta ortográfalaččat čállon, danin go oahppi lea easkka álgodásis hárjehallamin hábmet sihke sániid ja cealkagiid. Muhto smiehtan goit liikkáge ahte galggan sáhttit oaidnit teavsttain beliid maiguin ferte ovttaskas oahppi ja joavkku ektui bargat. Mu jurdda dáid ohppiid teavsttain lea iskat gávdnat čilgehusa dasa manin oahppit čállet nu go čállet, ja iskat gávdnat strategiijaid mo viidáset bargat giellaoahpahusain. Monsen ja Tveit Randen (2017: 76) dadjabage ahte ii leat miellagiddevaš iskat galle meattáhusa gávdná ohppiid teavsttain, baicce geahččalit čilget siva meattáhusaide.</p>
<p>Goitge vurdojuvvo Máhttoloktemis, Sámegiella vuosttašgiellan oahppoplána gelbbolašvuođa-mihttomeriin mat gusket čálalaš gulahallamii 2. jahkeceahki maŋŋel, ahte oahppi galgá máhttit: - <span type="quote">“čállit cealkagiid stuora ja smávva bustávažiiguin ja čuoggáin iežas giehtačállagiin ja tastatuvrrain.”</span> 57 - <span type="quote">“čállit riekta oahpes ja álkis sániid.”</span> (Oahpahusdirektoráhta 2013a: 6.)</p>
<p>Dán guovtte gelbbolašvuođamihttomeari mielde gal vurdojuvvo ahte oahppi álgo 3. ceahki dásis galggašii máhttit hábmet cealkagiid, geavahit stuorra ja smávva bustávaid, ja dasa lassin vel čuoggá bidjat rivttes sadjái. Ohppiid teavsttain vuhtto ahte cealkkahuksemii lea dárbu bidjat fuomášumi ja olu hárjehallama.</p>
<p>Oahppi galgá maiddái máhttit čállit muhtin oahpes ja álkis sániid riekta. Dát gelbbolašvuođamihttomearri lea hui rabas. Ferten divvut gažaldaga das ahte maid mearkkaša “ <em type="italic">muhtin oahpes ja álkis sániid” </em>? </p>
<p>Oaivvilduvvojit go oanehis ovttastávvalsánit dego ovdamearkka dihte: <em type="italic">ja, </em><em type="italic">mun, don, son, sii, mii, lea </em>ja nu ain? Sáhttet go dasa lassin vel leat guovttestávvalsánit main ii leat duppalkonsonánta ja diftoŋga, dego sánit: <em type="italic">mánát, skuvla, márfi, okta </em>ja nu ain? Vai vurdojuvvo go ahte oahppi dán dásis maiddái galggašii hálddašit muhtin sániid maiguin lea diftoŋga ja sániid maiguin lea duppalkonsonánta? Ovdamearkka dihte sániid dego: <em type="italic">čoaggit, muorra, stoahkat, lottit </em>ja nu ain. Dákkár áššit šaddet dieđus oahpaheaddji iežas árvvoštallama ja gealbbu duohken mearridit, nu guhká go eai leat mearriduvvon uhcimus meari sánit maid oahppit galget máhttit čállit juohke jahkeceahki maŋŋel. Aiddo dát fáddá leamaš ge máŋgii ságas iežan bargosajis, ahte mis galggašii dakkár allafrekveanta sátnelistu maid čuovvut go galgat ohppiide oahpahit sániid, sihke lohkamis ja čállimis. Dalle sihkkarastit ahte buot oahppit ožžot dan seammá oahpu ja hárjehallama goit daid deháleamos ja eanemus geavahuvvon sániid oahppamis. Daddjo ahte go ođđa sániid galgá oahppat, erenoamážit nuppigielas, de lea hui mávssolaš diehtit makkár sánit dávjá gullojit gielas, ja dan dáfus lea dárbu ovddemus oahppat. Allafrekveanta sániid lea dávjá álkit oahppat, danin go dat dávjá gullojit ja oidnojit teavsttain. (Monsen &amp; Tveit Randen 2017: 81–82.) Lea goit čielggas ahte go oahppi hálddaša ortografiija- dahje riektačállima, de ii dárbbaš geavahit searaid dasa ahte smiehttat mo sátni čállo. Son beassá baicce geavahit návccaid teavstta sisdollui. Danin lea dehálaš jo árrat álgit bargat riektačállimiin. (Helander 2016: 77.) Dát orru ge vuhttomin ohppiid teavsttain, ahte sii geat buoremusat orrot hálddašeamen riektačállima, leat čállán daid guhkimus teavsttaid. Sii leat bállen bidjat teakstahábmema ja –buvttadeami guovddážii. Helander (2016: 79) rávve riektačállima ovddideapmái geavahit muittuhanrámaid seainnis gosa čállá ja mearku daid deháleamos riektačállinnjuolggadusaid. 4.2.2 Gaskagiellamearkkat ja guovttegielasteapmi </p>
<p>Guorahaladettiin teavsttaid, de ihte doppe <em type="italic">gaskagiellamearkkat </em>(dár. mellomspråk/innlærerspråk ja eaŋ. interlanguage). Go nuppigiela lea oahppamin, de sáhttá álggos ovdamearkka dihte sojahit sániid boastut, válljet boasttu kásusa dahje válljet dakkár sáni mii ii áibbas heive sisdollui. Ovdamearkka dihte sáhttá muhtin gaskagillii gullevaš meattáhus dakkár go: “Máhtte ja Ánde <em type="italic">manne </em>márkanii.” Dan sadjái go 58 “Máhtte ja Ánde <em type="italic">manaiga </em>márkanii.” Dán ovdamearkkas lea vearba <em type="italic">mannat </em>sojahuvvon boastut. (Palismaa 2002: 29–30.) Teavsttaid dutkamis geavahin veahkkin osiid gaskagiela analysaskovis maid </p>
<p>Monsen ja T. Randen (2017: 74) rávveba geavahit dákkár bargui. Ii leat álo álki earuhit ohppiid čállosiin makkár meattáhusat leat ahkái gullevaččat ja makkár meattáhusat leat dábálaččat nuppi giela oahpadettiin (Nergård &amp; Tonne 2008: 47).</p>
<p>Teavsttaid guorahaladettiin fuomášin ahte muhtin ohppiid teavsttain ii sojahuvvo vearba riekta čáledettiin. Ovdamearkka dihte čállá <em type="italic">Oahppi 5 </em>čuovvovaš láhkai: <span type="quote">“ Ohh! dajai buohkat”</span> , ja nuppe sajis fas <span type="quote">“ mid ii jáke ...”</span> Son oaivvilda čállit <span type="quote">“ Ohh! dadje buohkat”</span> ja <span type="quote">“ mii eat jáhke ...”</span> <em type="italic">Oahppi 7 </em>fas čállá iežas muitalusas ahte <span type="quote">“ Sit lei ...”</span> ja <span type="quote">“ sit oini .. .”</span>, rivttes láhkai livčče <span type="quote">“ sii ledje ...”</span> ja <span type="quote">“ sii oidne...”</span> . <em type="italic">Oahppi 6 </em>maiddái sojaha sániid boastut go čállá <span type="quote">“ si basai márfi...”</span> ja <span type="quote">“ uohpai ođa...”</span>, son oaivvilda <span type="quote">“ sii basse márffi...”</span> ja <span type="quote">“ ohppe ođđa...”</span> Go dát oahppit lohke munnje muitalusaid, de dadje sániid nu mo ledje čállán, eaige divustan. Tulkon danin ahte dát meattáhusat sáhtašedje leat gaskagiellamearkkat. </p>
<p>Gaskagiellamearkkaid ohcama oktavuođas, iskagohten maiddái vuhtto go <em type="italic">guovttegielasteapmi </em>teavsttain. </p>
<p>Guovttegielasteapmi, dahje kodaid ovttastuvvan, mearkkaša dan ahte sámegiela háladettiin geavahuvvojit ovdamearkka dihte dárogielsánit loatnasátnin, jos ii dieđe dahje fuomáš sámegielsáni mii livčče heivvolaš. Beaivválaš gielas gohčoduvvo dákkár giellageavaheapmi maiddái <em type="italic">giellaseaguheapmin </em>, mii čuodjá bealljái negatiivvalaččat, ahte lea sáhka váilevaš giellamáhtus. (Helander 2016: 226.) </p>
<p>Dannemark (2018: 65) gohčoda guovttegielasteami fas giellamolsašuddamin, iežas artihkkalis mas árvvoštallá Carola Babette Kleemanna <span type="quote">“Lek på to språk”</span>-doavttergrádadutkosa, mii lea mánáid guovttegielat geavaheami birra stoahkamis. Øzerk (2016: 139) oaivvilda ahte dákkár kodaid ovttastuvvan ii dárbbaš leat moge váralaš, ja iige dárbbaš ballat ahte giellamoivi čuožžila kodaid ovttastuvvama dihte.</p>
<p>Kodaid- ja gielaid ovttastuvvan ii hehtte gulahallama guovttegielagiid gaskkas. Dát sáhttá baicce leat lunddolaš gulahallanvuohki guovttegielat bearrašiid gaskkas. Helander maiddái dadjá ahte kodaid molsun: <span type="quote">“sáhttá leat systemáhtalaš ja čeahppivuođa mearkan mii sáhttá leat riggodahkan gulahallanoktavuođain”</span> (Helander 2016: 230). Muhto son dáhttu gal muittus atnit ahte guovttegielasteamis sáhttet leat negatiivvalaš váikkuhusat erenoamážit sámegillii, danin go sámegielas ii leat seammá váikkuhus dárogillii.</p>
<p>Jos ovdamearkka dihte geavaha badjelmeare olu dárogielsániid main lea sámegielgeažus ( <em type="italic">hoppet, stupet, </em><em type="italic">svømmet </em>), vaikke vel gávdnojit čielga sámegielsánit dáidda ( <em type="italic">njuiket, buokčalit, vuodjat </em>), de sáhttá doalvut sámegiela sorbmái, ja dien láhkai geahnohuhttit sámegiela dili. (Helander 2016: 226–227.) </p>
<p>Guovttegielasteami in gávnna oppanassiige ohppiid teavsttain. Soaitá nu ahte oahppit leat hui dihtomielalaččat go dihtet ahte galget sámegillii čállit. Čáledettiin sii bállejit smiehttat ja geavahit searaid 59 dasa ahte gávdnat sámegielsániid dan sadjái go geavahit dárogielsániid. Soaitá maiddái ahte jos eai dieđe sámegielsáni, de válljejit baicce eará čállit, dahje guđđet sáni čálekeahttá. Danin sáhttá maiddái ahte muhtin teavsttat leat nu oanehaččat ja álkes gielain čállon. Dávjá lea nu ahte guovttegielasteapmi baicce gullo hállamis, go hállan lea eanet spontána, ja dalle ii álo geargga smiehtastit mo sátni heivešii sámegillii.</p>
<p>Oahppit astet čáledettiin vuđolabbo smiehttat, ja danin čállet eanet formálalaččat riekta. Háladettiin ferte jođánit smiehttat ja danin sáhttet boađusin eanet formálalaš meattáhusat. (Monsen &amp; T. Randen 2017: 67.) Vaikke vel oahppit eai leat vel nu stáđđásat riektačállimis, de leat goit hui dihtomielalaččat leamašan sániid válljemis go eai leat dárogielsániid geavahan veahkkin čállimis.</p>
<p>Isken maiddái ahte orru go dárogiella muđui báidnimin teavsttaid vaikke vel eai leat njuolga luoikkahuvvon sánit, ovdamearkka dihte ahte vuhtto go dárogiela syntáksa sámegielas. Dakkár eahpediđolaš gielalaš meattáhusat sáhtašedje leat nugo čuovvovaš cealkagis: “mus leat vihtta bussát <em type="bold">” </em>, dan sadjái go “ <em type="italic">mus leat </em>vihtta bussá ”, mii livčče riekta vuohki dadjat cealkaga. Muhto maiddái sáhttá seaguhit sámegiela ja dárogiela bustávaid álggus go lea oahpahallamin lohkat ja čállit, ovdamearkka dihte bustávaid <em type="italic">u </em>ja <em type="italic">o </em>(Wirkola &amp; Baal 2003: 10). Oainnán teavsttain ahte guovttis eaba oppanassiige geavat <em type="italic">u </em>-bustáva čáledettiin, sudnos lea dušše <em type="italic">o </em>-bustávva anus. Ovdamearkka dihte čállá <em type="italic">Oahppi 1 </em>sániid: “ <em type="italic">morii” </em>, “ <em type="italic">stalo” </em>ja “ <em type="italic">volgi” </em>. Son oaivvilda sániid: <em type="italic">murjjiid </em>, <em type="italic">stállu </em>ja <em type="italic">vulge </em>. Vaikke sániin leat earáge meattáhusat, de fuomášan erenoamážit dan ahte <em type="italic">u </em>-bustávva ii geavahuvvo. Go <em type="italic">Oahppi 1 </em>logai munnje teavstta, de gal gullui sániin <em type="italic">u </em>-jietna čielgasit. <em type="italic">Oahppi 3 </em>maid ii oppanassiige geavat <em type="italic">u </em>-bustáva teavsttastis, dušše <em type="italic">o </em>-bustáva. Songe lea geavahan sániid “ <em type="italic">mori” </em>ja “ <em type="italic">stalo” </em>iežas teavsttas, rivttes láhkai galggašedje čállot <em type="italic">murjjiid </em>ja <em type="italic">stálu </em>. Songe lohká teavstta munnje, ja doppe gal gullo čielgasit <em type="italic">u </em>-jietna logadettiin. Orru ahte dát oahppi guovttos leaba eahpesihkkarat goas heive <em type="italic">u </em>-bustáva čállit ja goas fas <em type="italic">o </em>-bustáva, ja válljeba danin dušše geavahit <em type="italic">o </em>-bustáva čáledettiin. Dákkár gielalaš váikkuhusat leat dábálaččat guovttegielat olbmo giellaovdáneamis, ja gohčoduvvojit gielladieđalaš tearpmain <em type="italic">interfereansan. </em>(Helander 2012: 67.) </p>
<p>Dárogiella sáhttá dieđusge maiddái báidnit nu ahte geavahuvvojit sánit maid sámegillii dábálaččat ii geavahivčče seammá oktavuođas. Ovtta teavsttas fuomášan dakkár teakstaoasi mii orru čielgasit dárogielas boahtimin. <em type="italic">Oahppi 3 </em>čállá iežas teavsttas “ <em type="italic">raka dola” </em>, maid mun tulkon <em type="italic">ráhkadit dola </em>. Son dieđus oaivvilda ahte sii áigot <em type="italic">bidjat dola </em>. Dárogielas lea dábálaš dadjat <em type="italic">lage bål </em>, maid son de orru leamen njuolga jorgalastán sámegillii. (Lassi dieđut gaskagiela birra, gč. Nergård &amp; Tonne 2008; Monsen &amp; Tveit </p>
<p>Randen 2017.) 60 4.2.3 Teavsttaid guhkkodat</p>
<p>Dat mii ovddimusat čuohcá čalbmái go geahčadišgoađán ohppiid čállosiid, lea daid guhkkodat. Dat molsašuddet 15 sánis gitta 58 sátnái. Daid golmma oaneheamos muitalusain leat 15, 21 ja 22 sáni. Daid golmma guhkimus muitalusain fas leat 38, 55 ja 58 sáni. Daid oaneheamos muitalusain oainnán maiddái ahte oahppit leat máŋgii geardduhan seammá sániid, ovdamearkka dihte čállá <em type="italic">Oahppi 1 </em>golmma geardde “ <em type="italic">sii aigo” </em>, <em type="italic">Oahppi 9 </em>fas čállá “ <em type="italic">ja si </em>” golmma háve iežas 15 sáni teavsttas. Dán sáhttá tulkot nu ahte dáid ohppiin ii leat vel nu sihkkaris sátnerádju, eai ge nagot rievddadallat cealkagiid vel. Dát leage maiddái gaskagiella-mearka strategiija, ahte álkivuođa dihte geavaha allafrekveanta sániid go ii fuomáš eará sániid maid sáhtašii geavahit (Monsen &amp; Tveit Randen 2017: 73). Sidjiide ferte buktit ovdamearkkaid mo sáhttet varieret cealkagiid, čájehit molssaeavttuid (gč. kap.6.1). </p>
<p>Oainnán maiddái daid oaneheamos teavsttain ahte cealkagat leat hui oanehaččat ja álkit. Ovdamearkka dihte čállá okta oahppi ná: “ <em type="italic">Sii aigo mehcái </em>”, “ <em type="italic">sii aigo dolastit </em>”, “ <em type="italic">sii aigo stokat </em>”. Orru nu ahte dát oahppi ii leat vel joavdan dan muddui ahte nagoda rievddadallat ja <span type="quote">“buoidudahttit”</span> cealkagiid, go čállá hui oktageardánit. Nubbi eará oahppi fas čállá “ <em type="italic">ja si basit marfi </em>”, “ <em type="italic">ja si čogit morji </em>”, “ <em type="italic">ja si boraidi </em>”. Dás maiddái oaidná ahte son ii rievdat cealkagiid hámi, ja čállá hui álkit. Dávjá lea nu ahte oahppit geat leat oahppamin giela, álggos čállet oanehis ja álkes teavsttaid. Dalle lea ge buorre geavahit govaid, ja áinnas govvaráidduid čállinproseassas, danin go govaid vuođul čállin gáibida eanet oahppis čállinproseassas. Son bággehallá geavahit dihto sániid mat bohtet ovdan govain, ja soaitá nagodit čállit guhkit teavsttaid go jos lei galgat čállit teavstta dušše iežas miellagova vuođul. Dalle soaitá oahppi válljet eanáš geavahit dakkár sániid mat sus leat jo sátnevuorkkás. (Monsen &amp; Tveit Randen 2017: 66.) 4.2.4 Sátnegeavaheapmi </p>
<p>Oahppit geat leat čállán daid oaneheamos teavsttaid, leat čatnon sakka dasa mii oidno govas. Sii muitalit oalle álkit ahte oahppit áigot dolastit, čoaggit murjjiid, geahččat lottiid ja rásiid ja bassit márffi. Buot dát áššit oidnojit govas. Dat oahppit geat leat guhkit teavsttaid čállán, leat maiddái čállán dieid seammá áššiid birra, muhto sii leat liikkáge nagodan rievddadallat ja lasihit vel eará áššiid cealkagiidda. Muhtimat leat nákcen smiehttat mii muđui sáhtašii dáhpáhuvvat tuvrras, ja čállán dan birra. Ovdamearkka dihte muitala</p>
<p><em type="italic">Oahppi 8 </em>ahte 5. ceahkki lea mannamin suidnet, muhtimat maiddái oggot dan mátkkis ja okta goddá stuorra guoli. Son čállá maiddái ahte leat muhtin mánát dan mátkkis geat oidnet cubbo giettis ja loddečivgga mii ohcá eatnis. <em type="italic">Oahppi 4 </em>fas viiddida iežas cealkagiid go čállá iežas teavsttas ahte “ <em type="italic">Jovsset </em>61 <em type="italic">lea gitta maŋŋemuš raiddus ja Niillas lea gitta ovddemus raiddus. Sii aigot dollastit ja sii aigot márfi </em><em type="italic">bassat.. </em>.” <em type="italic">Oahppi 6 </em>fas viiddida iežas cealkaga go ovdamearkka dihte čállá “ <em type="italic">Sii basai márfi dolas. Ja uohpai </em><em type="italic">ođa miehcesánit </em>”. Dát čájeha man dehálaš lea ahte oahppis lea sátneriggodat ja dadjanvuogit sajis, dalle nagoda oahppi fuomášit máŋgga láhkai mo čállá cealkagiid, ja teaksta šaddá maiddái eanet muitalusa hápmái dan sadjái go dušše ovttaskas cealkagat mat leat bardon maŋŋálaga. Øzerk (2016: 201) čilge dehálašvuođa das ahte oahppi nagoda geavahit giela dakkár áššiid birra mat eai leat dás dál, nu gohčoduvvon <em type="italic">dekontekstualiseren </em>. Dákkár dekontekstualiseren-giellamáhttu čállimis, gáibida ahte oahppis lea nana sátnerádju. Guovttegielatoahppi gii ahkkáivurdojuvvon dásis nagoda dekontekstualiseret dieđu, čájeha ahte sus lea duogášdiehtu áššiide ja dárbbašlaš vásáhusat. Sus lea maiddái nana sátneriggodat ja doabarádju, lea kreatiiva ja kognitiivvalaččat ahtanuššan. Son máhttá maiddái ovdanbuktit áššiid ja vásáhusaid nu ahte earáide leat áddehahttin. (Øzerk 2016: 201.) Helander deattuhage ahte <span type="quote">“giellariggodahttin ii leat dušše ođđa sániid oahppan muhto maiddái máhttu gaskkustit seamma dahje sullasaš cealkkasisdoalu nu máŋgga láhkai go vejolaš”</span>. Son maiddái čalmmustahttá dehálašvuođa das ahte <span type="quote">“oahppat nu olu sániid ja dadjanvugiid go fal vejolaš, go sánit leat doahpagiid gielalaš hámit ja cealkkaráhkadusaid muvrageađggit”</span>. (Helander 2016: 41.) 4.2.5 Persovdna-pronomeniid geavaheapmi </p>
<p>Fuomášan guovtti oahppi teavsttain ahte persovdna pronomenat geavahuvvojit boasttuláhkái čáledettiin.</p>
<p>Lean čohkken persovdna-pronomen geavaheami sierra skovvái (mielddus 4). <em type="italic">Oahppi 3 </em>čállá teavsttastis “ <em type="italic">sin aigo </em>...” ja nuppe háve fas “ <em type="italic">sin mai </em><em type="italic">aigo...” </em>go álggaha cealkagiid. Son lea oaivvildeamen čállit “ <em type="italic">sii áigo </em>” ja “ <em type="italic">sii maid áigo </em>”. <em type="italic">Oahppi 7 </em>fas čállá golbmii sáni “ <em type="italic">sit </em>” <em type="italic">. </em>Son čállá ovdamearkka dihte “ <em type="italic">sit lei </em>” ja “ <em type="italic">sit oini </em>” go oaivvilda “ <em type="italic">sii ledje </em>” ja “ <em type="italic">sii oidne </em>”. Go oahppi guovttos logaiga iežaska čállon teavsttaid munnje, de soai logaiga dáid persovdna pronomeniid seamma láhkai go leigga čállán, eaba ge divustan sániid logadettiin. </p>
<p>Dán tulkon dan láhkai ahte soai eaba leat iežaska mielas boastut čállán. Dákkár struktuvrralaš rievdamat gohčoduvvojit <em type="italic">diakronalaš fenomenan. </em>Jos dákkár rievdamat giela struktuvrras dáhpáhuvvet guhkit áigge badjel, de dát sáhttet leavvat ja cieggat gillii. Helander (2016: 155) buktá ovtta eará ovdamearkka dákkár diakronalaš fenomenas gos kásushápmi komitatiiva máŋggaidlohku geavahuvvo lokatiiva máŋggaidlogu sajis: <span type="quote">« minguin ii leat ihtin skuvla dan sadjái go mis ii leat ihtin skuvla»</span>. </p>
<p><em type="italic">Oahppi 5 </em>čállá fas ovtta sajis iežas teavsttas sáni “ <em type="italic">mid </em>” go oaivvilda “ <em type="italic">mii </em>”, muhto go son logai teavstta munnje jitnosit, de logai čielgasit “ <em type="italic">mii </em>”. Mun tulkon dien čállinmeattáhusa dan láhkai ahte son lea fuomášan ahte muhtin sánit galget čállot <em type="italic">d- </em>bustávain loahpas ja geavaha dán njuolggadusa maiddái dalle 62 go ii galggašii. Oainnán muđui su teavsttas ahte lea guktii vel dahkan diekkár meattáhusa go lea čállán “ <em type="italic">dajaid </em>” ja “ <em type="italic">logaid” </em>. Son badjelmeare oppasta dahjege generalisere (dár. overgeneralisere) muhtin čállinnjuolggadusa maid lea fuomášan (Monsen &amp; Tveit Randen 2017: 71–72). Dát čájeha ahte oahppi lea hui vitmat go lea fuomášan sámegielas dán čállinnjuolggadusa. </p>
<p><em type="italic">Oahppi 9 </em>gal lea iežas teavsttas geavahan rivttes persovdnapronomena čáledettiin, muhto vearbbaid ii leat nagodan sojahit áibbas riekta. Son čállá omd. “ <em type="italic">Si lea volgimin...”, <span type="quote">“Si basit marfi...”</span>, <span type="quote">“Si čogit...”</span> </em>ja <em type="italic">“Si </em><em type="italic">boraidi...” </em>. Rivttes láhkai čállon, lea: “ <em type="italic">Sii leat vuolgimin...”, <span type="quote">“sii basset márffi...”</span>, <span type="quote">“sii čogget...”</span> </em>ja “ <em type="italic">sii </em><em type="italic">boradit...” </em>Go oahppi logai munnje iežas muitalusa, de lohká son sániid riekta, muhto ii nagot vel riekta čállit sániid. 4.2.6 Diftoŋggaid geavaheapmi </p>
<p>Eará hástalus mii ihtá ohppiid teavsttain, lea <em type="italic">diftoŋga </em>-geavaheapmi. Lean ráhkadan sierra skovi, veahkkin guorahallanbargui, gosa lean čohkken diftoŋgasániid mat ledje teavsttain (mielddus 5). Guovtte oahppi teavsttain ii oppa oidnoge diftoŋga, vaikke dat gulašedje mielde muhtin sániin. Ovdamearkka dihte čállá </p>
<p><em type="italic">Oahppi 1 </em>čuovvovaš sániid iežas muitalusas: <em type="italic">mehcai, čogt, stokat, gæčat </em>. Go son lohká iežas teavstta munnje, de dadjá dieid sániid ná: <em type="italic">meahccái, čoaggit, stoahkat, geahččat </em>. <em type="italic">Oahppi 3 </em>fas čállá čuovvovaš sániid main váilu diftoŋga: <em type="italic">čokeli, geža, stakt </em>. Go lohká muitalusas munnje, de lohká dieid sániid ná: <em type="italic">čoaggit, geahčča, stoahkat </em>. Dás oaidná ahte sudnos lea njálmmálaš gielas diftoŋggat geavahusas, muhto eaba hálddaš vel čállimis daid. </p>
<p>Leat fas muhtin oahppit geat isket geavahit diftoŋggaid čáledettiin, muhto eai deaivva áibba riekta dan dahkat. Muhtimat geavahit <em type="italic">ea-diftoŋgga ie-diftoŋgga </em>sadjái, ja fas nuppe láhkai. Seammá dáhpáhuvvá <em type="italic">uo-diftoŋgga </em>ja <em type="italic">oa-diftoŋgga </em>geavahemiin. Ovdamearkka dihte orru <em type="italic">Oahppi 6 </em>veahá rahčamin dainna ahte goappá diftoŋgga galggašii geavahit goas. Son čállá sániid dego: <em type="italic">mieahcetovri, uohpai, miehcesánit, </em><em type="italic">giehčat, buogustedje </em>(riekta čállon: meahccetuvrii, oahpai, meahccesániid, geahččat, boagustedje). Dasa lassin bidjá son diftoŋgga ovtta sátnái masa ii gulašii, namalassii sátni <em type="italic">gieldulaš </em>(riekta čállon: gelddolaš). </p>
<p>Sánit maid lea čállán rivttes diftoŋggain leat: <em type="italic">buokat ja guovčbietju </em>(riekta čállon: buohkat, guovžžabiedju). </p>
<p>Son čájeha dan ahte lea diđolaš šaddagoahtán diftoŋgageavaheapmái, vaikke vel ii šatta áibba riekta álohii. 63</p>
<p>Nubbi eará oahppi gii orru hui diđolaš diftoŋgageavaheamis, lea <em type="italic">Oahppi 2. </em>Son geavaha dušše ovtta sajis teavsttas boasttu diftoŋgga, dalle go čállá “ <em type="italic">čuogit </em>”, muhto de fas maŋŋelabbos čállá “ <em type="italic">čoagit </em>” (oaivvilda sáni <em type="italic">čoaggit </em>). Son orru vuos eahpesihkkar mii lea riekta dien sáni dáfus, muhto muđui geavaha son rivttes diftoŋgga buot eará sániide mas galgá leat diftoŋga, sánit dego <em type="italic">vuolgimin, meahccái, geahčat (geahččat), </em><em type="italic">čoagit (čoaggit) </em>. </p>
<p>Diftoŋggaiguin barggadettiin lea dehálaš fuomášuhttit diftoŋganjuolgama njuolggadusa (ea-e, ie-i, uo-u, oa-o). Jos ovdamearkan válddášii <em type="italic">Oahppi 2 </em>sáni “ <em type="italic">čuogit </em>” ovdamearkan, ja čájeha mo sátni šattašii diftoŋganjuolgama maŋŋá, č uo ggit-č u ggen, de soaitá oahppi fuomášit ahte diet ii orron gal heivvolaš. </p>
<p>Rivttes čállinvuogi maid ferte čájehit, mii livččii č oa ggit-č o ggen . Dát diftoŋganjuolgan njuolggadus sáhttá fuomášuhttit ohppiid mo dárkkistit diftoŋgageavaheami jos leat eahpesihkkarat čáledettiin. Áinnas heive njálmmálaččat liiggástallat jietnademiin fuomášuhttin dihte čállinvuogi. (Helander 2016: 78.)</p>
<p>Dan ovtta allafrekveanta diftoŋgasáni maid fuomášan lea riekta čállon dan viđa oahpis geat leat dárbbašan dan sáni, lea <em type="italic">lea- </em>sátni. Dat soaitá leat danin go dáid ohppiid ceahkkilanjas lea dan vuosttaš guokte skuvlajagi heaŋgán <em type="italic">lea </em>-sátni oidnosis muittuhussan mo čállo. Maiddái lea dát veahkkevearba dakkár sátni mii oidno teavsttain hui dávjá ja dan dihte várra lea cieggan millii. Dás oaidná ahte lea ávki bargat ja čalmmustahttit allafrekveanta sániid jo álggu rájes. 4.2.7 Cealkagiid huksen </p>
<p>Oainnán ohppiid teavsttain ahte singuin lea erenoamáš dárbu bargat teakstahuksemiin. Álggos vuos fertešii bargat cealkagiid huksemiin. Máhttoloktemis han vurdoge ahte oahppit maŋŋá 2. jahkeceahki galget máhttit <span type="quote">“čállit cealkagiid stuora ja smávva bustávažiiguin ja čuoggáin iežas giehtačállagiin ja tastatuvrrain”</span> (Oahpahusdirektoráhtta 2006c: 6).</p>
<p>Guovtte oahppi čállosis váilu čuokkis oalát. Golmma eará oahppis ii leat čuokkis eará go muitalusa maŋemuš sáni duohken. Njealjis gal leat iskan geavahit čuoggá čáledettiin, muhto eai leat álohii deaivan áibba rivttes sadjái gal bidjat, muhto sii leat iskan ja orrot fáhtegoahtán dien beali teakstačállimis.</p>
<p>Ovdamearkka dihte čállá <em type="italic">Oahppi 2: <span type="quote">“mánát leče vuolgimin meahccái. čuogit murjid. Ja vel dolastat.”</span> </em>Dán teakstaoasážis oaidná ahte son lea jođus, lea fáhtegoahtán mo galggašii hukset cealkagiid, muhto ii muitte vel ovdamearkka dihte álo álggahit ođđa cealkaga stuorra bustávain. Su fertešii vel bagadastit dan mo dievasmahttá cealkagiid, ja ahte ii leat nu vuogas álggahit ođđa cealkaga “ <em type="italic">ja </em>”-sániin. <em type="italic">Oahppi 6 </em>fas čállá: “ <em type="italic">Smáva dási lei vácimen mieahcetovri. Elle gahčai buohkat buogustedje.” </em>Dán teakstaoasážis 64 fas oaidná ahte oahppi lea diđolaš dasa ahte čuoggá galgá geavahit čáledettiin, go ovtta ášši lea geargan muitaleames. Son maiddái muitá nammii bidjat stuorra álgobustáva. Muhto de vajálduvvá go fas viidáset čállá muitalusas: “ <em type="italic">ja uohpai ođđa miehcesánit márjá huik mun lean gavnan guovčbietju!” </em>Dán cealkagis maid oaidná ahte son álggaha unna bustávažin, ja “ <em type="italic">ja </em>”-sániin mainna ii heivešii álggahit cealkaga. Muhto somá lea oaidnit ahte son fas lea fuomášan ahte sáhttá čuorvvasmearkka geavahit čáledettiin, go áigu čurvestit juoga. Maiddái <em type="italic">Oahppi 5 </em>lea fuomášan mo čuorvvasmearkka sáhttá geavahit teavsttas, go guovtte sajis teavsttas geavaha dan: <em type="italic">“...gieča dope lea joŋat! </em>” ja “ <em type="italic">Ohh! dajai buhkat </em>.” <em type="italic">Oahppi 4 </em>lea maid diđolaš šaddagoahtán čuoggá-geavaheapmái, muhto sus leat vuos ain hui guhkes cealkagat. Son čállá ovtta sajis ná: <span type="quote">“Sii aigot dollastit ja sii aigot márfi bassat sii vuollgit deavá alla sii aigot lea vihtta tibmu vell doppe.”</span> 4.2.8 Suopmanerohusat </p>
<p>Sáhttet maiddái leat suopmanerohusat mat dihttojit muhtin ohppiid čállosiin, erenoamážit diftoŋgasániin.</p>
<p>Ovdamearkka dihte čállá <em type="italic">Oahppi 4 </em>“ <em type="italic">deavá ala </em>” go oaivvilda “ <em type="italic">dievá ala </em>”. <em type="italic">Oahppi 8 </em>fas čállá “ <em type="italic">geatis </em>” go oaivvilda “ <em type="italic">giettis”. </em>Son čállá maiddái “ <em type="italic">garde </em>” vaikke oaivvilda “ <em type="italic">geardde </em>”. Sudno teavsttain leat muđui buot eará diftoŋga-sánit riekta čállon, de mun jurddašalan ahte diet guokte sáni sáhttet leat gártan boastut danin go sudno suopmanis daddjojit namuhuvvon sánit dien láhkai. Helander (2016: 85) dadjá dehálažžan ahte oahpaheaddji diehtá dákkár suopmanerohusaid birra, vai sáhttá čilget ohppiide čállingiela normerejuvvon hámi. Erenoamáš váttis sáhttá ohppiide dákkár áššiid oahppat, go lea váttis gullat erohusaid hállangielas. 4.2.9 Lohkan- ja čállinváttisvuođat </p>
<p>Eará ášši maid álo ferte vuhtii váldit ja atnit muittus go bargá ohppiid teavsttaiguin, lea ahte doppe sáhttet ihtit áššit mat gusket muđui eará hástalusaide go dušše gielaoahppama prosessii. Sáhttá leat nu ahte oahppis leat juogalágan erenoamáš pedagogalaš dárbbut, ovdamearkka dihte lohkan- dahje čállinváttisvuođat, dahje dysleksiija. Dysleksiija ja fonologalaš diđolašvuohta (gč. kap.2.3.2) gullaba fárrolagaid (Roe 2008: 26). Monsrud (2013) čilge ahte čuovvovaš dovdomearkkat sáhttet čujuhit dasa ahte oahppis leat erenoamáš lohkan- ja čállinváttisvuođat dahje dysleksiija (mu jorgalus): -</p>
<p>Váttisvuođat oahppat jietnadagaid ja laktit jietnadagaid bustávaide. -</p>
<p>Sihke analyhtalaš ja syntehtalaš váttisvuođat. 65 -</p>
<p>Váttisvuođat ásahit ja automatiseret sániid jietnadallama (dekoden). -</p>
<p>Váttisvuođat riektačállimiin. -</p>
<p>Vuollegis lohkanleaktu. -</p>
<p>Heajos lohkanáddejupmi. (Monsrud 2013: 111.)</p>
<p>Maiddái oanehisbotta muitu, dahje bargomuitu lea juoga mii sáhttá váikkuhit oahppi lohkama- ja čállima ovdáneapmái. Ovdamearkka dihte sáhttá dát mielddisbuktit ahte oahppis leat váttisvuođat bisuhit jienaid muittus, dahje doallat sániid muittus dassážii go lea lohkan olles cealkaga. Váikkuhus dalle sáhttá leat ahte massá áddejumi sánis dahje cealkagis, ja lohkanmáhtolašvuohta illá ovdána. (Wirkola 2014: 3.)</p>
<p>Ii sáhte dieđusge dušše ovtta teakstačállima barggu bokte oaidnit leat go oahppis dákkár hástalusat, muhto dan ferte lagabui iskat eará kárteniskosiid vehkiin. Jos oahppi ovdamearkka dihte čállima lassin rahčá lohkamiin, de lea maiddái dehálaš kártet giela. Muhto hástalus máŋggagielat ohppiid dáfus lea ahte eai gávdno vel nu olu teasttat ja geahččaleamit mat leat erenoamážit ovddiduvvon dán jovkui. Sáme-dárogielat ohppiide gávdno guovttegielat iskkus TOSP, mii kárte sátneriggodaga ja lohkanáddejumi. (Monsrud 2013: 113, 117.) Muđui lea maiddái ráhkaduvvon <em type="italic">Gielalaš diđolašvuođaiskan </em>sámemánáide geain lea sámegiella vuosttašgiellan. Iskkus lea ráhkaduvvon dan nammii ahte fuobmát árrat jo daid ohppiid geain sáhttet šaddat lohkan- ja čállinváttisvuođat. Geahččaleapmi iská: <em type="italic">máhttá go mánná gullat </em><em type="italic">seammalágan loahppašuoŋaid, fonologalaš/morfologalaš/syntáksalaš áddendáiddu, sániid muitima, </em><em type="italic">grammatihkalaš diđolašvuođa ja bustávva máhtu. </em>Iskkus berre čađahuvvot árra čavčča 1. luohkás, ja fas giđđat seamma luohkás, buohtastahttin dihte bohtosiid. (Wirkola 2014: 4.) </p>
<p>Mus ii leat vuođđu iežan dutkosa ohppiid teavsttaid vuođul čujuhit dasa ahte leat go ovttasge erenoamáš hástalusat lohkamiin dahje čállimiin, de danin in gidde dakkár fuomášumi ovttaskas oahppi tekstii dán guorahallamis. Háliidan liikkáge čalmmustahttit dan beali oppalaččat danin go máŋgii sáhttá oahpaheaddji barggus čuožžilit dat dilli ahte oahpaheaddji gažadišgoahtá oahppi hilljánis ovdáneami lohkama dahje čállima ektui. Dalle sáhttá boahtit dan dillái ahte gártá árvvoštallat čuožžilit go dát hástalusat erenoamášpedagogalaš dárbbuid dihte vai váilevaš giellamáhtu dihte. Dávjá lea nu ahte erenoamášpedagogalaš dárbbut eai fuomášuvvo áiggil, danin go navdojuvvo ahte sivva manin oahppi ii oahpa nu jođánit go galggašii, lea heajos giellaovdáneami dihte (Monsrud 2013: 104). Seammás ferte muitit ahte kárten okto ii čoavdde buot váttisvuođaid, das sáhttet baicce maiddái čuožžilit boasttuáddejumit. Danin berre kárten maiddái čilget maid oahppi hálddaša ja mat leat su nana bealit, dasto makkár oahppandárbbut sus leat. Dákkár dynamálaš kárten, oktan oahpaheaddji máŋggagielatáddejumiin ja lohkama- ja čállima oahpahusa gealbbuin, leat mielde huksemin áddejumi ovttaskas oahppi oahppaneavttuid ektui. (Monsrud 201: 117, 128.) 66 67 5 GIELLAMÁHTU JA –OVDÁNEAMI DOARJUN 5.1 Ohppiid teavsttaid bokte</p>
<p>Dán oasis buvttán ovdan oahpahanvugiid maid lean gávdnan beroštahtti ja maid oainnán ávkkálažžan sámegieloahpahusa gielladiđolašvuođa ja –máhtu ovddideapmái go čađahuvvojit systemáhtalaččat. Ferte muittus atnit ahte lea oahpaheaddji oaidnu das mo giellaoahppan dáhpáhuvvá, mii mearrida mo son heiveha giellaoahpahusa. Váldá go ovdamearkka dihte oahpaheaddji vuhtii oahppi vuosttašgiela oahpahusas, ja mo son veahkeha oahppi viidáset su oahppanproseassas ja daid meattáhusaid vuođul maid oahppi dahká. (Nergård &amp; Tonne 2008: 45.)</p>
<p>Heivvolaš lea geavahit ohppiid čállon teavsttaid viidáset bargun giellaoahpahusa ovddideapmái. Ohppiid teavsttaid systemáhtalaš čuovvuleapmi ja dárkkisteapmi lea dehálaš go galgá láidestit ohppiid riektačállimis (Helander 2003: 99). Dehálaš dán oktavuođas lea dieđus ahte várrugasat dán dahká, nu ahte ii mange láhkai ohppiid bávččagahte. Ii sáhte geavahit dušše muhtin teavsttaid ovdamearkan, baicce ahte gávdná buriid beliid juohke teavsttas, muhto dasa lassin vel geahččá mo sáhtašii buoridit teavstta. Go teavsttain buktá ovdamearkkaid, de čájeha oahpaheaddji ahte váldá ohppiid bargguid duođas ja ahte dain lea árvu. Ovdamearkka dihte sáhttá dahkat ohppiid diđolažžan das makkár synonymat gávdnojit sin teavsttain, makkár iešguđetlágan sániid sii leat geavahan go ovdamearkka dihte muitalit gosa mánát leat mannamin: <em type="italic">meahccái, várrái, tuvrii, meahccetuvrii. </em>Maiddái mo sii varierejit dan geat leat vuolgimin tuvrii. </p>
<p>Sii leat čállán: <em type="italic">sii, mánát, 1a, smávvadássi, vuosttas c., 5.c. </em>Dát leat buorit ovdamearkkat man láhkai sii leat iešguđet láhkai čilgen measta seammá ášši. Helander maid buktá ovdamearkkaid mo sáhttá stoahkat sániiguin ja hárjehallat ođđa vearbbaid ja substantiivvaid gávdnat sániid sadjái mat dávjá geavahuvvojit, ovdamearkka dihte <em type="italic">mannat </em>-vearbba sajis. (Helander 2016: 120.) </p>
<p>Sáhtašii maiddái geahččat mo sáhttá cealkagiid rievdadit, nu ahte eai šattašii nu oktageardánis cealkagat.</p>
<p>Dasa gulašii maiddái čájehit mo cealkagiid hukse. Dása sáhttá váldit ovdamearkkaid muhtin ohppiid teavsttain, dahje ahte oahpaheaddji ieš čállá teavsttaid ovdamearkan mat heivejit fáddái.</p>
<p>Teakstaovdamearkkat sáhtašedje ovdamearkka dihte nu mo <em type="italic">tabealla 4 </em>čájeha: 68 </p>
<p><em type="bold">Ovdamearkkat cealkagiin </em><em type="bold">main lea unnán variašuvdna: </em></p>
<p><em type="bold">Eanet variašuvdna </em><em type="bold">cealkagiin: </em></p>
<p>Sii vulge meahccái.</p>
<p>Sii vulge dolastit.</p>
<p>Sii vulge stoahkat.</p>
<p>Sii ledje meahccái vuolgimin.</p>
<p>Doppe áigo dolastit ja maiddái stoahkat.</p>
<p>Sii leat vuolgimin tuvrii, ja sii stohket ja sii gehččet lottiid ja sii basset márffi ja sii boradit.</p>
<p>Sii leat vuolgimin tuvrii. Sii áigot doppe stoahkat ja geahččat lottiid. Das maŋŋá sii bidjet dola vai besset márffi bassit ja boradit.</p>
<p><em type="italic">Tabealla 4: </em>Teakstačállima ovdamearkkat. </p>
<p>Go dán láhkai buktá ovdamearkkaid teavsttain ja guorahallá daid iešguđet beliid teavsttain, de dahká ohppiid eanet diđolažžan das mo sáhttá varieret čállima. Struktuvrralaš bargu teakstaovdamearkkaiguin sáhttá leat hui buorre vuohki mo teakstahuksemiin bargat. Maŋŋebargun dán oktavuođas sáhtašii maiddái oktasaš teavstta čállin vai oahppit oidnet mo proseassa lea álggus gitta lohppii. (Monsen &amp; Tveit</p>
<p>Randen 2017: 117.) Okta dehálaš pedagogalaš prinsihppa leage <em type="italic">oahppásis apmasii </em>, ja danin lea lunddolaš geavahit ohppiid iežaset čállon teavsttaid vuođđun ságastallamiidda ja čállingiela oahpahussii (Helander 2003: 90). Teakstahuksenbargui sáhttá maiddái geavahit visuála modeallaid čájehan dihte mo teavstta galgá hukset. Ovdamearkka dihte sáhtašii geavahit <em type="italic">hamburgera, lákcagáhku </em>dahje <em type="italic">jieŋa </em>govvidan dihte ahte teavsttas leat máŋga oasi, ovdamearkka dihte <em type="italic">álgu – váldooassi – loahppa </em>. Maiddái lávejit guollegova geavahit dákkár visualiseremii. (Kverndokken ja earát 2017: 54–56.) Čáledettiin lea maiddái dehálaš oažžut oahppi smiehttat ja ságastallat čállinproseassa birra. Dien láhkai hárjána geavahit metagiela iežas čállinproseassa birra. (Kverndokken ja earát 2017: 50.) 5.2 NEIS-modealla bokte </p>
<p>Lean iežan dutkanproseassas gidden fuomášumi ovtta pedagogalaš modellii maid oainnán ávkkálažžan ja miellagiddevažžan giellaoahpaheapmái. Dat lea pedagogalaš giellaoahpahanmodealla maid Kamil Øzerk lea ovddidan, ja gohčoduvvo <em type="italic">NEIS-modeallan </em>. Dát metodalaš lahkonanvuohki orru dakkár mii maiddái sáhttá heivet guovttegielat sáme- ja dárogielatmánáid oahpahussii. Dát pedagogalaš modealla ovddiduvvui álggos ovtta prošektii mas guokte Oslo-skuvlla ledje mielde. Dat gohčoduvvui dárogillii <span type="quote">“Oslo 69 prosjektet: Tilpasset norskopplæring med felles læreplan i norsk- likeverdig opplæring i praksis.”</span> (Øzerk 2010a: 1.) Prošeakta álggahuvvui heajos lohkankárteniskosiid bohtosiid dihte. </p>
<p>Ulbmil dáinna prošeavttain ja pedagogalaš modealla ovddidemiin, lei nannet ohppiid dárogielgealbbu, lohkangelbbolašvuođa ovdánahttima ja buoridit ohppiid eavttuid teavsttaid sisdoalloáddejumis. (Øzerk 2010a: 153.) Vaikke dát prošeakta lei erenoamážit jurddašuvvon <em type="italic">vehádatgielagiid </em>(dár. minoritetsspråklige) dárogielovdánahttinprošeaktan, de gávnnahedje ahte eanemus riekta lei smiehttat buot ohppiid oahppama ja ovdánahttima. (Øzerk 2010a: 9.) Jurddašalan ahte dát oahpahanmodealla sáhtašii heivvolažžan maiddái sáme- ja dárogielat guovttegielagiid oahpahanmodeallan, go giellaoahpahus lea oktasaš oppa ceahkkái, beroškeahttá das makkár vuolggasadji oahppis lea giela dáfus. </p>
<p>NEIS-modealla váldostrategiija lea ahte ohppiide galgá álohii addot vejolašvuohta: a) <em type="italic">áddet sihke njálmmálaš ja čálalaš giela </em>ja á) <em type="italic">searvat oahppanproseassaide </em></p>
<p>Øzerk lea viežžan inspirašuvnna modellii amerihkálaš pedagoga Jerome Bruner jurdagiid vuođul. Bruner oaivvilda ahte olbmot váldet atnui golbma iešguđetlágan mentálalaš <em type="italic">ovdanbuktinvuogi </em>(dár. representasjonsformer) go isket áddet juoga. Dat vuogit leat: dagut (gálggat), govat (govahallamat) ja symbolalaš vuohki (sánit ja giella). Dáid dieđuid ja jurdagiid vuođul ovddidii Øzerk NEIS-modealla, gos ovdanbuktinvuogit čájehuvvojit pedagogalaš doaimmaid bokte. (Øzerk 2010a: 13–14; Imsen 2014: 173.) </p>
<p>NEIS lea oanádus mii lea biddjon oktii ovdabustávain dan njealji ovdanbuktinvugiin. Dárogillii gohčoduvvojit dát ovdanbuktinvuogit:</p>
<p>N aturlig</p>
<p>E naktiv</p>
<p>I konisk</p>
<p>S ymbolsk</p>
<p>Jos sámegillii galggašin jorgalit dáid ovdanbuktinvugiid čilgehusaid, de sáhtašii dadjat ahte:</p>
<p>N - bustávva ( <em type="bold">N </em>aturlig) ovddasta dan mo giellaoahpahus čađahuvvo konkrehtaid vehkiin ja lunddolaš ávdnasiiguin. Sáhtašii ovdamearkka dihte luonddus viežžat ávdnasiid <em type="italic">nugo muoraid, lasttaid, murjjiid, </em><em type="italic">sámmáliid ja jeahkáliid </em>go lea luondduávdnasiid birra oahpaheamen. Dahje jos áigu oahpahit gievkkanreaidduid namahusaid, de lea lunddolaš mannat gievkkanii doallat oahpahustiimmu ja oahpahallat ovdamearkka dihte málestanreaidduid namahusaid nugo <em type="italic">firon, guksi, silli, vuoláš, spoađđu </em>ja 70 nu ain. <em type="italic">N-bustávva </em>oassi NEIS-modeallas čatnasa erenoamážit mo fáddái čadnon <em type="italic">substantiivvaid </em>galggašii dahkat áddehahttin. </p>
<p>E -bustávva ( <em type="bold">E </em>naktiv) fas ovddasta daguid, doaimmaid, drámá ja čájáhusaid. Giella ovddiduvvo iešguđetlágan doaimmaid bokte (learning by doing). Dát oassi oahpahanmodeallas fas veahkeha fáttá <em type="italic">vearbbaid </em>dahkat áddehahttin. </p>
<p>I -bustávva ( <em type="bold">I </em>konisk) ovdanbuktinvuogit fas sáhtašedje leat audio-visuála oahpponeavvut, nu go govat, plakáhtat, filmmat, kárttat, sárgosat jna. Dat leat mielde ealáskahttimin duogášdieđuid mat ohppiin ovddežis jo leat, dahje čujuheamen guovddáš osiide fáttás ja dagaheamen daid áddehahttin. </p>
<p>S -bustávva ( <em type="bold">S </em>ymbolsk) ovdanbuktinvuohki fas lea <em type="italic">giela bokte oahpahit giela </em>. Dat oaivvilda ahte geavaha ovdamearkka dihte <em type="italic">synonymaid, antonymaid </em>ja eará <em type="italic">gielalaš ovdamearkkaid </em>maid bokte čilge sániid ja doahpagiid mat leat apmasat. </p>
<p>Øzerk deattuha dehálašvuođa das ahte fágalaš sisdoallu <span type="quote">“bárgiduvvo”</span> njálmmálaš dahje čálalaš gillii.</p>
<p>Fágalaš sisdoallu álo govvida juogalágan duohtavuođa maid sáhttá ovdanbuktit ovtta dan njealji ovdanbuktinvugiin NEIS-modeallas. (Øzerk 2010a: 14.) NEIS-modealla bokte lea vejolaš dahkat oahpahusa lunddolažžan ja áššiid eanet áddehahttin ohppiide. Øzerk oaivvilda ahte oahpaheaddji berre geavahit goit ovtta NEIS-ovdanbuktinvuogi oahpahettiin doahpagiid ja sániid iešguđetlágan fáttáin, áinnas ge eanet go ovtta ovdanbuktinvuogi jos nu leš lunddolaš oahpahusa oktavuođas dahkat. (2010a: 14.)</p>
<p>Go jo mu vuolggasadji lea “ <em type="italic">sámegiela vuosttašgiela oahpahus guovtte-/máŋggagielat birrasis” </em>, de orru vuogas geavahit NEIS-modealla prinsihpaid vuođđun oahpahussii. Dát ovdanbuktinvuogit han láhčet dili nu ahte buot ohppiin galggašii ovdánit giellaáddejupmi ja ahte besset oasálastit oahppanproseassas iežaset eavttuid vuođul. Lea oahpaheaddji duohken heivehit dáid NEIS-ovdanbuktinvugiid ohppiid dási mielde, ja dahkat giela áddehahttin buohkaide. Dien láhkai veahkeha NEIS-modealla maiddái oahpaheaddji reflekteret iežas barggu birra, nanne su pedagogalaš diđolašvuođa ja lasiha su metodalaš vuorkká. (Øzerk 2010a: 16–18.) 5.2.1 Sániid ja doahpagiid ovdánahttin </p>
<p>Háliidan erenoamážit iežan dutkosis giddet fuomášumi dasa mo ohppiid sátneriggodaga ovdánahttit, ja mo bargat systemáhtalaččat doahpagiid ovdánahttimiin. NEIS-modealla maid deattuha sániid ja doahpagiid oahppama (Øzerk 2010a). Dát lea hui dehálaš bealli ohppiid gielladiđolašvuođa ovddideamis.</p>
<p>Helander čujuha girjjistis dutkiide geat maŋimuš moaddelot jagi leat čađahan dutkosiid gos čájehuvvo 71 <span type="quote">“ahte lea čielga oktavuohta das man olu sániid máhttá ja man bures lihkostuvvá skuvllas”</span> (Helander 2016: 57). Dat mielddisbuktá maiddái ahte oahppis gii hálddaša olu sániid, lea maiddái buoret lohkanáddejupmi, ja leat danin buoret oahppanvejolašvuođat go sus gii ii hálddaš doarvái sániid (Salen 2003: 32; Øzerk 2010a: 60; Sæverud ja earát 2011: 7; Helander 2016: 58).</p>
<p>Lean vásihan ahte oahpaheaddji muhtimin gártá luoitit oahpahusa gielalaš dási, ja dainna oaivvildan ahte gártá čilget árgabeaivválaš sániid maid vuorddášii jo leamen ohppiid sátnevuorkkás. Eai dárbbaš váddáset sánit go ovdamearkka dihte <em type="italic">bussá </em>dahje <em type="italic">áidi </em>. Maiddái go oahpaheaddji galgá lohkamušaid válljet ohppiide, de iská gávdnat dakkár teavsttaid mat galget dan veardde álkit ahte stuorámus oassi ohppiin galget sáhttit áddet sisdoalu. Iešheanalaš lohkamii maid soaitá oahpaheaddji gártat álkidit teavsttaid vai oahppi galgá birgehallat logadettiin teavstta. Jos oahppi ii fáhte teavstta sisdoalu logadettiin danin go sánit ja doahpagat eai leat sajis su <span type="quote">“sátnevuorkkás”</span>, de soaitá vuollánit. </p>
<p>Ođđa sániid ja doahpagiid oahppan dáhpáhuvvá lunddolaččat buot fágain skuvllas, muhto liikkáge vel dárkkuhuvvo aiddo dát bealli máŋgga sajis máhttoloktemis. Go lean geahčadan máhttoloktema iešguđet fágaplánaid osiid, de oainnán ahte máŋgga fágas erenoamážit deattuhuvvo sániid ja doahpagiid oahppan sihke ulbmila, fága váldoosiid, vuođđogálggaid ja fágaid gelbbolašvuođamihttomeriid vuolde. (Máhttolokten – Sámi oahppoplánabuvttus 2008.) Lea hui čielggas ahte sátne- ja doabaovdánahttinbargu lea guovddáš ášši ja erenoamáš dehálaš doaibma oahpahusa oktavuođas.</p>
<p>Ovdamearkka dihte deattuhuvvo jo <em type="italic">Sámegiella vuosttašgiellan oahppoplánas </em>váldooasis doabaipmárdusa ovddideapmi, go daddjo <em type="italic">njálmmálaš gulahallama </em>vuolde čuovvovaččat: “Guldaleapmi lea aktiiva doaibma mas oahppi galgá oahppat ja ipmirdit dan bokte ahte dulko, veardida ja árvvoštallá earáid dajaldagaid. </p>
<p>Sihke njálmmálaš ovdanbuktima bokte, masa lea ráhkkanan ja spontána njálmmálaš ovttastallamis galgá oahppi ovdánahttit návccaid gulahallat earáiguin ja albmanahttit máhtu, jurdagiid ja hutkosiid girjás gillii iešguđet šáŋŋeriin. Sámegielfágas mearkkaša dát ahte lea erenoamáš deaŧalaš <em type="italic">ovdánahttit ohppiid </em><em type="italic">doabaipmárdusa </em>ja seammás dahkat ohppiid diđolažžan giellageavaheamis. Dát eaktuda ahte sámegielat oahppit galget oahppat movt buoremusat gáhttet sámegiela seammás go ovdánahttet dan.” (Oahpahusdirektoráhtta 2013a: 3.) <em type="italic">Čálalaš gulahallama </em>vuolde fas daddjo ahte: “Buorre čálalaš gulahallan eaktuda <em type="italic">buori sátneriggodaga </em>, máhtu ja gálggaid teakstaduddjomis, grammatihkas ja riektačállimis, ja návccaid heivehit teavstta ulbmilii ja vuostáiváldái” (Oahpahusdirektoráhtta 2013a: 4). <em type="italic">Giella, kultuvra ja </em><em type="italic">girjjálašvuohta </em>oasis fas ovddiduvvo dán láhkai: “Váldooassái gullá maid giellageavaheami birra sámi kultuvrra, eallinvuogi jaárbevirolaš máhtu ektui, <em type="italic">doahpagiid oahppama ja sátneriggodaga viiddideami </em>birra.” (Oahpahusdirektoráhtta 2013a: 4). Maiddái daid iešguđetge cehkiid gelbbolašvuođamihttomeriin 72 leat máŋgga sajis namuhuvvon fágadoahpagiid oahppan, de lea hui čielggas ahte dáinna beliin ferte erenoamáš vuđolaččat bargat jos galgá ollašuhttit Máhttoloktema áigumušaid. </p>
<p>Go sániid- ja doahpagiid oahppan čájehuvvo leat erenoamáš guovddáš ja dehálaš ášši oahpahusas, de ferten čielggadit erohusa sániin <em type="italic">sátni </em>ja <em type="italic">doaba </em>(dár. <em type="italic">ord </em>ja <em type="italic">begrep </em>). Øzerk čilge ahte sánit leat mearkalihput dahje kodat masa nu. Dat leat symbolat mat ovddastit ávdnasiid, olbmuid, daguid, dáhpáhusaid, fenomenaid, diliid, jurdagiid ja buot dáid gaskasaš oktavuođaid. Muhto sániin lea maiddái sisdoallu ja oaivil. Dan maid olmmoš gullá nuppi dadjamin, leat sánit. Muhto dan maid mii áddet, sániid oaivil, leat fas doahpagat. (Øzerk 2010a: 74–77.) Helander fas dadjá ahte <em type="italic">“ </em>Doaba lea abstrakšuvdna mii govviduvvo sániin dahje sániiguin. Oktageardánit sáhtášii dadjat ahte sátni lea gielalaš hápmi, dat maid gullá dahje oaidná. Doahpaga ii sáhte gullat iige oaidnit. Dat lea sáni sisdoallu, dat manin dahje makkárin sáni mearkkašumi ádde <em type="italic">.” </em>(Helander 2016: 64.) Fágagielas gohčoduvvo sátni-namahus maiddái <em type="italic">tearbman </em>(Helander 2016: 22). </p>
<p>Øzerk (2010a) čilge maiddái ahte sátnevuorká/-riggodat (dár. <em type="italic">ordforråd </em>) ja doabamáhtolašvuohta (dár. <em type="italic">begrepsrepertoar </em>) leat dehálaš áššit mat johtet giehtalagaid. Son čujuha dutkiide geat oaivvildit ahte mánná ii oahpa sániid njuolggooahpahusa bokte. Ahte ii leat ávki bidjat áiggi sierra sátneoahpahussii skuvllas dahje ruovttus. Ohppiid sátnevuorká ovdána baicce sosiála oktavuođain gos ságastallan dáhpáhuvvá sin dásis, nu ahte sii áddejit. Sáhttá leat ovttasbargguid, stoahkama ja ságastallamiid bokte. (Øzerk 2010a: 73, 76.) Lea dehálaš láhčit diliid gos oahppi ferte aktiivvalaččat geavahit giela (Engen 2002: 68). Muhto ii leat dušše doarvái ahte oahppit dihtet olu sániid. Sii fertejit máhttit čilget sániid sisdoalu, ovdamearkka dihte bajit-, vuolit- ja bálddalas doahpagiid bokte. Ovdamearkka dihte ahte sánit <em type="italic">rukses, </em><em type="italic">ruoná, vilges </em>gullet ivdnesániide ja <em type="italic">kohppa, glássa, vuoláš </em>gullet fas lihttesániide. (M. Øzerk 2007: 54; </p>
<p>Helander 2016: 62.) Go mánná máhttá dán láhkai čorget sániid doabavuogádagaide, de dat darvánit guhkesáiggemuitui, ja dalle lea álkit maŋŋá fas váldit daid atnui go lea dárbu (Øzerk &amp; Juuso 1999: 42).</p>
<p>Maiddái lohkama bokte viidána sátne- ja doabavuorká, sihke go guldala nuppi lohkamin, ja go ieš lohká.</p>
<p>Riektačállima oahppamii lea maiddái buoremus vuohki lohkat ja čállit beaivválaččat. Mađe eanet lohká ja čállá, dađe buorebut ovdánit dát gálggat, ja riektačállinnjuolggadusat maiddái dien láhkai cigget millii. (Helander 2003: 99.)</p>
<p>Monsen ja Tveit Randen (2017) maiddái oaivvildeaba ahte sátneoahpaheapmi lea hui dehálaš bargu skuvllas, ja ahte sátneoahpaheapmi galgá ovddiduvvot máŋggalágan vugiiguin ja iešguđet fágain.</p>
<p>Sátneoahpaheapmi sáhttá leat ráhkkanuvvon doaibma dahje spontána doaibma, ja ohppiid beales sáhttá maiddái sátneoahppan dáhpáhuvvat sihke diđolaččat dahje dieđekeahttá. Lea dábálaš ahte oahpahusa áigge sáhttet čuožžilit lunddolaš ságastallamat ja dilálašvuođat mat dahket ođđa sániid oahpaheami 73 lunddolažžan. Eará háve fas lea oahpaheaddji bures ráhkkanan dasa makkár sánit galget oahpahuvvot. (Monsen &amp; Tveit Randen 2017: 86.) Dannemark (2011) čujuhage dasa man dehálaš lea vuhtii váldit ohppiid kommentáraid, gažaldagaid ja ságastallamiid giela birra oahpahusas, ovdamearkka dihte go buohtastahttá sáme- ja dárogiela. Go oahppi ieš beassá leat mielde hábmemin oahpahusa, de dovdá son maiddái ahte su máhttu ja oaivilat leat dehálaččat ja adnojit árvvus, mii fas boktá ovddasvástádusdovddu iežas ovdáneapmái. Dákkár oadjebasvuođa láhčin oahpahusdillái lea maiddái mielde ovddideamen ohppiid kreativitehta. (Dannemark 2011: 53.)</p>
<p>Keskitalo ja Määttä gal oaivvildeaba ahte ii oahppi dárbbaš áddet juohke sáni vai sisdoalu fáhtešii, deháleabbo lea ahte oahpahusvuogit mat dorjot oahppi ja su giellaovdáneami leat guovddážis. Oahppit eai galgga báhcit vuordit jorgalusa oahpaheaddjis, baicce galget ieža leat aktiiva giellageavaheaddjit oahpahusas. (Keskitalo &amp; Määttä 2011: 86.) Monsen ja Tveit Randen (2017) dadjaba fas ahte lea hui dábálaš ahte oahpaheaddji vásiha hástalusaid danin go leat iešguđetlágan gielladási oahppit seammá luohkás. Oahpaheaddji dáhtošii ahte oahppi ovddida gielas, muhto seammás lea maiddái oahpaheaddjái dehálaš ahte oahppi ádde maid son dadjá. Luohkálanjas galgá oahppi oahppat fága, muhto muhtin oahppit gártet oktanaga oahppat sihke fága ja giela. Vai oahppi oažžu ávkki oahpahusas, de lea hui dehálaš ahte oahpaheaddji lea dihtomielalaš iežas giellageavahemiin. (Monsen &amp; T. Randen 2017: 133–134.)</p>
<p>Keskitalo ja Määttä čujuheaba maiddái dasa ahte sámegielat oahpahus lea ferten rievdat jagiid mielde.</p>
<p>Sámiid assimilerema geažil lea dáhpáhuvvan nu ahte lea stuorra oassi váhnenbuolvvas geat leat massán gielaset, mii fas lea mielddisbuktán ahte ohppiin leat sierralágan gielladuogážat go álget skuvlii.</p>
<p>Sámegieloahpahusa ferte dalle muddet sihke eatnigielat ohppiide ja sidjiide geaidda sámegiella lea eanet passiiva giellan, ja buohkaide vel dan gaskkas. (Keskitalo &amp; Määttä 2011: 85.) 5.2.2 Fáddáoahpahus</p>
<p>Keskitalo (2017: 55) čilge <em type="italic">fáddá </em>- dahje <em type="italic">temáoahpahusa </em>nu, ahte oahpahus lea oppalaš ja sisdoaluid gaskkas lea oktavuohta. Fáddá sáhttá leat gárži dahje viiddis, ja dat sáhttá guoskkahit dušše ovtta fága, muhto sáhttá maiddái fágaidrasttildeaddji. Fáddá plánejuvvo dihto áigodahkii. Dát bargovuohki lea ávžžuhuvvon bargovuohki mánáidskuvllas. Øzerk (2010a) namuha máŋgga sajis girjjistis, ahte ii sáhte sirret fágasisdoalu oahppama sániid- ja doahpagiid oahppamis. Goappašagaid ferte oktanaga oahpahit. </p>
<p>Lea dieđus dehálaš ahte oahpahus lea bures ráhkkanuvvon, nu ahte dat lea sihke ulbmillaš ja struktuvrralaš, gos sihke fágasisdoallu ja ođđa doahpagat leat guovddážis. Dan dáfus heivege fáttáid mielde oahpahit ođđa sániid ja doahpagiid. Monsrud (2013: 137) lea seammá oaivilis go Øzerk das ahte 74 konteaksta lea dehálaš. Ii berre bargat sániiguin sierra, baicce makkár nu oktavuođas gos lea vejolaš oaidnit čanastumiid oktavuođaid ja sániid gaskka, mii fas lea mielde huksemin áddejumi.</p>
<p>NEIS-modealla oahpahanvugiid sáhttá hui bures čađahit fáddáoahpahusa oktavuođas. (Gč. eanet Øzerk 2010a: 82-85.) Bargoproseassa gos iskkan muhtin pedagogalaš jurdagiid ja metodaid NEIS-modeallas sáhtašii leat čuovvovaččat:</p>
<p>Vuolggasaji válddán fágas <em type="italic">Biebmu ja dearvvašvuohta – sámi oahppoplána. </em>Okta 4. jahkeceahki maŋŋel fága gelbbolašvuođamihttomearri <em type="italic">Biebmu ja geavaheapmi </em>- fáttás lea: - <span type="quote">“muitalit makkár buktagiid oažžu guolis, mearrabiepmus, šibihiin, bohccos ja eará fuođđuin”</span> (Oahpahusdirektoráhtta 2006: 4). </p>
<p>Dán váldo gelbbolašvuođamihttomeari fertešii dieđus vuos juohkit unnit osiide, vai ii šatta menddo viiddis bargu. Sáhttá álggos válljet <em type="italic">šibit- </em>namahusa bidjat guovddážii. Fáddá šattašii vaikke <em type="italic">šibitdoallu. </em></p>
<p>Álggus orošii lunddolaš vuos ságastallat maid oahppit dihtet šibitdoalu birra. Dihtet go oppanassiige mat šibihat leat? Ceahkis sáhttet leat oahppit geain lea návetdoallu gos gusat leat, earáin fas soitet leat sávzzat ja heasttat maiddái. Sáhttá álggos sin vásáhusaid ja máhtu oažžut ovdan. Sáhtášii maiddái muhtin girjji lohkat, dahje heivvolaš filmma geahččat, mii lea fáddái heivehuvvon, vai jurdagat jorragohtet ja leat vuođđun ságastallamiidda. Viidásit sátne- ja doababarggus sáhttá ráhkadit jurddakártta gosa deavdá <em type="italic">šibitnamahusaid, </em>áinnas govaid vel. Ovdamearkka dihte sáhtašii álgu doabakárttas nu mo govus 2 čájeha. </p>
<p><em type="italic">Govus 2: </em>Jurddakárta. </p>
<p>Viidáset bargun sáhtašii válljet fas muhtin šibiha man erenoamážit dutká, ja ságastallat makkár buktagiid ja biepmuid das fitne. Øzerk evttoha ahte sáhttá viiddidit bajábeale jurddakártta doabačilgenkártan (dár. <em type="italic">begrepsdefinisjonskart </em>). Ovdamearkka dihte sáhttá válljet geahččat makkár biepmuid gusas fitne </p>
<p><em type="bold">ŠIBIHAT </em></p>
<p>Sávza gáica vuonccis heasta spiidni bohkká gihcci láppis vierca gussa 75 (bierggu ja mielkki). Das fas viidáset gávnnahit maid mielkkis sáhttá ráhkadit (lávcca, gássi, yoghurt, vuosttá, vuoja, jieŋa jna.), ja daid iešguđet biepmuid iešvuođaid čilget. (Øzerk 2010a: 83.) Čálliidlágádusa digitála oahpporeaidduin gávdno doabakártamálle mii maiddái heive geavahuvvot doabačilgenbarggus.</p>
<p>Dan mállii sáhttá laktit sihke sátnečilgehusa, synonymaid, tevnnega ja cealkaga mas doaba geavahuvvo (Calliidlagadus.org).</p>
<p>Oahppit sáhttet maiddái lassidieđuid fáddábarggus ohcat vaikkeba girjjiin dahje neahtas. Lea vejolaš vel čállit fágateavstta dihtoriin válljejuvvon šibiha birra ja ovttastit dasa govaid ja jiena. Dakkár bargguin gokčá fas Máhttoloktemis, <em type="italic">Sámegiella vuosttašgiellan </em>oahppoplána, čálalaš gulahallama gelbbolašvuođa-mihttomeriid 4. jahkeceahkki maŋŋel, nu go: - <span type="quote">“ráhkadit teavsttaid mat kombinerejit sániid, jietnadagaid ja gova, digitála reaidduiguin ja daid haga.”</span> - <span type="quote">“ohcat dieđuid, ráhkadit, vurket ja fas viežžat teavsttaid digitála reaidduid geavahemiin.”</span> - <span type="quote">“geavahit girjerádjosa ja Interneahta gávdnat fáttáid iežas lohkamii ja čállimii.”</span> (Oahpahusdirektoráhta 2013a: 7.) </p>
<p>Iežaset dieđuid ja teavsttaid ovdanbuktin earáide ceahkis, gulašii maiddái dán barggu lohppii. Dasa lassin lea hui lunddolaš ja heivvolaš smávvaskuvladási oahpahanbottuide heivehit lávlagiid, hoahkamiid dahje stohkosiid. Go lea sáhka šibihiin, de sáhtášii ovdamearkka dihte válljet lávlagiid dego: <em type="italic">Ols Bieras ledje </em><em type="italic">šibihat, Bá bá lábbážan, Gussavuordi, Áhku lábbát </em>ja nu ain. Lávllagirjjit gos sáhttá gávdnat heivvolaš lávlagiid leat earet eará <span type="quote">“Suga suga su”</span> (Gaup 1997), <span type="quote">“Lávllagirji”</span> (Sámi oahpahusráđđi ja Girko- ja oahpahusdepartemeanta 1982) ja <span type="quote">“Ánde ja Risten jagi fárus”</span> (Vuolab 1990). Stohkosiid sáhttá maiddái heivehit fáddái. Ovdamearkka dihte lea “ <em type="italic">Háia boahtá </em>!” dakkár oahpes stoagus maid eatnašat máhttet (Balto 1998: 10). Dan stohkosis sáhttá dušše lonuhit eret <em type="italic">háia </em>ja dan sadjái bidjat <em type="italic">boandda </em>. Stohkosa sáhtašii dalle gohčodit “ <em type="italic">Boanda boahtá </em>!” Boanda háliida dieđus iežas gárgidan šibihiid viežžat návehii. </p>
<p>Buot dát bajábealde namuhuvvon pedagogalaš doaimmat ovddastit NEIS-modeallas sihke <em type="italic">Enaktiivalaš </em>, </p>
<p><em type="italic">Ikonalaš- ja Symbolalaš ovdanbuktinvugiid </em>(gč. kap.5.2) <em type="italic">. </em>Jos vejolaš, de livčče dieđusge buot buoremus beassat maiddái fitnat gallestaddamin muhtin šibitdoalu, vaikke gussa- dahje sávzanáveha. Dalle beassá maiddái sátne- ja doabariggodaga ovddidemiin bargat <em type="italic">lunddolaš </em>dilis, mii lea okta NEIS-modealla ovdanbuktinvugiin (Øzerk 2010a: 15). </p>
<p>Fáddáoahpahusas lea dábálaš ovttastit máŋga fága ja ulbmila, nu ahte sáhtašii ovdamearkka dihte fáddábargui šibihiid birra maiddái ovttastit <em type="italic">Luonddufága – sámi oahppoplána, </em>luonddu girjáivuođa, čuovvovaš gelbbolašvuođamihttomeari 4. jahkeceahki maŋŋel: 76 - <span type="quote">“ságastallat muhtun šaddo- ja eallišlájaid eallingearddi birra ja buohtastahttit daid”</span> (Oahpahusdirektoráhtta 2013c: 7) <em type="italic">. </em></p>
<p>Go fáddáoahpahussii ovttasta máŋga fága, de sáhttá oalle viidát ja čiekŋalit bargat ovttain fáttáin. Dákkár barganvuohki šaddáge boahtteáiggis hui dehálaš oassi oahpaheaddjebarggus, go Máhttolokten ođastuvvo ja dan sadjái Fágaođastus (dár. <em type="italic">Fagfornyelsen </em>) váldo atnui 2020 čavčča rájes. Dat plána deattuha oahppi čiekŋudanoahppama (dár. <em type="italic">dybdelæring </em>) ja áddejumi. Čiekŋudanoahppamis oaivvilduvvo ahte oahppi galgá oahppat oahppat ja hukset gealbbu guhkit áiggi badjel. Čiekŋudanoahppamis oahppi galgá dađis ovdánahttit iežas doabaáddejumi ja gaskavuođaáddejumi. Oahppi galgá oaidnit ja áddet ahte oasážiid maid oahppá ovtta fágas, sáhttá maiddái ávkkástallat eará fágain ja oktavuođain. Oahppi galggašii olahit oppalaš áddejumi fágaidgaskasaččat. (Fagfornyelsen – nye læreplaner 2020.) 5.3 Lohkama bokte oahppan Álgooahpahusas lea dieđusge lohkanoahpahus hui guovddážis. Beaivválaččat galgá bargat lohkanoahpahusain dan nammii ahte oahppit galget oahppat lohkat. Lohkanoahpahus galgá leat jotkkolaš ja lunddolaš oassin oahpahusas (Roe 2008: 79). Oahppit galget maiddái dađis váldit <em type="italic">čálamáhtu </em>atnui gulahallangaskaoapmin, sihke lohkamis ja čállimis. <span type="quote">“Čálamáhttui gullá čállinmearkkaid, erenoamážit bustávaid ja loguid oahppan nu, ahte máhttá lohkat teavsttaid ja ieš ráhkadit teavsttaid oktasaš čállinnjuolggadusaid mielde nu ahte nubbái lea álki lohkat maid lea čállán.”</span> (Helander 2016: 16.) Muhto vel dehálabbot, de galgá lohkan- ja čállingealbu huksejuvvot dan láhkai ahte oahppi dovdá lihkostuvvama, mas čuvvot buori dovddut ja guottut lohkama ja čállima ektui. (Kulbrandstad 2003: 149.) Oahppi galggašii go lea čoavdán lohkankoda, háliidit mielas ieš lohkat, ja ieš gávdnat lohkosiid sihke oahppama dihte ja návddašeami dihte. Dalle sáhttá dadjat ahte lohkanoahpahus lea lihkostuvvan. </p>
<p>Guovttegielatohppiid lohkanoahpahusa ektui daddjo ahte oahppit berrejit oažžut álgolohkanoahpahusa eatnigillii, danin go giellamáhttu ja lohkanovdáneapmi leat čavgadit laktojuvvon oktii. Buoremus lea jos oahppit besset gielladiđolašvuođain bargat dan gillii maid buoremusat hálddašit, namalassii iežaset eatnigillii. Go leat ádden giela sisdoallo- ja hápmebeali, ja čoavdán lohkankoda, de ii leat dárbu dan fas ođđasit dahkat nuppi gillii. (Kulbrandstad 2003: 149, 151–152.) Jos liikkáge lea nu ahte oahppit gártet oahppat lohkat iežaset nuppigillii, de ferte veahkkin loktet nuppigielagealbbu dakkár dássái ahte sáhttá ávkin dan atnit lohkan- ja čállinoahpahusas. (Kulbrandstad 2003: 158.) Dalle lea guovddážis earet eará ohppiid sátne- ja doabaáddejumi nannen. Jos teavsttas leat olu sánit maid oahppi ii ádde, de sáhttet vuollánit ja massit beroštumi lohkamii. (Roe 2008: 77). Sámegiella sáhttáge máŋgga mánás leat 77 nuppegielagiid dásis skuvlavázzima áigge, muhto seammás dat lea maiddái su vuosttašgiella. Keskitalo čujuha dutkamušastis dasa ahte sámegiela dássi skuvlii álggedettiin ii hehtte oahppi oahppamis lohkat ja čállit sámegillii. Lea baicce sáhka das makkár doarjaga oahppi oažžu lohkama- ja čállima oahpahallamis, ja makkár ovdánannávccat mánás alcces leat, mat váikkuhit su ovdáneapmái. (Keskitalo &amp; Määttä 2011: 73–74.) Helander oaivvilda maiddái ahte: <span type="quote">“Lohkan- ja čállinoahppama deaŧaleamos ovdánaneavttut leat máná ahtanuššandássi, birrasa váikkuhusat ja hárjehallan”</span> (Helander 2003: 92).</p>
<p>Gávdnojit viehka olu iešguđetlágan oahpahanvuogit mat dorjot lohkama ovdáneami. In oainne dán masterbarggu oktavuođas vejolašvuođa čiekŋudit buot dáidda. Muhto háliidan buktit ovdan dakkár proseassalahkonanvuogi lohkama oktavuođas maid sáhttá ávkin atnit buotlágan teavsttaid lahkoneapmái, sihke čáppagirjjálašvuođa- ja fágateavsttaid lahkoneapmái. Dán bargovuogi sáhttá geavahišgoahtit vuosttaš skuvlabeaivvi rájes, vuosttaš girjji dahje teavstta logadettiin oahppái. Dasto galggašii fas dát bargovuohki čuovvut oahppi viidáset buot su lohkandoaimmaide skuvlamannolaga áigge. Roe (2008) dadjá ahte mađe árat oahppit ohppet geavahit iešguđetlágan lohkanstrategiijaid, dađe nannoset vuođu huksejit boahttevaš buori lohkkin. Dieđusge ferte muitit heivehit lohkanstrategiijaid ohppiid agi, lohkandáiddu ja ahtanuššama ektui. (Roe 2008: 89.) Dás lea sáhka das mo oahppit ja oahpaheaddji lahkonit ovtta teavstta <em type="italic">ovdal lohkama, logadettiin </em>ja <em type="italic">maŋŋá lohkama </em>. Gohčodan daid iešguđetge dásiid <em type="italic">lohkanmuddun </em>. Kulbrandstad (2003) gohčoda dáid lohkanlahkonanmuttuid dárogillii <em type="italic">førlesefasen, </em><em type="italic">lesefasen ja etterlesingsfasen </em>. </p>
<p>Ovdanbuvttán dás muhtin lahkonanvugiid mat heivejit iešguđetge lohkanmuddui. Álggos lahkonan dáid lohkama muttuid teoriijaid bokte. Dasto geavahan ovdamearkan girjji <span type="quote">“Luondduipmašat”</span> (Boine 2005), gos maiddái vižžen gova ohppiid teakstačállimii (govva 3). <span type="quote">“Luondduipmašat”</span> ovdasánis daddjo ahte <span type="quote">“girji lea vuosttažettiin jurddašuvvon skuvllaide, 1.-4. luohkáide, muhto heive maid bures ruovttuide ja mánáidgárddiide”</span> (Boine 2005). Ovdamearkkas jurddašalan ahte oahppit leat 3. ceahkis.</p>
<p><em type="bold">Ovdal lohkama muddu: </em>Dán lohkama muttus lea ulbmil ráhkkanit lohkamii, dahkat ohppiid sáhkkin tekstii ja čilget manin dát teaksta galgá lohkkojuvvot (Kulbrandstad 2003: 185). Lea erohus das mo lahkona fága- ja čáppagirjjálašvuođateavstta. Fágateavstta lohkamiin lea ulbmil dieđuid viežžat ja oahppat juoga. </p>
<p>Čáppagirjjálašvuođa teavsttain sáhttá dušše ieš lohkanvásáhus leat ulbmilin. Muhto dávjá maiddái sáhttá ulbmilin leat tulkot teavstta eará láhkai, juogo teavstta giela dahje dan huksehusa, dahje makkár girjjálašvuođa váikkuhangaskaomiid leat geavahan teavsttas. (Roe 2008: 90.) Makkár teaksta dal jo leš, de sáhttá oahpásmuvvagoahtit tekstii dan bajilčállaga bokte, oažžut ohppiid smiehtadit man birra teaksta sáhttá leat. Maiddái teavstta govaide oahpásmuvvan ja ságastallan daid birra sáhttá boktit beroštumi tekstii. (Kulbrandstad 2003: 186.) Fágateavsttain sáhttet leat vuollebajilčállagat, <span type="quote">“teakstabovssat”</span>, 78 tabeallat ja diagrámmat. Sánit sáhttet maiddái leat merkejuvvon erenoamáš vuogi mielde, vaikkeba <em type="italic">kursiivan </em>dahje <em type="bold">buoiddes čállagiin </em>. (Helgevold &amp; Engen 2006: 47.) Dákkár beliid teavsttas lea dehálaš fuomášuhttit ohppiide, go dain sáhttet dehálaš dieđut boahtit ovdan. Ságastaladettiin lea maiddái vuogas iskat gávdnat čanastagaid fáttás juoga masa nu maid oahppit ovddežis juo dihtet, ja dien láhkai boktit sin ovdamáhtu ja beroštumi fáddái. Dalle lea maiddái álkit fáhtet sisdoalu ođđa teavsttas. Stuorát mánáid sáhttá maiddái dáhttut čállit čoavddasániid teavstta fáttá birra, ovdamearkka dihte maid dihtet fáttá birra ja maid imaštit dahje háliidit diehtit fáttá birra. Eará vejolašvuohta lea jurddakártta ráhkadit dán oktavuođas. (Kulbrandstad 2003: 190–191; Roe 2008: 90–91.) </p>
<p>Go <span type="quote">“Luondduipmašat”</span> girjái áigu lahkonit <em type="italic">ovdal lohkama </em>, de sáhttá álggos vaikke geahčadit girjji olggoža ja dan nama, <em type="italic">Luondduipmašat. </em>Sáhttá gulaskuddat ohppiin man birra sii jáhkket dán girjji leat olggoža gova ja girjji nama vuođul. Oahpaheaddji sáhtašii távvalii ráhkadit jurddakártta gosa čállá ohppiid jurdagiid. Ovttas sáhttet maiddái duhkoraddat veahá sániin <em type="italic">luondduipmašat </em>. Sáhttá doaškut stávvaliid sánis, ja iskat gávdnat sániid sánis. Fuomášit go ovdamearkka dihte ahte sátni lea goallosátni. Dasto sáhtášii bláđet girjji ja geahčadit govaid girjjis, ságastallat ja imaštallat mii son galgá dáhpáhuvvat. </p>
<p>Oahpaheaddji joatká távvalii čállit ohppiid evttohusaid. Ságastaladettiin govaid birra, de sáhttet čuožžilit buorit ságastallamat ohppiid iežaset vásáhusaid ja fearániid birra meahccemátkkiin. Dáid berre áinnas vuhtii váldit. Oahpaheaddji sáhttá maiddái ovdal lohkama geahčadan teavstta ja fuomášan doppe sániid maid jurddaša sáhttet váddásat muhtimiidda. Ovdamearkka dihte ihtet jo guovtte vuosttaš siidduin muhtin sáni maid jearašin ohppiin ahte dovdet go. Dat leat sánit: <em type="italic">doaresbealde, hoahkat </em>ja <em type="italic">hutkat </em><em type="italic">dajahusaid </em>. (Boine 2005: 4–5.) Muhtin sániid fas sáhttá diktit čilgetkeahttá, oaidnin dihte ahte nagodit go fáhtet sáni sisdoalu konteavstta oktavuođas, sihke gova ja teavstta oktavuođas. Ovdamearkka dihte lea maŋit siiddus fas čuovvovaš cealkka: <span type="quote">“Mánát vázzilit meahccái govda máđiiráigge”</span> (Boine 2005: 6). Dán cealkagis sáhttá máŋgasiidda váttis áddet dajahusa <span type="quote">“govda máđiiráigge”</span>, muhto gova geahčadettiin ja muđui cealkaga tulkomin, de sáhttá áddet ahte lea sáhká dan luottas man mielde mánát leat vázzimin. </p>
<p><em type="bold">Lohkanmuddu: </em>Lohkanmuttus sáhttá maiddái máŋgga láhkai bargat teavsttain, boahtá das man ahkásaš oahppit leat, ja leago fákta- vai čáppagirjjálašvuođa teaksta. Oahppit geat ieža nákcejit lohkat, sáhttet dieđusge jaskadit ieža lohkat. Muhto oahpaheaddji maiddái sáhttá lohkat jitnosit, dahje ahte oahppit joavkkuin čohkkájit ja lohket (Kulbrandstad 2003: 191). Makkár vuogi vállješ čađahit, de lohkama muttus lea dehálaš leat aktiiva logadettiin. Dat mearkkaša ahte logadettiin bisána, smiehtasta ja gažada áššiid mat dáhpáhuvvet teavsttas. Sáhttá alcces jearrat ovdamearkka dihte <em type="italic">gean </em>birra lea teaksta, <em type="italic">mii </em>dáhpáhuvvá, <em type="italic">goas </em>dáhpáhuvvá ja <em type="italic">manin </em>dáhpáhuvvá. (Kulbrandstad 2003: 192.) Logadettiin teavstta sáhttá leat dasa lassin vuogas merkestit tekstii áššiid maid ii áibbas ádde, dahje jos juoga lea eahpečielggas. Sáhttá maiddái 79 mearkut áššiid maid diehtá jo ovddežis fáttá birra. Dákkár merkesteamit dahket ahte oahppi ollesáigge goziha iežas lohkama, mii lea dehálaš teavstta sisdoalloáddejupmái. Lohkama áigge heive maiddái bisánastit ja ságastallat áššiid birra teavsttas, vaikkeba buohtastahttit áššiin maid diehtá ovddežis dahje mat heivejit iežas eallimii. (Kulbrandstad 2003: 193; Roe 2008: 92–93, 96.) Sátnemáhttu lea maiddái dehálaš teavstta áddejupmái. Danin lea dehálaš čilget sániid maid oahpaheaddji jurddaša sáhttet buktit teavstta áddema hástalusaid. Dákkár ráhkkaneapmi maiddái fuomášahttá ohppiide teavstta sisdoalu, ja sáhttá movttiidahttit sin lohkagoahtit teavstta. Dávjá sáhttet nuppigielaohppiide olu sánit teavsttain mat hedjonahttet teakstaáddema. Sii erenoamážit dárbbašit čuovvuleami logadettiin, sániidčilgema ja ságastallama bokte. (Roe 2008: 104–105.) </p>
<p>Go áigu lohkagoahtit <span type="quote">“Luondduipmašat”</span> girjji, de diehtá oahpaheaddji ovddalgihtii jo man muttus oahppit leat lohkanmáhtu ektui. Son ferte árvvoštallat galget go oahppit lohkat ovttaid mielde jaskadit vai jitnosit, vai galget go oktasašlohkama čađahit gos oahppit ja oahpaheaddji lohket teavstta jitnosit fárrolagaid.</p>
<p>Sáhttá maiddái ahte oahpaheaddji lohká jitnosit ja oahppit čuvvot teavstta. Dalle heive ahte ohppiin lea bliánta gieđas mainna besset merkestit jos leat sánit maid eai oro áddemin. Maiddái lea vejolaš ohppiid juohkit smávit joavkkuide gos lohket vuoruid mielde dahje fárrolagaid. Makkár vuogi oahpaheaddji vállješ, lea dan duohken mii ulbmil lea lohkanbottuin. Luondduipmašat girjji lohkamii jurddašalan ahte ulbmil livčče ohppiid oažžut áddet teavstta ja oahppat ođđa sániid ja doahpagiid. Dalle heivešii čađahit oktasašlohkama, vai lea sihkkar ahte buohkat ožžot mielde teavstta sisdoalu. (Gč. <em type="italic">Å lese for livet </em>2009: 71–78.) Logadettiin teavstta ferte ain bisánastit ja ságastallat sisdoalu birra, gulaskuddat leat go oahppit merkon sániid maid eai ádde, ja maid sii vurdet sáhttá viidáset dáhpáhuvvat. Dalle goziha lohkama ja sihkkarastá ahte buohkat leat mielde. <span type="quote">“Luondduipmašat”</span> teaksta lea maiddái dan veardde guhkki, ahte ii leat vejolaš ovtta skuvlatiimmus lohkat olles girjji, fertešii juohkit girjji lohkama máŋgga skuvlatiibmui. </p>
<p><em type="bold">Maŋŋá lohkama muddu: </em>Dán lohkama muttus lea dehálaš geahčastit ruovttoluotta dasa maid barggai <em type="italic">ovdal lohkama muttus </em>ja <em type="italic">lohkanmuttus. </em>Lea heivvolaš geahčadit daid gažaldagaid ja jurdagiid maid bukte ovdan árabut teavsttain barggadettiin. Ovdamearkka dihte sáhttá ohppiide divvut gažaldagaid nugo: Lei go teaksta dan birra maid ledje jurddašan? Ohppe go fáttá birra juoga ođđa maid ovdal eai diehtán? Leat go ođđa sániid oahppan? (Kulbrandstad 2003: 200.) Dasa lassin sáhttet čuovvut maŋŋebarggut teavstta birra. Ovdamearkka dihte sáhttet ovdanbuktit teavstta sárguma bokte, dramatiserema bokte dahje seaidneplakáhtaid ráhkadeami bokte. Maiddái lea vejolaš njálmmálaččat ovdanbuktit dahje iešguđetlágan čállinbargguid bokte. (Kulbrandstad 2003: 199–201; Helgevold &amp; Engen 2006: 52; Roe 2008: 97.) <span type="quote">“Luondduipmašat”</span> <em type="italic">maŋŋá lohkama muttu </em>doaibma sáhtašii ovdamearkka dihte ahte oahpaheaddji ovttas ohppiiguin fas máhccet jurddakártii maid devde <em type="italic">ovdal lohkama </em><em type="italic">muttus </em>. Das sáhttet geahčadit árvalusaid 80 maid ledje hutkan. Dollet go árvalusat deaivása? Dáhpáhuvai go mihkkige mátkkis maid eai lean vuordán govaid vuođul? Ohppe go ođđa sániid teavsttas? Lei go mihkkige mii lei erenoamáš somá dahje ártet? Dán muttus maiddái sáhtašii viidáset bargat sániiguin mat bohte ovdan girjji álgosiidduin (Boine 2005: 4–7). </p>
<p>Ovdamearkka dihte sáhttá dutkat viidáset mat leat goahccemuorat ja lastamuorat, ja ráhkadit seaidneplakáhtaid gosa bidjá sátne- ja doabačilgehusaid muorain. Sáhttá maiddái olgun viežžat lasttaid, bárkku, beassi ja gohcciid maid besset dutkat. Eará vuogas loahpahanbargu teakstalohkamii lea vaikke vuoruid mielde beassat dramatiseret osiid teavsttas. Dávjá lea ohppiin dárbu maŋŋá lohkanbottu beassat veahá lihkadit ja dalle heive dramatiserema bokte dan bargat. Moattis sáhtašedje válljet oasáža teavsttas maid dramatiserejit, sáhttet maiddái jienajávohaga dramatiseret (mimet), earát de galget árvádallat makkár oassi teavsttas dat lea. Dákkár dramatiseren boddu lea ávkkálaš go dat sáhttá maiddái mielde čielggadeamen áššiid mat sáhttet leamaš eahpečielgasat muhtimiidda. Maiddái sáhttá dárbu mannat fas govaid ja teavstta geahčadit go galgá ovdanbuktit earáide, ja dien láhkai čielgá áddejupmi tekstii vel buorebut. Jos joavkkuin barget, de lea maid hui buorre ahte besset ságastallama bokte čielggadit leat go ádden áššiid seamma láhkai. (Kulbrandstad 2003: 199.)</p>
<p>Dákkár proseassalahkonanvuohki lohkamii, veahkeha oahppi fuomášit goas ádde ja goas ii ádde go lohká ovtta teavstta. Dákkár metakognitiiva áddejupmi lea dárbbašlaš go oahppi galgá ovdánahttit iežas lohkandáiddu ja šaddat iešheanalaš lohkkin. (Kulbrandstad 2003: 203.) Lohkanoahpahusa sáhttáge ávkin geavahit čállimii. Go girjjiid ja teavsttaid lohká, de hárjána oaidnit riektačállojuvvon dahje normerejuvvon teavstta, mii fas maŋŋá boahtá ávkin čállimii. (Helander 2003: 98.) Eará ovdamunni vel lohkamin lea ahte, son gii olu lohká lasiha maid seammás iežas sátneráju. Go máŋgii deaivida daid seammá sániiguin iešguđetlágan teavsttain, de dađis áddejupmi buorrána ja vejolaččat sánit geavahuvvogohtet beaivválaš hállamis. (Roe 2008: 105.) 5.4 Sámegielat oahpponeavvut</p>
<p>Ii leat čiegusášši ahte buorit girjjit, sátnekoarttat, sátneplakáhtat fáttáide čatnon (sihke unna, maid ohppiid mielde sáhttá ruoktot sáddet, ja stuorra maid seaidnái bidjá) ja digitála oahpponeavvut livčče maiddái mielde ovddideamen sámegieloahpahusa. Dál lea nu ahte olu báhcá ovttaskas oahpaheaddji hutkáivuođa ja gillilvuođa duohkái, man olu son nagoda buvttadit buriid oahpponeavvuid giellaoahpahussii. Lea Sámedikki ovddasvástádus buvttadit oahpponeavvuid mat leat gustojeaddji oahppoplánaid ulbmiliid mielde buvttaduvvon. (Sámediggi – Oahpahus ja oahpponeavvut.) In eahpit ahte</p>
<p>Sámediggi bargá buoremus lági mielde buvttadit buriid oahpponeavvuid, muhto ain leat unnán heivvolaš 81 oahpponeavvut skuvllain buot cehkiide ja daid iešguđetge gielladási ohppiid dárbbuide. Máŋgga skuvllain geavahit baicce dárogielat oahpponeavvuid danin go sámegielat oahpponeavvut ain váilot. (Linkola &amp;</p>
<p>Keskitalo 2015: 19–20.) Helander (2003: 94) dadjáge ahte: <span type="quote">“Teavsttaid váilivuođa atnetge olu oahpaheaddjit sámegiela oahpahusa heađuštussan ja givssádussan.”</span> Son fas dasto jeđđe dainna ahte: <span type="quote">“Jos sámi skuvllat ja nu maiddái olles sámegielat servodat ii anášii teakstaváilivuođa dušše noađđin, muhto baicce hástalussan, de soaittášii leat vejolaš min unna giellabirrasis duddjot vuođu govda ja aktiivvalaš čállingiela geavaheapmái.”</span> (Helander 2003: 94.)</p>
<p>Oainnán gielladili ektui ahte galggašii sáhttit heivehit oahpponeavvuid nu ahte lea vejolaš geavahit sihke vuosttaš- ja nubbigiella dási ohppiide. Go gearddi lea nu ahte oahppit geain leat iešguđetlágan gielladásit gártet oktanaga oažžut oahpahusa, de berrešii heivehit oahpponeavvuid dán dillái. Ovdamearkka dihte sáhtášii bidjat sátnečilgehusaid lohkangirjjiide, maiddái dárogillii, mii livčče dárogielat váhnemiidda ávkin go veahkehit mánáideaset ruovttubargguiguin. Teavsttat sáhtášedje ovdamearkka dihte čállot oahppogirjjiide nu ahte álkit ja oanehat teaksta čállo ovtta siidui, ja guhkit ja váddáset teaksta fas nuppi siidui, muhto sisdoalu dáfus sáhtášii seammá guktui teavsttain. Dat álkidivčče oahpaheaddji árgabeaivvi oalle muddui, go dalle ii dárbbašivčče ohcat eará teavsttaid, dahje ieš heivehit teavsttaid ohppiid giellamáhtu ektui. Dieđusge gártá oahpaheaddji álohii heivehit bargguid oahppi dási mielde, lei dal gielalaš dahje kognitiivvalaš ovdáneamis sáhka, muhto dat goit álkidivčče oahpaheaddji árgabeaivvi jos gávdnošedje oahpponeavvut mat jo ovddežis leat juoga muddui heivehuvvon dálá gielladillái. 82 83 6 JURDDABOHTOSAT 6.1 Čállinbargguid árvvoštallan</p>
<p>Dál go masterbarggu čállinproseassa lea lohppii ollen, de lávkestan vel ruovttoluotta ja oppalaččat geahčan makkár bohtosiid dát bargu lea buvttadan. Duogáš iežan masterdutkamuššii leamašan s <em type="italic">ámegiela </em><em type="italic">vuosttašgiela oahpahus guovtte-/máŋggagielat birrasis. </em>Masterdutkamuša ulbmilat ledje: <em type="bold">1. </em><em type="italic">Makkár giellamáhtu čuolmmat ihtet sámegiela vuosttašgielat oahpahusa ohppiid teavsttain? </em>ja <em type="bold">2. </em><em type="italic">Makkár bargovuogit heivejit ovddidit sámegiela giellamáhtu. </em></p>
<p>Lean guorahallan ohppiid teavsttaid ja ovdanbuktán makkár giellamáhttui guoskevaš čuolmmat dain bohte ovdan. Lean maiddái evttohan bargovugiid mat leat mielde ovddideamen ja doarjumin sámegiela giellamáhtu. Dás loahpas vel čoahkkáigeasán oppalaččat dutkama gávdnosiid ja čanan seammás heivvolaš teoriija jurddabohtosiidda. Dasto suokkardalan vel iežan dutkanmetoda, sihke buriid ja heajut beliid.</p>
<p>Lean geavahan ohppiid čállon teavsttaid vuođđun iežan dutkamuššii. Ii leamaš jurdda iskat galle meattáhusa juohke oahppi čállosis leat, baicce geahččat mo sáhtašii áddet daid meattáhusaid maid oahppit dahket, ja mo daiguin bargat viidáset ávkin oahpahussii. Magga dadjáge iežas <span type="quote">“Sámegiella vuosttašgiellan vuođđoskuvllas”</span> artihkkalis, ahte <span type="quote">“...riektačállin ii berre adnojuvvot váldoáššin giellaoahpaheamis nu ahte dat goahcá hutkáivuođa. Čállin lea ovddemustá gaskaoapmi mii galgá veahkehit ii ge goahcat oahppama.”</span> Ferte váruhit dan ahte oahppit eai ballagoađe čállimis, ja smihttet ahte <span type="quote">“dat han álo šaddá boastut!”</span> (Magga 2003: 69.) Helander (2003: 94, 99) maiddái deattuha man dehálaš lea dahkat čállima geasuheaddji doaibman, maid dovdá ávkkálažžan ja mainna mánná háliida buđaldit. Dien láhkai ovddida ja nanne čállinmáhtu ja –movtta. Sudno oaiviliid oainnán dehálažžan atnit muittus go bargá čállinoahpahusain. Danin ferte oahpaheaddji máhttit várrogasat, movttain ja buriid bargovugiiguin oahpahit čállinvuogi mohkkáivuođa. 6.1.1 Ohppiid sátnečállinbargguid árvvoštallan Sátneskoviide sániid deavdin lei jurddašuvvon ráhkkaneapmin ja veahkkin teakstačállimii. Oidnen maŋŋá ahte eai oahppit áktánasat geavahan daid sániid maid ledje čállán skoviide, nu ahte dat ii doaibman aiddo nu go ledjen govahallan álggus. Sáhttá maiddái ahte bohtosat sátneskoviid deavdimis livčče earáláganat jos ledjen diktit sin friddja čállit sániid govvii, inge álggos válljen jo juohkit ruktáráidduid badje-84 doahpagiidda. Soaitá oahppit čatnasedje menddo sakka aiddo daid badjedoahpagiidda maid mun ledjen válljen, eai ge šat nagodan ieža fuomášit eará sániid. Ovdamearkka dihte ii lean oktage oahppi čállán ovttage vearbba govvii, dušše substantiivvaid. Dát bargu sáhtii eanet hehttehussan go ávkin, danin go dát ráhkkananbargu baicce sáhtii gáržžidan ohppiid iežaset miellagova geavaheamis.</p>
<p>Nuppe dáfus de fas oainnán dákkár sátneskovi geavaheami ávkin dasa ahte oahpahit ohppiid čorget sániid badjedoahpagiidda. (Gč. omd. Øzerk 2007: 54–55; Sæverud ja earát 2011: 26–27.) Dát bargu čájehii ahte lei váttis muhtin ohppiide diehtit makkár sánit gulle iešguđetge badjedoahpaga vuollái. Ovdamearkka dihte ledje máŋga <em type="italic">luonddus- </em>sáni mat biddjojedje <em type="italic">eará </em>-ruktáráidui. Lea váttis diehtit manin nu dahke go in čađahan jearahallama maŋŋá aiddo dán barggu ektui. Maŋŋebargun sáhtášii hui lunddolaččat barggu bohtosiid čađaheapmi ohppiiguin ovttas, ja dien láhkai oažžut sin jurdagiid ovdan manin sii leat válljen kategoriseret sániid nu mo leat. Soaitá sis livčče leamaš buorit čilgehusat dasa. Muđui lei dieđus hui ávkkálaš oaidnit maiddái daid erohusaid mat bohte ovdan sátneskovi deavdinbarggus, erenoamážit sátnehivvodaga ektui ohppiid gaskka. Dat čájeha ahte lea duođai dárbu bidjat deattu systemáhtalaš sátne- ja doabaovdánahttinbargui, vai ohppiid sátneriggodat olášii nu dássedis dili go vejolaš. 6.1.2 Ohppiid teakstačállinbargguid árvvoštallan Áibbas álggus dutkanproseassas, ledjen jurddašan deattuhit sátne- ja doabaovdánahttinbarggu, ja erenoamážit iskat oainnán go erohusaid ohppiid sátnehivvodagas teavsttain. Muhto go bargagohten ohppiid teavsttaiguin, de oidnen hui jođánit ahte in sáhte guovdilastit guorahallama dušše ohppiid sátne- ja doabamáhtu ektui. Ledje nu olu eará áššit mat ihte teavsttaid guorahaladettiin, ahte lei dárbu daid áššiide maiddái giddet fuomášumi. Dutkan ja ovdánahttinbarggus leage áibba dábálaš ahte barggu áigge sáhttá leat dárbu viiddidit, rievdadit dahje bidjat fuomášumi ođđa áššiide, ja nu sáhttá maiddái dutkančuolbma rievdat barggu áigge (Postholm &amp; Moen 2018 (2009): 92). </p>
<p>Vaikke gova fáddá <em type="italic">meahccemátki </em>, masa galge čállit teavstta, lea oahpes ášši ohppiide, de oaidná erohusaid ohppiid teavsttain. Leat erohusat sihke teakstahivvodagas, sátneválljemis ja teavsttaid huksemis áddehahtti cealkagiidda. Teavsttaid guhkkodat sáhttá leat okta mearka das ahte muhtin ohppiin lea nannoset sámegielmáhttu go nuppiin. Oahppi geas lea viidábut sátnerádju ja lea sihkkarabbo sániid čállimis, nagoda produseret guhkit teavsttaid go oahppi geas lea unnit sátnerádju. Oahppi gii lea eahpesihkkar, geavaha maiddái guhkit áiggi gávdnat rivttes sániid, ja dárbbaša maiddái eanet áiggi smiehttat dan mo sániid galgá čállit ja heivehit cealkagiidda. (Helander 2003: 98; 2016: 77.) 85 </p>
<p>Vaikke dán muitalusa čállimii galgá leat vejolaš geavahit eanáš <em type="italic">árgabeaigiela, </em>de čájehuvvui dat váttisin máŋgasiidda. Máŋgga oahppis ledje váttisvuođat varieret cealkagiid, sii čálle hui oktageardánit ja geardduhedje máŋgii daid seammá sániid teavsttas. Árgabeaigiella lea dat giella mii dábálaččat ovddiduvvo máná sosiála birrasis, stoahkama bokte ja muđui earáiguin ovttastallama bokte. </p>
<p>Árgabeaigiella lea dehálaš, muhto ii leat doarvái dušše dan hálddašit jos galgá skuvllas birget. (Øzerk 2010a: 96; Monsen &amp; T. Randen: 2017: 83.) Helander dadjá ahte árgabeaigielas galgá sáhttit ságastallat beaivválaš áššiid birra, ja dát máhttu lea deaŧalaš máná aktiiva ja máŋggabealat giellamáhtu duddjomii. (Helander 2016: 113.) Høier (2007: 150) fas oaivvilda ahte árgabeaigiela ovddideapmi ii gáibit diđolaš oahpaheami seamma láhkai go skuvlagiela oahppan dahká. Muhto guorahaladettiin ohppiid teavsttaid, de oainnán dárbbu dasa ahte skuvla váldá eanet ovddasvástádusa maiddái ovddidit ohppiid árgabeaigiela.</p>
<p>Vuhtto teavsttain ahte leat oahppit geat dárbbašit lasi doarjaga sámegiela árgabeaisániid ja -giela ovddideapmái, álgovuorus njálmmálaččat, mii fas čuvošii ávkin čállimii.</p>
<p>Ohppiid čállinbarggut čájehit maiddái man stuorra dárbu lea beassat systemáhtalaččat hárjehallat sihke dássemolsuma, diftoŋgačállima ja muđuige čállinvuogi njuolggadusaid. Dán dásis dan heive bures dahkat stávvalhárjehusaid ja minimála sátnebáraid vuođul. Dákkár hárjehusat leat mielde huksemin ohppiid fonologalaš diđolašvuođa. (Gč. Helander 2016: 78, 81.) Ovdamearkka dihte leigga guokte oahppi čállán “ <em type="italic">bassat márffi </em>” go oaivvildeigga “ <em type="italic">bassit márffi </em>”. Sániin <em type="italic">bassat </em>ja <em type="italic">bassit </em>lea dušše okta erohus, namalassii soggevokálat <em type="italic">a </em>ja <em type="italic">i </em>. Álgolohkamis ja –čállimis lea dehálaš dákkár minimála sátnebáraiguin stoahkat ja iskat rievdá go sátni go lonuha ovdamearkka dihte vokála sánis, nu mo ovdamearkkas. Dákkár giellastoahkan-hárjehusat nannejit ohppiid gielladiđolašvuođa, go besset oaidnit sáni hámi ja mearkkašumi oktavuođa. (Helander 2016: 84.) Ferte maid muitit ahte álgolohkamis ja -čállimis lea dárbu beaivválaš geardduheapmái vai sánit, čállinvuogit ja teakstastruktuvrra bisána čalbmái ja gihtii. <span type="quote">“Eahpitkeahttá buoremus riektačállinhárjehallanvuohki lea lohkat ja čállit juohke beaivve”</span> (Helander 2016: 78). </p>
<p>Lea čielggas ahte ovttaskas oahppi sámegiela gielladuogáš ja -dássi lea mielde váikkuheamen su čállingiela. Ohppiin leat iešguđetlágan gielladuogážat, muhtumiin lea sámegiella ruovttugiellan, earáin fas lea dárogiella ruovttugiellan, ja muhtumiidda lea skuvla áidna arena gos beaivválaččat geavahit sámegiela.</p>
<p>Dutkanceahki árgabeaivválaš sámegiela geavaheami mearri maiddái variere, ja dát speadjalastojuvvo sin teavsttain. Dákkár beliid ferte oahpaheaddji juohke oahpahustiimmus ja skuvlabeaivvi atnit muittus sihke oahpahussii ráhkkaneamis ja čađaheamis. Dát čájeha man dehálaš dat lea ahte oahpaheaddjis lea máhttu guovttegielatvuođa birra ja ahte lea máŋggakultuvrralaš áddejupmi duogážis. Jáhkán ahte otná dilis leat olu oahpaheaddjit geat dovdet dien beali váilevažžan. Buot mánát sámi guovlluin ja muđuige buot Norgga skuvllain šaddet bajás guovtte-/máŋggagielagin. Danin livčče dehálaš ahte sihke dálá oahpaheaddjit ja 86 boahttevaš oahpaheaddjit ožžot vejolašvuođa hukset máhtu guovttegielatvuođa ja máŋggakultuvrralaš áddejumi birra. Maiddái Høier (2007: 234) deattuha dán iežas dutkamušas. 6.1.3 Lohkan- ja čállinváttisvuođaid ektui</p>
<p>Mun čállen kapihttalis 4.2.9 oppalaččat lohkan- ja čállinváttisvuođaid birra. Dan oktavuođas smiehtan ahte jos oahpaheaddji gažadišgoahtá dán guorahallama ohppiid teavsttaid dan ektui ahte leat go makkárge erenoamáš pedagogalaš hástalusat muhtin oahppis lohkamis dahje čállimis, de fertešii dieđus eanet dan kártet. Jos oahppis ii oro dábálaš oahpahusa vuođul dohkálaš oahppanboađus, de lea dárbu geavahit iešguđetlágan vugiid kárten dihte oahppi ovdáneami. (Monsrud 2013: 114.) Ovdal go makkárge formálalaš pedagogalaš kárteniskosiid dahká, de jurddašalan ahte berre maiddái iskat čálihit ohppiid dárogillii ja buohtastahttit goappašat gillii čállon teavsttaid, oaidnin dihte leat go stuorra erohusat sámegielat ja dárogielat teavsttain. Vaikke vel skuvllas gos guorahallama dahken, lea sámegiella oahpahusgiella buot fágain, ja dien láhkai lea majoritehtagiella, de leat doppe olu oahppit geain ruovttugiella lea dárogiella ja dan dáfus lea dárogiella oahppi nannoseamos giella. Jos oahppi ovdamearkka dihte nagoda bures čállit sániid ja hukset cealkagiid dárogillii, de eai soaitte leat makkárge erenoamáš giellahástalusat dahje erenoamášpedagogalaš dárbbut. Dalle lea baicce dárbu láhčit oahppandili ovttaskas oahppi oahppaneavttuid ektui. Jos oahppis čájehuvvojit erenoamáš giellahástalusat, de dát hástalusat oidnojit goappašat gielain (Monsrud 2013: 119). Keskitalo muittuha maiddái ahte: <span type="quote">“Sámegiela ja sámiid ruovtturiikkaid váldogielaid giellaearuid galgá váldit vuhtii vai bastá áddet ohppiid lohkanváttuid”</span> (Keskitalo 2017: 175).</p>
<p>Oainnán barggadettiin dáid ohppiid teavsttaiguin ahte ain go geahčadišgoađán daid, de ihtet ođđa áššit maid in soaitte ovdal fuomášan. Čájehuvvo ahte dađis go iešge logan ja oahpan eanet, de maiddái viidána áddejupmi ja dien láhkai fas fuomášan ođđa beliid ohppiid teavsttain. Diekkár leage hermeneuhtalaš gierddu dynamálaš proseassa, ahte dađis go guorahallá muhtin ášši, de áddejupmi maid lassána. (Kleven &amp; Hjardemaal 2018: 188.) 87 6.2 Dutkanproseassa árvvoštallan 6.2.1 Čađaheapmi Dán dutkamis lean válljen dušše bidjat fuomášumi ohppiid teavsttaide ja daid gielalaš variašuvnnaide mat doppe ihte. Jurdda álggu rájes lei ahte mu dutkanvuohki galggai nu lunddolaččat čatnasit skuvlla árgabeaivái go vejolaš. Dutkanmateriála hivvodat ii leamaš nu stuoris, ja lean válljen dušše ovtta skuvllas dahkat dutkama. Dát dieđus sáhttá hedjonahttán mu dutkamuša. Soaitá dutkamuša boađus lei oalát rievdat jos dutkamuššii livččen laktit maiddái eará sámi skuvllaid 3. ceahkilaččaid. <span type="quote">“Ii leat jahki jagi viellja”</span> sátnevájas čilge ahte eai leat buot jagit seammaláganat (Gaski ja earát 2004: 77).</p>
<p>Nie sáhttá jurddašit maiddái skuvllaid cehkiid birra. Jos eará 3. cehkiin fas iskkašin dán seammá iskosa dahkat, de soaitá doppe ihtit áibba eará boađus. Ja nie girjái han leage min oahpaheddjiid bargu. Dat mii dán jagi doaibmá bures oahpahusas, soaitá fas boahttejagi fertet rievdaduvvot danin go bohtet ođđa oahppit geain leat eará dárbbut. Konstruktivisttalaš oainnu mielde lea juohke oahppi, ceahkki ja institušuvdna erenoamáš, ja danin ii leat vejolaš gávdnat oppalaš vástádusaid mat heivejit buot seammaahkásaš ohppiide, ceahkilaččaide dahje skuvllaide. (Postholm &amp; Jacobsen 2016: 28.)</p>
<p>Jearaldat lea maiddái ahte livčče go dutkanboađus šaddan earáláganin jos ledjen viiddidit iežan dutkamuša nu ahte oahppit livčče máŋggalágan čállinbargguid čađahan, dahje earálágan čállinbargguid bargan. Lean maŋŋá smiehttan ahte oahppit ledje sáhttit čállit muitalusa govvaráiddu vuođul. Jáhkán ahte dalle ledjen buorebut vel oaidnit sátnehivvodaga erohusa ohppiid gaskka. Sii livčče dien láhkai gártan čállit eanet sullasaš teavsttaid ja dan vuođul ledjen buorebut vel oaidnit variašuvnnaid teavsttain, sátnehivvodagas ja cealkagiid huksemis. Eará bargovuohki fas lei sáhttit dakkár ahte oahppit livčče čállán teavstta iežaset miela mielde, ovdamearkka dihte iežaset astoáiggedoaimmaid birra dahje eará iežas válljejuvvon beroštumiid birra. Soaitá dallege bohtosat šaddan earáláganin, muhto de fas lei sáhttit šaddat váddáset buohtastahttit bohtosiid. Eará jurdda mii maiddái bohciidii, lei ahte ledjen sáhttit čálihit ohppiid sihke sáme- ja dárogillii, ja dasto buohtastahttán oahppis dan guokte čállosa. Dien láhkai lei sáhttit vel buorebut boahtit ovdan guovttegielatohppiid čállingielladili variašuvnnat.</p>
<p>Dán dutkamis livčče sáhttit maiddái hui miellagiddevaš buktit ovdan makkár gielladuogáš ovttaskas oahppis lea, ovdamearkka dihte mii lea ruovttugiella ja makkár giela hállá astoáiggis eanemustá. Oahppi gielladuogáš sáhttá olu speadjalastojuvvot su čállon teavsttas. Muhto, danin go Sápmi lea unni ja čađačuovgi, de lean áibba dihtomielalaččat válljen ahte in čále maidige ovttaskas oahppi gielladuogáža birra, baicce namuhan mo oppalaččat sáhttá leat gielladilli unna sámi/dáro servodagas. Jos livččii leat 88 stuorát dutkanmateriála, de ledjen álkibut sáhttit anonymiseret bohtosiid. Muhto go nu unnán ledje oasálastit dutkamušas, de válljejin sin gielladuogáža doallat anonyman. Ferte muitit ahte juohke áidna oahppi lea erenoamáš, ja su giellamáhttui sáhttet leat máŋga váikkuheaddji beali, ovdamearkka dihte sosiokultuvrralaš duogáš/biras, ahki, kognitiivvalaš ovdáneapmi (ahtanuššan), gielladuogáš, ceahkkebiras, oahpaheaddji, čuovvuleapmi ruovttus skuvlabargguid ektui ja nu ain. (Gč. Høier 2007; Rasmussen 2013;</p>
<p>Keskitalo 2017: 178.) 6.2.2 Dohkálašvuohta ja luohtehahttivuohta</p>
<p>Buot dutkamušaid loahppabargun gullá smiehttat mo bargu lea lihkostuvvan, ja sáhttet ihtit sihke nana ja heajut bealit go smiehttagoahtá dutkama proseassa ja bohtosiid. Postholm ja Jacobsen (2016: 126) čujuheaba dasa man dehálaš lea ahte dutki oahpaheaddji smiehttá rabas mielain mo lea háhkan dieđuid dutkamuššii, ja mo lea gieđahallan dieđuid mat leat boahtán ovdan dutkosis. Dása gullá guorahallat bohtosiid dohkálašvuođa ja luohtehahttivuođa (dár. gyldighet ja pålitelighet). Dohkálašvuhtii gullá dat mo dutki lea ovdanbuktán ja tulkon bohtosiid dutkosis, ahte lea go oktavuohta dutkančuolmma ja bohtosiid tulkoma ja oppasteami dahjege generaliserema ektui. Luohtehahttivuhtii fas čatnasa dat man luohtehahtti bohtosat leat, sáhttet go ovdamearkka dihte dahkkon makkárge boasttuvuođat dutkanmateriála čohkkedettiin. (Postholm &amp; Jacobsen 2016: 126.) </p>
<p>Dutkamuša dohkálašvuođa sáhttá maiddái earuhit <em type="italic">siskkáldas </em>- ja <em type="italic">olgguldas </em><em type="italic">dohkálašvuođain </em>. Siskkáldas dohkálašvuhtii guoská dat bealli mo dutki nagoda čilget ja dáhkidit ahte sivva ja váikkuhus gullaba oktii. </p>
<p>Olgguldas dohkálašvuođain fas oaivvilduvvo ahte galgá sáhttit generaliseret dutkamuša bohtosiid maiddái eará jovkui mii ii leat vel dutkojuvvon. (Postholm &amp; Jacobsen 2016: 127–128.)</p>
<p>Iežan dutkamuša ektui árvvoštalan ahte siskkáldas dohkálašvuohta lea sajis. Mun geavahan ohppiid čállosiid ávkin dutkat makkár giellamáhttui gullevaš čuolmmat oidnojit teavsttain, buvttán ovdamearkkaid ohppiid čállosiin mat čájehit hástalusaid ja evttohan ovddidandoaimmaid sámegieloahpahussii mat heivejit dán jovkui. Olgguldas dohkálašvuhtii in sáhte addit čielga vástádusa danin go in leat iskan dutkamuša čađahit eará seammaahkásaš ohppiin geain lea sullasaš gielladuogáš, eaige ovdalis leat dahkkon dákkár dutkamušat maidda sáhtášin čujuhit. Postholm ja Jacobsen (2016: 129) dadjaba ahte luohtehahttivuođa ii sáhte goassige ollásit dáhkidit. Muhto mun oahpaheaddjedutkin sáhtán árvvoštallat makkár hástalusat soitet leat čuožžilan dutkamis mat sáhttet váikkuhit luohtehahttivuhtii. Ovdamearkka dihte sáhttá leat ahte dutki ii leat nagodan čilget dutkamuša áigumuša doarvái bures, dahje ahte ii leat 89 nagodan teoriijain vuođuštit dutkama fáttá doarvái bures. Dutki galgá maiddái leat čilgen mo dutkanmateriála lea čohkkejuvvon, meannuduvvon ja analyserejuvvon. Dehálaš lea maiddái čilget ahte dorjot go ovdanbuktojuvvon dieđut gávdnosiid, ja mo bohtosat sáhttet váikkuhit bargodillái. Ehtalaš prinsihpat galget leat digaštallon ja evttohusat viidáset dutkamušaide galget leat boahtán ovdan. (Postholm &amp; Jacobsen 2016: 129.) Buot dáid beliid lean čuvvon dutkamuša čađahettiin ja ovdanbuktimis.</p>
<p>Kleven ja Hjardemaal (2018) muittuheaba man dehálaš lea muitit ahte makkár dutkanmateriálas ihkinassii de leš sáhka, de galgá álo smiehttat makkár vejolaš boasttuvuođat sáhttet čuožžilan dutkanproseassas mat sáhttet váikkuhan dutkanbohtosiidda. Ovdamearkka dihte sáhttá ahte oahppis ii deaivan leat nu buorre beaivi dalle go dutkanmateriála čohkkejuvvui. Dasa lassin sáhttá bargobihtáid válljen, ja maiddái gii lea árvvoštallan dutkanmateriála, váikkuhan bohtosiidda. (Kleven &amp; Hjardemaal 2018: 100-101.) Iežan dutkanmateriála guorahaladettiin lean iskan atnit muittus iešguđetlágan beliid mat sáhttet váikkuhan bohtosiidda, sihke ovttaskas oahppi ektui, dutkanmateriála válljema ektui ja iežan rolla dutki oahpaheaddjin. Dáid beliid lean ovdanbuktán ja čalmmustahttán barggu čáledettiin. 90 91 7 LOAHPAHEAPMI</p>
<p>Lean dán masterdutkamušas buktán ovdan unna oasáža oahpaheaddji árgabeaivvi dilis ovtta Sámi hálddašanguovllu Sámi skuvllas. Lean skuvlaservodaga mikrodássái buokčalan, ovtta 3. ceahkkái, moatti sámegieloahpahustiibmui. Doppe lean čađahan čálliniskosa ohppiiguin ja ovdanbuktán dan barggu bohtosiid nu sensitiivvalaččat go vejolaš. Leamaš miellagiddevaš, hástaleaddji ja mohkkás proseassa, álggus gitta lohppii. Muhto seammás dovddan ahte lean oahppan olu, erenoamážit ohppiid teavsttaid guorahaladettiin ja maiddái mastera čáledettiin. Goappašat bealit leat čájehan munnje čállima mohkkáivuođa.</p>
<p><em type="italic">Sámegiella, </em><em type="italic">eatnigiella, vuosttašgiella, nubbigiella, váibmogiella </em>dahje <em type="italic">gollegiella </em>. Dáid giellanamahusaid geavahit mii ain duos dás go hállat iežamet giela birra, ja buot dát namahusat giela ektui heivejit maiddái sámi mánáid gielladillái. Lea máná iežas, su oappáid ja vieljaid, áhkuid ja ádjáid, áhčiid ja etniid, fulkkiid ja lagašbirrasa gielladuogážat ja identitehta mat leat mielde mearrideamen makkár giellanamahusain mánná identifisere iežas. Dasto lea min skuvllabargiid ovddasvástádus atnit árvvus, fuolahit ja gudnejahttit máná gii boahtá sámi skuvlii gazzat oahpu. Mii fertet máhttit váldit vuostá juohkehačča su eavttuid ektui ja láidestit su rivttes giellabálgá mielde vai olášii vel dobbeliidda. Magga (2017: 6) dadjáge ahte: <span type="quote">“Giella lea nu guovddáš oassi olbmo persovnnas ja olbmo vuoiŋŋalaš návccain ahte jos áigu árvvusatnit olbmo, de ferte maid árvvusatnit su giela.”</span> Maiddái Keskitalo ja Määttä gažaldat: <span type="quote">“Gii váldá rolla suoládit máná giela ja boahttevuođa?”</span>, healkkehahttá ja bidjá olbmo smiehttat ja duođas váldit iežas rolla sámi oahpaheaddjin. Soai lasiheaba vel ahte: <span type="quote">“Pedagogalaš oahppi doarjun galggašii dákko bokte boahtit guovddážii: Ráhkistit sámi mánáid nu olu das fuolakeahttá makkár duogážis, sogas son lea eret ja addit buohkaide giela.”</span> (Keskitalo &amp; Määttä 2011: 87.) </p>
<p>Čielggas goit lea ahte jos skuvlla galgá nagodit ovddidit ohppiid sámegiela máhtu, sihke hállan- ja čállingiela, de ferte leat dakkár čielga sámegiela doarjaleaddji oahppobiras duogážis. Dainna oaivvildan ahte sámegiella galgá leat lunddolaš ja vuoruhuvvon oassi skuvllas, mii sihke gullo ja oidno juohke sajis.</p>
<p>Dat mearkkaša maiddái ahte fertejit čielga plánat vuođus, sihke gieldda bealis, muhto maiddái ovttaskas skuvlla bealis. Helander oaivvilda maiddái ahte: <span type="quote">“...juohke skuvlla várás fertejit leat plánat mat konkretiserejit mo sáhttá oahpahit giela ja makkár sadji sámegielas galgá leat skuvlla oppalaš doaimmain”</span> (Helander 2003: 105). Smiehtan dán oktavuođas ahte konkrehta plánat álgooahpahusa dásis fertejit leat ovdamearkka dihte bustávvaoahppama ovdánanplánat, main lea čielggas makkár ortnegis bustávvaoahppan galgá dáhpáhuvvat. Maiddái dárbbašuvvojit lohkanovdáneami plánat, mat sisttisdollet makkár girjjiid oahppit galget leat gullan dahje lohkan iešguđetge ceahkis. Sihke lohkan- ja čállinoahpaheami olis berre maid čielggas makkár allafrekveanta sániid oahppit galget oahppat 92 iešguđetge cehkiin. Linkola ja Keskitalo (2015: 20) oaivvildeaba maiddái ahte gielladuovdagiid mearkkašumi ja geavahusa galgá čállit pedagogalaš plánaide ja mearrádusaide, nannen dihte sámegiela sajádaga skuvllain. Dasa lassin lea maiddái dehálaš ahte oahpaheaddjit besset ovdánit fágalaččat áiggi gáibádusaid ja dárbbuid mielde. Sidjiide lea dárbu beassat čuovvut áiggi, hálddašit mealgat pedagogalaš strategiijaid ja metodaid, ja maiddái organiserenvugiid jos galgá vejolaš láhčit heivvolaš ja molsašuddi oahpahusdilálašvuođaid. (Øzerk 2010b: 24–25.)</p>
<p>Jurdda mii lea bastán millii barggadettiin dáinna masterbargguin, lea ahte sáhttá go giellamolsuma jorgalahttinproseassa mannan nu jođánit mikrodásis, ahte makro- ja mesodássi eai leat veadján doarridit.</p>
<p>Nugo dilli lea dál, de eat oro nagodeamen skuvllabealis rivttes láhkai dustet buot daid máŋggabealat gielladási ohppiid geat bohtet sámi skuvllaide, ja rahčat addit sidjiide rivttes gielladási oahpu. Keskitalo (2017: 205) čállá ahte: <span type="quote">“Sámi skuvlla váldedili dihtii galgá viggat čoavdit vuos makrodási čuolmmaid vai mikrodássi sáhtášii doaibmat dálá buorebut.”</span> Son maiddái vástida dasa manne skuvlla ovddideapmi lea nu váttis. Lea váttis rievdadit kultuvrra mii lea juo cieggan ja mat fuomáškeahttá láidestit skuvlla doaimma, ovdamearkka dihte bargobiras, jáhkut, vuordámušat, norpmat, rollat ja rituálat. Kultuvrra rievdan dáhpáhuvvá njozet ja dasa lea dábálaččat olu vuosteháhku danin go dat uhkida olbmo dorvvolašvuođa dovddu. (Keskitalo 2017: 206.) Orru leamen nu ahte servodaga bajitdásis fertejit dahkkot rievdadusat vai skuvlavuogádagas fas sáhttit láhčit dili nu ahte buot oahppit besset ovdánit iežaset gielladási eavttuid ektui nu bures go vejolaš. Dákkár jurdagat fas dolvot viidáset smiehttamušaide, ahte mii fertet fáruhit vai eat boađe dan dillái ahte oahppit vásihit iežaset skuvlavázzima ja giellaoahppama <span type="quote">“giellaheavvaneapmin”</span>.</p>
<p>Jos oahppi lea dan dilis ahte ii ádde maid oahpaheaddji hállá ja čilge, de sáhttá oahpahusa gohčodit <span type="quote">“giellaheavvananmodeallan”</span>. (Engen &amp; Kulbrandstad 2004: 202; Øzerk 2006: 113.) Dakkár surgadis dillái ii galggašii oahppi goassige gártat.</p>
<p>Vaikke vel guovddážis dán dutkamušas leamaš oahppi čállinmáhttu ja sámegieloahpahus skuvllas, ja mo mii skuvlla bealis galgat váldit vuostá ohppiid sin gielalaš eavttuid ektui, de ferte muittus atnit man dehálaš muđui máná biras lea su giellaovdáneapmái. Sihke ruoktu ja muđui máná lagašbiras váikkuha dasa makkár oainnut ja guottut giela ektui cigget millii. (Helander 2003: 88; Rasmussen 2013.)</p>
<p>Barggadettiin dáinna masterdutkamušain lean smiehtadan makkár joatkkadutkamušaid livčče miellagiddevaš ja maiddái dárbu dahkat sámegieloahpahusa ektui. Oainnán ahte livččii dárbu dutkat skuvllaid giellaoahpahusa organiserema guovtte-/máŋggagielat birrasis. Vaikke vel sámi skuvllain lea gievrras oahpahusmodealla vuođđun, de soaitá leat dárbu guorahallat mo dát oahpahusmodealla duohtavuođas doaibmá ja makkár bohtosiid dat buvttada ohppiid giellaovdáneami ektui. 93</p>
<p>Maiddái sáhtášii miellagiddevaš dahkat kvalitatiivvalaš jearahallamiid vuođđoskuvllain gos iskkašii máŋggagielat ohppiid sámegiela oahppama motivašuvnna, ja makkár vásáhusat sis leat sámegiela oahpahusa hárrái. Eanáš vuođđoskuvlla oahppit eai ieža vállje skuvlla ja giellaoahpahusa, leat váhnemat geat dahket válljemiid sin ovddas. Livčče miellagiddevaš diehtit maid oahppit ieža smihttet. Ledje go ieža válljet sámegielat vai dárogielat oahpahusa jos sin duohkin livčče dahkat válljema?</p>
<p>Dehálažžan oainnášin maiddái oažžut ovdan oahpaheddjiid vásáhusaid dálá sámegieloahpahusa ektui.</p>
<p>Makkár hástalusaid vásihit oahpaheaddjit máŋggagielat birrasis? Leago doaibmi guovttegielatvuođa mihtu vejolaš olahit dálá giellaoahpahusmálliid mielde? 101</p>
<p>MILDOSAT</p>
<p>MIELDDUS 1 – Dutkanlohpeohcamuš skuvlii</p>
<p>Gárdat</p>
<p>Čakčamánu 25.b. 2108</p>
<p><em type="bold">DUTKANLOHPEOHCAMUŠ MASTERBARGGU OLIS </em></p>
<p>Lean dál Sámi allaskuvlla Sámi vuođđoskuvlaoahpaheaddjeoahpu 1-7 ceahki masterstudeanta.</p>
<p>Áiggošin fitnat 3. ceahkis háhkamin dutkandáhta iežan masterdutkamuššii, nugo masterprográmma ávžžuha. Masteroahppu lea dutkanvuđot, mas skuvlaovddideapmi lea guovddážis. Masteroahppu doarju oahpaheaddjestudeantta fágalaš ovdáneami ja maiddái nanne sámi skuvllaid ja sámegielat oahpahusa dasgo bohtet eambo dieđut oahpahussii guoskevaš áššiin.</p>
<p>Mu masterbarggu fáddá lea: Sámegiela sátne- ja doabaovdánahttin.</p>
<p>Oassin masterdutkamušas áiggon háhkat čuovvovaš dutkanmateriála: Ohppiidteavsttaid ja ságastallamiid.</p>
<p>Jurdda lea ahte oahppit galget muhtin gova mielde čállit teavstta. Geavahan de dáid ohppiidteavsttaid ja vejolaš ságastallamiid iežan dutkanbarggu vuođđun.</p>
<p>Bivddán lobi fitnat skuvllas háhkamin dieđuid iežan dutkamuššii. Sádden maiddái 3. ceahki váhnemiidda dutkanlohpeohcamuša. Fuomášuhtán ahte lea eaktodáhtolaš searvat dutkamuššii, ja ahte lea vejolaš geassádit dutkamušas goas beare ovdal go dutkamuš almmuhuvvo.</p>
<p>Anonymiseren dáhtaid oalát ja čuovun dutkanetihka ja Norgga diehtobearráigeahču njuolggadusaid. In čoakke oahppiid namaid, in ge merke dieđuid nu ahte oahppiid sáhttá man ge láhkai dovdat dutkanbarggus. Dutkandáhta vurkejuvvo dutki dihtorii nu ahte dat lea anonymiserejuvvon. 103</p>
<p>MIELDDUS 2 – Dutkanlohpeohcamuš váhnemiidda sámegillii</p>
<p>Gárdat</p>
<p>Čakčamánu 25.b. 2018</p>
<p><em type="bold">Hei 3. cea. váhnemat! </em></p>
<p><em type="bold">DUTKANLOHPEOHCAMUŠ MASTERBARGGU OLIS </em></p>
<p>Lean dál Sámi allaskuvlla Sámi vuođđoskuvlaoahpaheaddjeoahpu 1-7 ceahki masterstudeanta.</p>
<p>Áiggošin fitnat 3. ceahkis háhkamin dutkandáhta iežan masterdutkamuššii, nugo masterprográmma ávžžuha. Masteroahppu lea dutkanvuđot, mas skuvlaovddideapmi lea guovddážis. Masteroahppu doarju oahpaheaddjestudeantta fágalaš ovdáneami ja maiddái nanne sámi skuvllaid ja sámegielat oahpahusa dasgo bohtet eambo dieđut oahpahussii guoskevaš áššiin.</p>
<p>Mu masterbarggu fáddá lea: Sámegiela sátne- ja doabaovdánahttin.</p>
<p>Oassin masterdutkamušas áiggon háhkat čuovvovaš dutkanmateriála: Ohppiid teavsttaid ja ságastallamiid.</p>
<p>Jurdda lea ahte oahppit ožžot muhtin gova man mielde čállet teavstta. Geavahan de dáid teavsttaid ja vejolaš ságastallamiid iežan dutkanbarggu vuođđun.</p>
<p>Bivddán lobi ahte du/dudno mánná oažžu searvat dán masterdutkamuššii. Anonymiseren data oalát ja čuovun dutkanetihka ja Norgga diehtobearráigeahču njuolggadusaid. In čoakke oahppiid namaid, in ge merke dieđuid nu ahte oahppiid sáhttá man ge láhkai dovdat dutkanbarggus. Dutkandáhtat vurkejuvvojit dutki dihtorii nu ahte dat leat anonymiserejuvvon.</p>
<p>Lea eaktodáhtolaš searvat dutkamuššii, ja oahppi sáhttá geassádit dutkamušas goas beare ovdal go dutkamuš lea almmuhuvvon.</p>
<p>Sávan ahte deavddát dieđuid vástidanlihppui nuppi siiddus, ja máhcahat fas mánát mielde skuvlii.</p>
<p>Gulahallanoahpaheaddji fas lágida mutnje dieđuid.</p>
<p>Masterprográmma jođiheaddji lea doseanta, vuosttašamanuensa Pigga Keskitalo Sámi allaskuvllas. Son lea maiddái mu bagadalli ovttas professoriin Nils Øivind Helander.</p>
</body></document>
