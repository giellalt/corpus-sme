<document xml:lang="sme" id="no_id"><header><title>Diiddaid ja sátnevádjasiid geavaheapmi buolvvas bulvii.  Muittuhussan mánáide, nuoraide ja rávisolbmuide. Sámegiela didaktihka masterbargu</title><genre code="science"/><author><person firstname="Anna Margrethe" lastname="Hætta" sex="f" born="" nationality="NO"/></author><author><person firstname="Inger Marlene" lastname="Eira" sex="f" born="" nationality=""/></author><year>2020</year><wordcount>16206</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2688888/Anna%20Margrethe%20B.%20Hætta%20ja%20Inger%20Marlene%20Eira%20-%20Diiddaid%20ja%20sátnevádjasiid%20geavaheapmi%20buolvvas%20bulvii.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>Čoahkkáigeassu</p>
<p>Dán masterbargu fáddá lea movt diiddaid ja sátnevádjasiid geavaheapmi lea leamaš ovdal, movt dat doaibma dál ja movt daid sáhtášii heivehit ja ođastit boahtteáiggi várás oahpahusas. Sámemánáid bajásgeassimis leat diiddat ja sátnevádjasat leamaš guovddážis, daid bokte leat mánáid hábmen olmmožin, eastadan mánáid mannamis sorbmái ja oahpahan mánáid šaddat iešbirgejeaddjin. Dutkamuša váldogažaldagat leat movt diiddaid ja sátnevádjasiid geavahemiin leat ávkkástallan ovdal, movt dál ávkkástallet daid ja movt daid sáhttá heivehit dálá sámi servodahkii, ja movt sáhttet diiddat ja sátnevádjasat leat ávkin skuvllas. Váldoteoriijat dán barggus leat sámi árbevirolaš máhttu, sámi oahppanoaidnu, ja sosiokultuvrralaš teoriija. Masterbarggu dutkanmetoda lea narratiiva metoda ja ságastallamii oassálaste ovcci diehtoaddi: vuorrasit olbmot, váhnemat ja oahpaheaddjit. Sámemánáid bajásgeassimis leat sihke ovdal ja dál diiddat ja sátnevádjasat anus ja ávkin, muhto eallinvuogi rievdama dihte šaddá heivehit ja ođastit daid vuoi heivejit dálá sámi servodahkii. Skuvllas lea dárbbašlaš heivehit diiddaid ja sátnevádjasiid vuoi fátmmasta buot ohppiid.</p>
<p>Ovdasátni</p>
<p>Masterdutkan lea munnuide leamaš guhkes, somás, mohkkás, lossa ja mávssolaš johtinmátki. Letne vásihan olu mastermátkki áigge, rahčan, čurbošan, meaddán ja daid bokte oahppan ođđa áššiid. Letne masterčállosa čállán fárrolaga, mii lea dagahan ahte letne mánno- ja diibmoviissaid čohkkán njunnálaga. Digaštallan buot mii lea almmi ja eatnama gaskkas. Letne massán logu man máŋgii letne šaddan jeđđet nubbi nuppi ná: <span type="quote">“Gal dat manná bures, dan moai gal nagodetne, mun ja don, moai”</span>.</p>
<p>Sámi allaskuvla lea láidestan munno dohko gosa dal letne jođus, ja oahpu gaccadettiin letne fuomášan man giitevaččat letne oahpu ovddas, ja maiddái go besse masterbarggu čállit sámegillii.</p>
<p>Lea čielggas ahte masterbarggu čállin gáibida olu návccaid, veahki ja doarjaga. Dán barggu ean livčče nagodan gárvet buori doarjaga haga. Leat olu olbmot geaid háliidetne giitit. Moai giite go lehpet dorjon, movttiidahttán, jeđđen, veahkehan, bagadan, nevvon ja oahpahan munno. Vuosttažettiin áigo giitit váldobagadalli vuosttašamanueansa Ylva Jannok Nutti ja liigebagadalli professor Harald Gaski, go leahppi oahpahan ja vuđolaččat čilgen áššiid, vuoi masterčálus ovdána. Doai leahppi mearkkašan olu ja dovde stuora giitevašvuođa.</p>
<p>Giitosat munno mávssolaš diehtoaddiide, go lehpet iluin juogadan eallinmuitalusaid, árbevieru ja giellamáhtu. Dan dutkamuša livččii leamaš veadjemeahttun čállit diehtoaddiid veahki haga. Lehpet veahkehan munno oaidnit erohusa ovddeža ja dáláža gaskkas. Din dihte lea munnos jáhkku, ahte diiddat ja sátnevádjasat ain seailluhuvvojit boahtte áiggis.</p>
<p>Háliidetne giitit Pigga Keskitalo, Jelena Porsangera, Annika Pasanena ja eará oahpaheddjiid go lehpet movttiidahttán čállit, addán fágalaš rávvagiid ja mávssolaš fuomášumiid. Giite girjerádjosa bargiid Svein Egila ja Áillu veahki, rávvagiid ja suohttasiid ovddas, lea leamaš dárbbašlaš bosihit ja reaškit ovttas. Giite kantiinna bargiid Risten Anne, Risten Gárena, Ovlla ja Jan Magne njálgga biepmu ovddas, mii lea leamaš mávssolaš daid háviid go čoalit skuhraidit. Giite iežame mielstudeanttaid buot buriid ságastallamiid ovddas. Giitosat Joret Mihkkal Balsai, May-Torill H. Sirii ja Lisa Baalai veahki ovddas.</p>
<p>Loahpas háliidetne váimmolaččat giitit iežame lagamusaid: erenomážiid isida</p>
<p>Roberta, bearrašiid, Karina, fulkkiid ja olbmáid, go lehpet gierdevaččat dorjon munno. Corona -dávda dagahii máŋgga dáfus liigeváttisvuođaid, muhto fárrolaga mii leat birgen bures. Eai gávdno sánit mat čilgejit munno giitevašvuođa didjiide.</p>
<p>Masterbargu lea váldán olu áiggi, mii lea dagahan ahte ean leat sáhttán searvat ruovttu bargguide. Muhto dál mii beassat fas ovttastallat ja doaimmahit bargguid ovttas!</p>
<p>Dál háliidetne iluin bovdet buot lohkkiid fárrui lohkat munno masterčállosa ja seammás háliidetne ahte mii atnit muittus máttuideamet. Mánát, nuorat, rávisolbmot, oahpaheaddjit ja earát, bures boahtin munno fárrui!</p>
<p>Guovdageaidnu, miessemánu 18. beaivve 2020. 1 Álggahus</p>
<p>Buorre guoibmi oanida ollu mátkki (Sárá 2009:33)</p>
<p>Sátnevájas, mainna álggahetne čállosa, mearkkaša ahte hubmás ja guoibmás olmmoš guoimmuha, ja dien láhkái mátki ii oro bistime maidege. Dieinna sátnevádjasiin sáhttá govvidit munno masterčállosa mátkki. Lossa beivviid lea leamaš buorre go letne leamaš guoktin. Nubbi lea movttiidahttán nuppi joatkit bargguin, ja nu maid lea masterbarggu čađaheapmi mannan jođánit.</p>
<p>Moai letne 5-10 sámegiela didaktihka vuođđoskuvllaoahpaheaddjeoahpu studeanttat, ja moai galge čađahit masterbarggu. Sámi allaskuvla lea alitdási oahppo- ja dutkanásahus Sámis ja eamiálbmotmáilmmis. Sámi allaskuvllas lea akademalaš giellan sámegiella, ja dat sihke gullo, oidno ja čállo beaivválaččat. Moai atne árvvus sámegiela dan dihte go gielas lea dehálaš bealli kultuvrras ja identitehtas.</p>
<p>Muite mánnávuođa vásáhusaid go letne leamaš vuorrasit olbmuid fárus, letne gullan muitalusaid diibmoviissaid sihke gievkkanbeavddi guoras ja meahcis. Bargguid bokte sii čatne diiddaid ja sátnevádjasiid muitalusaide, ean dalle láven álo ipmirdit sátnevádjasiid ja diiddaid mearkkašumi. Harald Gaski čilge ahte daid sáhttá dán áigge gohčodit kreatiivvalaš fágagiellan (Gaski 2003: 36). Dađistaga go stuorruleimme badjánii sáhkkiivuohta ja mokta oahppat eambbo diiddaid ja sátnevádjasiid mearkkašumiid birra. Šattaime diđolaččabut go álggiime Sámi allaskuvlii gazzat oahpu, gos sámi jurddašeapmi ja sámi perspektiiva lea guovddážis oahpahusas. Munno mielas lea dehálaš atnit árvvus máttuid árbevieruid. Sáhkkiivuođa geažil letne gaskaneame olu digaštallan mot dán árbevieru sáhttá seailluhit skuvllas eastadan dihte dán jávkamis.</p>
<p>Dán masterdutkosis guorahalle movt diiddat ja sátnevádjasat sáhttet leat ávkin ja movt daid sáhttá heivehit otná servvodahkii. Moai letne ságastallan ovcciin muitaleddjiin. Sii leat buohkat sápmelaččat ja guovdageaidnulaččat. Dás duohko gohčodetne muitaleddjiid diehtoaddin. Sii leat dán dutkamuša deháleamos empiriija. Áššiid čilgema oktavuođas leat diehtoaddit muitalan movt sii leat ávkkástallan diiddaid ja sátnevádjasiid, ja maiddái movt daid sáhttá heivehit ja ođastit. Fágagirjjálašvuođas letne váldán mielde dákkár áššiid mat leat seammasullasaččat go dat, mat leat boahtán ovdan diehtoaddiid ságastallamiin. Dan letne dahkan vai áššiid sáhttá buohtastahttit.</p>
<p>Munno masterdutkamuša fáttás eai gávdno nu olu ovddit dutkamušat ja fágagirjjálašvuohta. Magga (2017) lea pro gradu -dutkamušas <span type="quote">“Dál de leat guovžžabađa cummán”</span> guorahallan davvisámegiela giellagovaid. 1.1 Masterbarggu čađaheapmi</p>
<p>Vuosttaš kapihttalis čilgeje dutkanfáttá duogáža ja dutkangažaldagaid. Nuppi kapihttalis lea teoriijaoassi, mas lea sihke sámi ja eamiálbmot fágagirjjálašvuohta.</p>
<p>Goalmmát kapihttalis čilgeje makkár metodaid letne geavahan. Njealját kapihttalis leat bohtosat, diehtoaddiid eallinmuitalusat. Viđát kapihttalis lea analysa- ja digaštallanoassi, mas gesse ovdan bohtosiid ja čatne daidda teoriijaid. Guđát kapihttalis letne ovdanbuktán evttohusa movt sáhttá diiddaid ja sátnevádjasiid skuvllas seailluhit.</p>
<p>Čihččet kapihttalis ovdanbukte loahppaárvalusa dutkanmateriála vuođul. 1.2 Dutkanfáttá válljen</p>
<p>Letne válljen dán dutkanfáttá dan dihte go njálmmálaš árbevierru lea mánnávuođa rájes leamaš munno váibmoášši. Diiddaid ja sátnevádjasiid mearkkašupmi lea geasuhan munno beroštumi. Beroštupmi lassánii go álggiime oahpaheaddjeohppui Sámi allaskuvlii. Doppe lea sámi ja eamiálbmot vuolggasadji buot oahpahusain ja sámegiella, kultuvra ja servodateallin leat guovddážis. Dakko bokte dovde ahte munnos lea stuora ovddasvástádus seailluhit diiddaid ja sátnevádjasiid boahtte buolvvaide.</p>
<p>Diiddat ja sátnevádjasat leat leamaš stuora ja mávssolaš oassin munno eallimis. Letne bajásšaddan bearrašis ja sogas, gos diiddat ja sátnevádjasat leat leamaš guovddážis árgabeaivvis. Munno mielas lea diiddaid ja sátnevádjasiid geavaheapmi ávkin olmmošvirrui dannego ovdamearkka dihte ohppet mánát diiddaid ja sátnevádjasiid bokte movt lávus galgá láhttet, ja dan dihte háliidetne ge seailluhit dán árbevieru viidásit boahtte bulvii. Moai beroštetne diehtit movt diiddaid ja sátnevádjasiid geavaheapmi lea leamaš ovdal ja movt lea dál, ja movt dat livčče boahtteáiggis. Diiddat ja sátnevádjasat leat árbevieruid bokte riegádan ja seailluhuvvon buolvvaid mielde. Go mearrideimme čállit masterbarggu, de lei munnuide čielggas ahte háliidetne dán fáttá dutkat. 1.3 Dutkangažaldagat</p>
<p>Dán barggus leat guokte váldočuolmma: 1. Movt diiddaid ja sátnevádjasiid geavahemiin leat ávkkástallan ovdal, movt dál ávkkástallet ja movt daid sáhttá heivehit dálá sámi servodahkii?2. Movt sáhttet diiddat ja sátnevádjasat leat ávkin skuvllas?</p>
<p>Dutkangažaldagaid ulbmilin lea govvidit movt diehtoaddit leat ovdal ávkkástallan diiddaid ja sátnevádjasiid, movt dál ávkkástallet daid ja movt leat heivehan ja ođastan ođđa eallinvuohkái. Ulbmilin lea maid evttohit oahpahanmálle maid sáhtášii fievrridit skuvlii, mii galgá leat ávkin mánáide, nuoraide, rávisolbmuide ja oahpaheddjiide. 1.4 Diiddaid ja sátnevádjasiid duogášdieđut</p>
<p>Rasmussen (2014: 88) oaivvilda ahte <span type="quote">“Lea váttis áddet sámegiela dálá dili, jos ii dovdda sámi historjjá”</span>. 1500-1600-logus čuožžilii beroštupmi sápmelaččaide, sin gillii ja kultuvrii. Miššonearat bohte sápmelaččaid lusa jorgalahttit sámiid risttalašvuhtii ja oažžut sis oskkáldas riikkalahtuid. (Hirvonen 2018: 18.) 1500-logu loahpas bohte sierra mearrádusat, mainna lágiin galge diidaoskku jávkadit ja bismá Isak Rothovius (1572-1652) lei njunnošis bargame diidaoskku vuostá. Bismmát ávžžuhedje báhpaid čoaggit dieđuid árbevieruin ja boares diiddain, mii dagahii ahte báhpat šadde eahpesihkkarin dan dihte go šadde dikkiin duođaštit daid seamma olbmuid vuostá, geain sii ledje čoaggán dieđuid. (Hirvonen 2018: 19.) 1700-logus ledje miššonearat geat giddejedje váldofuomášumi sámi eamioskui. Sii merkejedje maiddái oskkuvieruid lassin dieđuid, mat guske oppalaččat sámi kultuvrii (Hirvonen 2018: 32). Miššovdna lei dehálaš oassi rahčamis oažžut válddi Sámis, ja miššonearat ledje dábálaččat dážat, sihke norgalaččat ja dánskalaččat (Lund 2019).</p>
<p>Konrad Nielsen (1979: 470) čilge iežas sátnegirjjis ahte diida lea osku, sátni mii muittuha dološ oskkoldaga.</p>
<p>Sátnevádjasat ja diiddat leat oassin álbmotdiktemis ja njálmmálaš árbevierus.</p>
<p>Álbmotdiktemii gullet earret eará dát: sátnevádjasat, diiddat, muitalusat, luođit, lávlagat ja hoahkamat. Dát árbevierut leat buot olbmuin ja kultuvrrain. Sátnevádjasiid, diiddastallama, muitalusaid muitaleami, luđiid, lávlagiid ja hoahkamiid bokte leat fievrridan álbmotdiktema buolvvas bulvii. Sápmelaččain ii lean álgoáiggiin čállinmáhttu ja lunddolaš gulahallangaskaoapmin lei humadeapmi ja juoiggadeapmi. (Buljo 2003: 11.)</p>
<p>Álbmotdiktemis lea luondu ja olbmo eallin guovddážis, muhto fuomášuhtte maiddái ahte osku sáhttá váikkuhit dasa. Juohke álbmoga álbmotdiktemis leat sierra dovdomearkkat. Sámi muitalanárbevierus lea luondu guovddážis. Muitalusain gullat ovdamearkka dihte noiddiid birra, mat ledje guovddáš olbmot sámi dološ oskkus. Eará álbmogiin leat ges eará dovdomearkkat. Álgoálbmogin lea maid luondu guovddážis, muhto sin muitalusain gullat dávjá oaivámuččaid birra. Oarjemáilmmis muitaladdet ges stáluid ja gonagasaid birra <em type="italic">. </em>Buot oasit mat leat álbmotdiktemis leat seammaláganat iešguđetge álbmogiid kultuvrrain. Álbmogis álbmogii leat dát oasit johtán muitaleami bokte, ja leat heivehuvvon eallinvugiide ja eallinbirrasii gos muitaluvvo, dat guoská earenoamážit muitalusaide. (Buljo 2003: 11-12.) 2 Sámi árbevirolaš máhttu ja oahppanoaidnu </p>
<p>Dan kapihttalis ovdanbukte teoriijaid ja doahpagiid, maiguin sáhtte čilget diiddaid ja sátnevádjasiid geavaheami birra. 2.1 Sámi njálmmálaš árbevierru <span type="quote">“Sámi njálmmálaš árbevierru lea viiddes doaba, dan sáhttá čilget ahte leat máŋggalágan árbevierut, ovdamearkka dihte luohtedajahusat, árvádusat ja sátnevádjasat”</span> (Hirvonen 2018: 9). Ovdalaš áigge lea muitalusaid muitaleapmi leamaš njálmmálaš áigeájanas ja dain lei ulbmil oahpahit morála sihke mánáide ja rávisolbmuide. Muitalusat leat muitaluvvon buolvvas bulvii ja nu leat ge olu árbevirolaš muitalusat seilon njálmmálaš muitaleami bokte, dan dihte go dalle ii lean dábálaš daid čállit gosage. (Buljo 2003: 21-22.) Sámi muitalusat mat eai leat čállojuvvon gosage leat eallimuitalusat, muitaleaddji heiveha ja herve daid nugo ieš muitá (Utsi 2019b: 21). Muitalus lea pedagogalaš veahkkeneavvu, muitalus rievddada máná agi mielde. Olu muitalusain lea ulbmil čájehit mánáide ja nuoraide mii lea riekta dahje boastut, ja dakkár muitalusat dávjá álget ná: <span type="quote">“Mun dieđán ovtta nieidda, gii...”</span>, ja nu de joatká muitalus, movt dáhpáhuvvá viidásit. (Balto 1997: 105.) Muitaleaddji muitala muitalusaid main lea ulbmil rávvet dahje oahpahit, ja guldaleaddji ferte jurddašallat maid muitalus mearkkaša. Ledje dávjá váhnemat/fuolkkit geat bajásgesse mánáid muitalusaiguin. Jus mánát eai čuvvon njuolggadusaid, de rávisolbmot muitaledje muitalusaid hehtten dihte mánáid mannamis sorbmái. Okta ovdamearka dasa lei ahte jus mánát manne lobi haga čáziid lahka, de muitaledje čáhcerávgga birra. Muitaleaddji heivehii muitalusaid dilálašvuođaide mas guldaleaddji lei ja dat dáidá doallat deaivása dán áigge maid. Lagasmáilbmi lea guovddážis muitalusain, dasa gullet earret eará bearaš, ránnját ja eará olbmuid fearánat.</p>
<p>Jus muitalus lea amas soapmásii, de lea ávkkálaš atnit veahkkin máhtu maid lea oahppan boarrásit olbmuin. (Buljo 2003: 21-22, 26.)</p>
<p>Eamiálbmogiid oaidnu lea ahte máidnasat ja muitalusat čilgejit geat mii leat ja gosa gullat. Dat sisttisdollet mánnávuođamuitalusaid, muitalusaid máttuid birra, árvvuid, máilmmioainnuid ja maid beaivválaš birgejumi birra. Boahtá ovdan ahte máinnas/muitalus lea leamaš sihke olmmái, oahpaheaddji ja áigeájanas, dalle leat gullan muitalusaid buot bargguid oktavuođas, nugo ovdamearkka dihte málesteamis, duddjomis, njuovvama oktavuođas ja nu ain viidásit. (Kuokkanen 2009: 60-61.)</p>
<p>Oarjemáilmmis earuhit duohtamuitalusaid ja muitalusaid mat eai leat duođat. Sámi muitalanárbbis eai leat dan sirrema atnán nu dehálažžan dan dihte go muhtin muitalusat daddjojuvvojit leat duohtan ja earát fas eai leat duođat. Sámis lea dábálaš ahte muitalus/máinnas muitaluvvo <span type="quote">“oktii áigá”</span> dahje <span type="quote">“dolin.”</span> (Buljo 2003: 29)</p>
<p>Diiddat</p>
<p>Diidda sáhttá čilget ná: <span type="quote">“Lea ávaštus dahje osku/jáhkku juoga masa, ja sáhttá maid leat einnosteapmi”</span>. Diiddain sáhttá maid soapmásii geažuhit movt geavvá boahtteáiggis, ja das lea dávjá buorre dahje bahás váikkuhus. Ovdalaš áigge lei olbmuide, geat galge meahccái vuolgit, dehálaš diehtit dálkkiid, dan dihte go dalle eai lean TV ja rádio main ožžo dieđuid dálkkis. Dan dihte leatge dálkediiddat. (Gaup 2001: 133.)</p>
<p>Olbmot jáhkket ja geavahit diiddaid ovdamearkan. Diiddaid bokte sáhttá oahppat ovdamearkka dihte dálkemearkkaid, einnosteami, ovdosiid ja buriid vieruid seailluhit. (Anti 2003: 3.) Dálkkediiddat ledje maid ovdal dábálaččat, dannego dalle eai lean dálkedieđáhusat mat muitaledje makkár dálki ain šattai. Eallinvuogi rievdama dihte čuvvot ođđa áiggi mielde ođđa dábit ja vierut. (Buljo 2003: 35.) Diiddat leat leamaš anus iešguđetge atnui, nugo ovdamearkka dihte meahcástallamis, barggu oktavuođas ja ruovttus. Diiddat leat leamaš dehálaččat bargguid oktavuođas. Dat leat leamaš juogalágan rávan ja bidjan nuppi olbmo veháš jurddašit. Dat leat maid álkidan olu, dan dihte go de eai leat dárbbašan čilget daid duogážiid. (Anti 2014.) Diiddain lea erohus guovllus guvlui ja báikkis báikái. Diiddaid leat atnán veahkkin bajásgeassimis ja árgabeaivvis, sihke ruovttus ja meahcis, ja sosiála oktavuođas. Ovdalaš áigge ožžo vuorrasit olbmot mánáid ja nuoraid jeagadit diiddaid bokte, movt galgá ja movt ii galgga láhttet. (Anti 2003: 3.) Jus mánát mannet beare lahka jogažiid, de sáhttá balddáhallat čáhcerávggain, <span type="quote">“Ale mana nu lahka joga, de sáhttá čáhcerávga dohppet johkii”</span>. Lea dehálaš mánáid veháš balddáhallat čáhcerávggain, vuoi mánát besset dovdat balu maid. Movt galget rávisolmmožin hálddašit balu, jus mánnán juo eai oahpa dan. Čáhcerávgga muitalusain sáhttá hehttet mánáid mannamis sorbmái (Anti 2014,</p>
<p>Buljo 2003: 21).</p>
<p>Jus dološ sámi diiddat ain dollet deaivása, de sáhttet čiŋat muitalit mii boahtá geavvat boahtteáiggis. Sámiin leat čiŋadeapmái ja gárvodeapmái čadnojuvvon olu diiddat. Go ovtta ládje vuohki mo čábbát fuomášuhttá nuppi”. Gaup (2019) váldá ovdamearkan jus soames lea hivssegis finadan, ja holbi lea máhccasan. Vuoi ii hehppet dan olbmo, de lea vuohkkasit diidda bokte fuomášuhttit. Dies lea diida <span type="quote">“Jus gáktehealbmi lea jorgasan, de áigu gielistit”</span>.</p>
<p>Sátneduojár Gaup (2014) muitala NRK Sámi bokte hearvasáhka ahte diiddastallamiin sápmelaš nagoda jorgalit juoidá mii lea heittot, buori guvlui. Son namuha ovdamearkan jus sápmelaš ribaha biepmu boaldit, de sáhttá jeđđet dáinna lágiin ahte go buollán biepmu borra, de šaddet čáppa mánát. Dahje jus bohccočoarvi čugge čalbmái, de jeđđejit ahte boazolihkku čuovvu, vuoi mánát eai čiero. Gaup (2014) loahpaha diiddain man čáppat ja rikkis son lea, guđemučča njeaiga suovva borggista, ja lohká ahte fillehallan gal soaitá sápmelaš, muhto ii skurtnjas goit leat ge.</p>
<p>Ovdamearkkat diiddaide: a) <span type="quote">“Ii galgga guovssahasa hárdit, muđui njiedjá vulos ja váldá dan gii hárdá.”</span> á) Go mánát mannet iehčanassii menddo lahka čáziid, nugo jogaid dahje jávrriid, de boahtá čáhcerávga ja váldá sin. b) Jus mánná lea suhtadeamen ja heajos mielas, de lávejit ollesolbmot lohkat: <span type="quote">“Diktet dal máná Lávarádjá gápmagiid suoskat dasságo geargá”</span> ja de heitet suhtadeames. c) Jus njuokčama gáskkesteaš, de áigu gielis guossi fitnat. č) Ii galgga gáris doallat mas beana lea čuohkamin, muđui njoallu lihku eret.” (Anti 2003: 6, 9, 10, 33, 46.)</p>
<p>Sátnevádjasat</p>
<p>Sápmelaččain leat iežaset sátnevádjasat, nugo eará álbmogiinge. Sátnevádjasiid čilgehusat rievddadit báikkis báikái ja muhtin sátnevádjasiid sáhttá máŋgga ládje dadjat. Sátnevádjasat leat dološ eallinnjuolggadusat, mat oahpahit birget eallimis ja dat leat sihke rávan ja áigeájanassan. Sátnevádjasat leat dihto dadjanvuogit ja olbmot dadjet daid go áigot juoidá deattuhit dahje nuppi fuomášuhttit. Sátnevádjasiin lea čiegus duohtavuohta, jus veaháš jurdila. (Sárá 2009: 9; Buljo 2003: 35.) Dat sáhttet leat suohttasat, duođalaččat dahje bilkideamit. Sápmelaččat geavahedje earret eará sátnevádjasiid mánáid bajásgeassimis ja sátnevádjasat rávvejit movt galgá ja movt ii galgga láhttet. Ii leat álo čielggas geat sátnevádjasiid ráhkadedje, muhto olbmot muitet daid dadjanvugiid dan dihte go leat bures ja vuohkkasit daddjon. Sátnevádjasiid čiekŋalis diehtu ledje sápmelaččaide ávkkálaččat, ja dain lea ain dán áigge olu eallinviisodat. (Sárá 2009: 9.)</p>
<p>Gaski ja Solbakk (2003: 5) leaba bajásšaddan sátnevádjasiiguin, ja váivašuvvaba go sátnevádjasiid geavaheapmi lea ovtta ládje dego jávkame. Soai leaba almmuhan sátnevájasgirjjáža, mas evttoheaba mot odne sáhtášii ođasmahttit sátnevádjasiid beaivválaš hupmamis. Sárá (2009: 9) čállá ahte go sátnevádjasat eai leat šat anus árgabeaivvis, de leat vajáldahttigoahtán daid.</p>
<p>Sátnevádjasat leat ráhkaduvvon eallinoahpu ja eallinvásáhusaid bokte. Sátnevádjasat leat celkojuvvon dušše mottiin vuogas sániin, mat leat čiekŋalit jurddašuvvon, bures heivehuvvon ja geahppasit daddjon. Sátnevádjasat leat kultuvrras ja birrasis váldojuvvon, ovdamearkka dihte dálkki birra, vieruid ja dábiid birra. Dávjá sámi sátnevádjasat leat ruovttogežiid eará álbmogiid sátnevádjasiidda, ovdamearkka dihtii dáža sátnevádjasiidda. Dás sáhttá ovdamearkka dihtii muittuhit ahte sápmelaš dadjá: ``buoret lea jođi go oru``, ja dáža fas: ``jođi lea buorre, muhto ruovttus lea buoremus”.</p>
<p>Dakkár ruovttogežot sátnevádjasat muitalit ahte mii eallit guovttelágán servodagas ja guovtti kulturduogážis. (Hætta 1994: 38.)</p>
<p>Ovdamearkat sátnevádjasiidda: a)“ <em type="italic">Gal áigi oahpaha. </em>Mearkkašupmi: Álo olmmoš oahppá ain juoidá ođđasa. </p>
<p>Mađi boarráseabbon šaddá, dađi eanet oahppá áiggi mielde. Lávejit dadjat ahte olmmoš oahppá čurges vuktii dahje guovtti soabbái. Dat mearkkaša ahte olmmoš oahppá gitta boarásmanbeaivái. á) Gal bahá beallji gullá. Mearkkašupmi: Ii galggašii dadjat eará olbmuid birra maidege, go sáhttá alccesis seamma dáhpáhuvvat. Erenoamážit leat mánnáolbmot várrugasat earáid mánáid dahje nuoraid láitimis. Jos maŋŋil juoga dáhpáhuvvá, de sáhttá guorrat ruovttoluotta dasa maid ieš lea ovdal dadjan. b) Beaivvit eai leat badjálaga, muhto maŋŋálaga. Mearkkašupmi: Jos odne ii olle buot bargat, de lea ihttin fas vejolašvuohta gárvvistit bargguid. c) Čállin lea joavdelasaid bargu. Mearkkašupmi: Dát muitala ahte dološ áigge albma bargun atne dušše rumašlaš barggu. č) Eai buohkat suga ovtta fatnasis. Mearkkašupmi: Ii buohkain leat seamma</p>
<p>Kreatiivvalaš giella</p>
<p>Son muitá oktii go guokte vuorrasit olbmo humadeigga dákkár gillii maid in ipmirdan, vaikko lei sámegillii, ja vaikko ipmirdin buot sániid. Cealkagat ledje apmasat sutnje.</p>
<p>Dán fearána muitala Harald Gaski vásihan mánnán. <span type="quote">“Olbmáš guovttos leigga čielgasit goappat oaivilis muhtun áššis, ja geavaheigga sátnevádjasiid sánálaš vearjun.”</span> (Gaski 2003: 33).</p>
<p>Sátnevádjasiid sáhttá dán áigge gohčodit kreatiivvalaš fágagiellan (Gaski 2003: 36). <span type="quote">“Sámi gulahallandovdomearkkat leat sánit dahje doahpagat mat čilgejit iešguđetge gulahallanvugiid”</span> (Utsi 2019b: 21). 2.2 Sámemánáid bajásgeassin - eallimii oahppu</p>
<p>Ovdalaš áigge ledje bearrašat ja fuolkkit guovddážis sámi mánáid bajásgeassimis, dalle leat gáržásis orron birra jagi ja buohkat orro ovttas. (Karlsen 2003: 74).</p>
<p>Fuolkevuohta lea sámemánáide dehálaš bajásšattadettiin. Sámemánáin lea stuora sosiála biras, mii rávve ja neavvu veahkkin váhnemiidda. Fuolkevuođas lea erohus oarjemáilmmis ja Sámis. Sápmelaš bearrašii gullet sii: váhnemat, oappát, vieljat, áhkut, ádját, muoŧát, ednot, goaskkit, siesát, čeazit, eagit, ristváhnemat ja ránnját. Vaikko fuolkkit orrot guhkkelis, de váhnemat muitalit fulkkiid birra, nu ahte mánáin lassánit dovdamušat fulkkiide ja fuolkevuhtii. Go mánát dovdet fuolkevuođa, dat nanne mánáid ja nuoraid iešluohttámuša, iešgova ja lea ávkin identitehta hábmemis. Sosialiseren lea guovddáš oassi fuolkevuođas, lea proseassa mas olmmoš oahppá iežas kultuvrra, árvvuid, norpmaid ja láhttenvugiid. Oarjemáilmmis leat fuolkkit nugo ovdamearkka dihte muoŧát, goaskkit, čeazit ja eagit olggobealde olbmot. Sii eai leat oassin mánáid bajásgeassimis. (Aikio 2000: 39, 41, 196.) </p>
<p>Eamiálbmogiid jurddašeamis lea maid bearaš ja sohka dehálaš mánáid birgejumis, de ii leat sáhka dušše váhnemiin, muhto áhkut, ádját ja eará fuolkkit. (Kuokkanen 2009: 45.) Lagas rávisolbmot ledje ovdagovvan mánáde ja hárve belke. (Balto 1997: 46, 76.)</p>
<p>Mánát ledje riegádeami rájes juo doppe gos bargguid doaimmahedje, ja go sturro de oassálaste aktiivvalaččat bargguide. (Höem 1995: 48.)</p>
<p>Dán áigge lea mánáid ja fulkkiid gaskavuohta nuppástuvvan (Balto 1997: 76). Mánáin ii leat beaivválaš gulahallan vuorrasiiguin ja fulkkiiguin, go orrut nu bieđggus. Nu de maid jávká sámi muitalanárbevierru. (Labba &amp; Sundberg 2006: 4.) <span type="quote">«Ii leat šat oktavuohta olbmuid gaskkas. Buot deaivvadeamit dan áigge leat ristejaččat, konfirmašuvnnat, heajat ja hávdádeamit. Dalle mii čohkkedit beavdde birra»</span> muitala</p>
<p>Mávnos Bier Ánte ja lasiha ahte váillaha olbmuid gaskavuođaid. (Utsi 2019a: 90-91.)</p>
<p>Iešbirgejeaddji</p>
<p>Sámemánáid bajásgeassimis lea leamaš ulbmil bajásgeassit mánáid iešbirgejeaddjin, vuoi birgejit iehčanassii ja earáiguin ovttas. Sámis lea dehálaš leat iešbirgejeaddji. Dasa gullá earret eará oahppat árbevirolaš, praktihkalaš bargguid ja doaimmaid, nugo ovdamearkka dihte máhttit olgobargguid, muoraid háhkat ja dádjadit ja nu ain viidáset.</p>
<p>Min máttuide lea leamaš dehálaš ahte mánát ohppe čoavdit vuordemeahttun hástalusaid ja hástalussan sáhttá leat fievrridit dan viidásit dálá eallinvugiide. (Balto &amp; Kuhmunen 2014: 63-65.) Ovdal lea leamaš dábálaš ahte ohppe njálmmálaččat guovllu kulturhistorjjá, dalle leat gullan muitalusaid mat čatnasit báikkiide. Njálmmálaš árbevierus ovdánahttá sátnádallan-, ságastallan- ja gulahallandáiddu barggadettiin.</p>
<p>Dalle leat maid gulahallan luonddubirrasiin, ii dušše barggu bokte, muhto maiddái sániid ja jurdileami bokte. (Sara 2003: 125-127)</p>
<p>Eahpenjulges bajásgeassin</p>
<p>Okta dain eanemusat geavahuvvon eahpenjulges vugiin lea oahpahit muitalusaiguin (Balto &amp; Kuhmunen 2014: 68).</p>
<p>Sámi árbevirolaš oahpaheamis lea muitalusain guovddáš rolla (Balto &amp; Kuhmunen 2014: 68). Gávdnojit iešguđetlágan vuogit movt fievrridit árbevirolaš máhtu buolvvas bulvii ja okta vuohki lea eahpenjulges stivrenvuohki. Olggobeale olbmuide lea dat stivrenvuohki amas dan dihte go sii leat hárjánan čielga stivrenvugiide. Eahpenjulges vugiin don doarjjut mánáid iešheanalašvuođa ovddideami ja eastadat ollu joavdelas nákkuid mánáiguin. (Balto &amp; Kuhmunen 2014:66.) Iešheanalašvuohta lea dehálaš mánáide, vuoi birge go šaddá ollesolmmožin (Balto 1997: 44). Dakkár vugiin it bovtte mánáid nággen- ja vuostálastindárbbu. Das lea maid dehálaš deattuhit ieš oahpadettiin. Muhtomin lea dárbu hástalit mánáid birget iehčanassii dan dihte go lea dehálaš ahte mánát besset geahččaladdat, muhtomin eai soaitte lihkostuvvat, muhto eahpelihkostuvvamiin maid oahppá. Mánáid, geat leat oahppan ieža birget, lea de álkit guođđit iehčanassii vuoi ohppet hálddašit hástaleaddji diliid. (Balto &amp; Kuhmunen 2014: 66-68.) Sápmelaččat leat oahpahan mánáide holisttalaš jurddašeami, mánát galget ieža fuomášit maid leat oahppame, ieža máhttit ovddit vásáhusaide laktit ođđa áššiid. (Aikio 2010: 47.) Árbevirolaš máhtu doahpaga sáhttá dainna lágiin čilget, doaba sisttisdoallá dieđu ja máhtu maid mii leat ožžon oahpu ja vásáhusa bokte (Gaup 2017).</p>
<p>Gal dat oahppá go stuorrula <span type="quote">“Gal dat oahppá go stuorrula”</span> lea sátnevájas, mas lea mearkkašupmi ahte juohkehaš sáhttá oahppat, beare oahppan- ja oahpahaneavttut leat sajis. Sátnevájas sisttisdoallá teoriija olbmo oahppama birra ja das lea guovddážis ráva buohkaide geat jođihit olbmuid, ovdamearkka dihte ahte jođiheaddji bidjá positiivvalaš vuordámušaid oahpahalliide, nu ahte oahpahallit lihkostuvvet. (Balto &amp; Kuhmunen 2014: 70-73.) Lea dehálaš ahte jođiheaddjis leat positiiva vuordámušat mánáide, go dat váikkuha lihkostuvvamii oahppamis. (Balto 2008: 97) Sápmelaččain lea dáhpi mánáide addit niibbi árrat, vuoi ohppet nu árrat go vejolaš váldit vára alddiineaset. Vuorrasit olbmot leat rávven ahte niibbiid ii galgga čiehkat, lea buoret jus mánná oahppa geavahit niibbi ja diehtit dan váralašvuođa go ollesolbmot leat lahkosis. Jus mánát hárjánit dasa ahte niibbit eai leat oidnosis, de sáhttet suoli čuohpadit go leat iehčanassii jus gávdnet niibbi, go eai leat oahppan hálddašit dan. Dakkár bajásgeassinvuohki lea amas olggobeale olbmuide, ja sii dávjá hirpmahuvvet go eai dovdda duogáža. Jus badjelmearálaččat suodjala mánáid, de eai beasa hárjánit birget okto ja olu váruheapme ii suddje máná guhkit áigge badjel. (Balto &amp; Kuhmunen 2014: 74.)</p>
<p>Searvelatnja-árbevirolaš oahppanarena <span type="quote">“Searvelatnja lea arena mas oahppan dáhpáhuvvá ovttas earáiguin”</span> (Sara 2003: 125).</p>
<p>Searvelanjas leat anus earret eará sámi bargomáhtut ja vásáhusat. Dakkár birrasis (searvelanjas) leat mánát unnivuođa rájes juo, mánát ohppet go oidnet bargguid, gullame bargoságáid, veahkeheame ja hárjehallame gokko dađistaga ain sáhttá. (Sara 2003: 125.)</p>
<p>Searvelatnjii eai gula dušše praktihkalaš máhtut ja čehppodagat, muhto oktiiráđálašvuođa ja servvoštallama máhtut ja maiddái ságastallama ja sárdnádallanmáhtut (Balto 2008: 54).</p>
<p>Searvelanjas oassálastet sihke mánát, nuorat ja rávisolbmot, buoridit sosiála ja gulahallančehppodaga, juogadettiin máhtuid ja praktihkalaš gálggaid. Vaikko mánát ohppet dán seamma searvelanjas, de dahkko bargojuohkima vuođul, sihke gullevašvuođa, sohkabeali ja agi dáfus. (Sara 2003: 125.)</p>
<p>Sámi allaskuvla lea čađahan nuppástuhttinprošeavtta <em type="italic">luohkkálanjas várrečohkkii, oahpaheamis oahppamii </em>, mas boahtá ovdan ahte oahppit galget ovdánahttit siskkáldas oahppanbirrasa ja oahppankultuvrra, ja nu maiddái ovdánahttit ohppiid aktiivvalaš oahppama ja nákcenvásáhusaid. Prošeakta lea earenoamáš dehálaš go áigut ovdánahttit sámi árbevirolaš máhtu, ja go áigut vuhtii váldit sámi dárbbuid mat gusket sámi servodaga árbevirolaš oahppanvugiid/bajásgeassinvugiid ovdánahttimii. (Hirvonen 2000: 2, 8.) </p>
<p>Lávvometoda</p>
<p>Jelena Porsanger (2019) logaldalai Sámi allaskuvllas eamiálbmot metodologiija birra, gos muitalii lávvometafora birra. Go árbevirolaččat galgá caggat lávu, de adnojuvvojit golbma cakki/válddahaga ja maiguin cakkat bajás goađádasa. Goađás lea nanus, mii galgá gierdat sihke lávvomuoraid, loavdaga ja biekkaid, vuoi biegga ii njeaidde lávu.</p>
<p>Maŋŋel bordojit lávvomuorat ja go dan lea dahkan, de šaddá lávvoriggi. Go lávvomuoraid lea bordán, de galgá loavdit ja de šaddá lávvu.</p>
<p>Eamiálbmotmetodologiijas sáhttá govahallat seamma ládje dán golbma cakki/válddahaga, mat dollet olles eamiálbmotdutkama badjin, čilge Porsanger (2019).</p>
<p>Epistemologiija lea diehtooahppu (movt mii diehtit, maid mii diehtit), ontologiija lea duohtavuohta (mii rehkenastojuvvo albmá diehtun), aksiologiija lea árvovuogádat (etihkkabealit dutkamuša oktavuođas). Álgoálbmotdutkamis leat dát golbma filosofalaš olahusa maid sáhttá govahallat sámi geahčastagas, daid golbma cakkiid/válddahagaid. (Porsanger 2007: 25.) (gč. govva 1).</p>
<p><em type="italic">Govva 1. Lávvometoda. Tevdnen ja govven: Inger Marlene Eira. </em></p>
<p>Lávvu ja lávvoeallin lea álo leamaš sápmelaččain guovddážis eallimis, sihke mis ja min máttuin. Danne letne válljen lávu dutkamii ja oahpahusevttohussii, go dat lea mávssolaš ja dárbbašlaš árbevierru mii lea seilon máŋggaid buolvvaid čađa. Oahpahusa lágideami oktavuođas galggašii sámi báikeipmárdusa atnit muittus ja dasa sáhttá váldit ovdamearkan lávvometoda. Sáhttá govahallat ahte sámi báikeipmárdus ii leat njealječiegat, muhto jorbbas ja de sáhtášii lágidit oahpahusa klássalanja olggobealde.</p>
<p>Johan Turi lea 1910-logus čállán:</p>
<p><em type="italic">Gå sábmelaš boattá måskos-gámmárii, de sån ii ibmir bállju mai’dige, gå ii bieg’ga bæsa båssot njuni vuos’tá. Su jur’dagat æi gålga…Muttu gå sápmelaš læ alla váriid al’de, de sus læ åbba čielgas jier’bmi; ja jus dåbbe livčii čoaggán-bái’ki soames alla vári al’de, de væjášii sábmelaš čil’get åbba bures su iežas áššiid. </em>(Turi 1965: 1.) </p>
<p>Go ávkkástallá lagasbirrasa ja servvodaga, de livčče šattut ja eallit čájeheame olbmuide luonddu gaskavuođa. (Keskitalo &amp; Määttä 2011: 35.) Lávvu lea sámi árbevirolaš oapmi, lávvu lea oadjebas báiki ja gullá juohke sápmelažžii. Ovdalaš áigge lea leamaš vierru luondduin gulahallat, ovdal lávu caggá amas báikái. Sápmelaččat jerret lobi orrumis ja giitet go vulget, gudnejahttima dihte. (Jannok Nutti &amp; Kuoljok 2014: 9.) 2.3 Sámi vuođđoskuvla</p>
<p>Sámi skuvllain galget buot oahppit oažžut oahpahusa sámi oahppoplánabuktosa vuođul. Buot vuođđoskuvllat sámegiela hálddašanguovllus meroštallojuvvojit sámi skuvlan. Oahpahuslága § 6-2 vuosttaš lađđasis čuožžu ahte, sámi hálddašanguovlluin lea sámi ohppiin riekti oažžut oahpahusa sámegillii ja § 6-4 čuožžu ahte vuođđoskuvllas galget oahppit oahppat sámi kultuvrra, giela ja servvodaga birra. (Sámediggi 2017;</p>
<p>Lovdata 2016.)</p>
<p>Máhttoloktenoahppoplána</p>
<p>Norgga máhttolokten (LK06) lea oahpahusreforpma mii lea Oahpahuslága bokte vuođđuduvvon. Sámi máhttolokten 2006 (LK06S) sisttisdoallá oppalaš oasi (bajitoasi), sámi oahpahusa prinsihpaid, sámegielfágaid oahppoplánaid ja sámi parallealla seammaárvosaš oahppoplánaid (Sámediggi 2017; Udir 2016). <span type="quote">“Bajitoassi- vuođđooahpahusa árvvut ja prinsihpat leat oassi oahppoplánabuktosis...”</span> (Udir 2017).</p>
<p>Oahpahuslága ulbmilparagráfa ja vuođđooahpahusa váldoprinsihpaid árvovuođđu čilgejuvvojit čiekŋaleappot bajitoasis. Bajitoassi sisttisdoallá golbma kapihttala: vuosttaš kapihttal lea oahpahusa árvovuođđu, nubbi kapihttal leat oahpahusa prinsihpat, ovdáneapmi ja oahppahábmen ja goalmmát kapihttal lea skuvlla práksisa prinsihpat.</p>
<p>Bajitoassi mearrida man guvlui oahpahusfágain galgá leat ja fágaid oahppoplána čilge fágaid sisdoalu ja mihttomeriid. Oahpahusa vuođđu lea oahppaplánabuvttus, buot oasit gullet oktii ja galget geavahuvvot ovttas. (Udir 2017.)</p>
<p>Sámegiela vuosttašgiela oahppoplánas (SFS1-04) čuožžu earret eará, ahte galgá movttiidahttit sámegiela ovdánahttima ja geavaheami iešguđetlágan oktavuođain ja arenain, ja ovdánahttit ohppiid giellagelbbolašvuođa oahppi iežas návccaid ja eavttuid mielde. Sámegielfága galgá maid movttiidahttit čállin- ja lohkanmovtta, ja ovddidit buriid lohkanstrategiijaid. Go oahppit besset sámegiela geavahit aktiivvalaččat, de ovdánahttet giellahálddašeami, nannejit oadjebasvuođa ja identitehta. Fága sáhttá maid áimmahuššat árvvuid sámi kultuvrras, ja čujuhit movt sámi árvvut sáhttet heivehuvvot ja ovdánahttojuvvot ođđa dilálašvuođaide. Oahppat eará álgoálbmoga ja kultuvrra birra sáhttá nannet iežas kultuvrra ipmárdusa. (Udir 2006.) Buot fágain oahppoplánas leat vuođđogálggat maid oahpaheaddji ferte vuhtii váldit, ja dat leat njálmmálaš gálggat, máhttit čállit, máhttit lohkat ja digitála gálggat (Udir 2006).</p>
<p>Ođđa oahppoplána</p>
<p>Oahppoplána LK06 lea ođastuvvon, ja skuvllain váldet atnui ođđa oahppoplána čakčat 2020. Oahppoplána ođasteapmi lea earret eará ahte servodat ja bargoeallin rievdá ođđa teknologiijain, máhtuin ja hástalusaiguin. Mii dárbbašit suokkardalli, reflekterejeaddji, kritihkalaš ja kreatiivvalaš mánáid ja nuoraid. Doppe maid deattuhuvvo čiekŋalisoahppan. Dat mearkkaša, ahte dađistaga ovdánahttit máhtu ja bissovaš ipmárdusa doahpagiin, mii sisttisdoallá ahte mii máhttit reflekteret iežamet oahppama, ja oahppat geavahit máhtu oahpes ja amas dilálašvuođain, okto dahje ovttas earáiguin.</p>
<p>Galgá maid šaddat buoret čanastat gaskkal fágaid ja oahppoplánabuktosa. (Udir 2018.)</p>
<p>Sosiokultuvrralaš oahppanteoriija</p>
<p>Lev Vygotsky (1896-1934) lei ruošša teoretihkkár. Son lei okta sis, guhte vuođđudii sosiokultuvrralaš oahppanoainnu vuođđojurdaga. Teoriija lea olu adnojuvvon pedagogalaš oktavuođain. Guovddáš ášši sosiokultuvrralaš teoriijas lea ahte dat kultuvra mas mánná eallá, mearrida sihke movt ja maid mánná oahppa máilmmi birra.</p>
<p>Sosiokultuvrralaš teoriija mielde dáhpáhuvvá oahppan go mánná lea aktiivvalaš sosiálas ja gielalaš ovttasdoaibmamiin. Dat ii leat máná ovddasvástádus ávkkástallat máhtus ja kultuvrras mii birrasis lea, muhto dat lea servvodaga ovddasvástádus láidestit máná máhttoovdáneapmái. Oahppit sáhttet oahppat muhtin bargguid iešheanalaččat, muhto sáhttet maid oahppat eambbo ovttas earáiguin, ja erenoamážiid dakkáris geas lea gelbbolašvuohta ja máhttá bagadallat ohppiid sin oahppanproseassas. Oahpaheaddji doaibmá doarjjan ohppiide, dássážiigo oahppi ieš hálddaša máhtu. (Imsen 2014b: 184, 188-189, 192, 199.) Sosiokultuvrralaš oahppanteoriija mearkkaša ahte oahppi atná giela ja oassálastá sosiálalaččat earáiguin. Das leat earret eará kultuvra, giella ja servvodat guovddážis. (Eira 2018.)</p>
<p>Searvelanja holisttalašvuohta</p>
<p>Go oahppit besset konkrehtalaččat ja aktiivvalaččat bargat, de das lea váikkuhus oahppamii. Oahpaheaddjái lea dehálaš hutkat sihke praktihkalaš bargguid ja teoriija, vuoi oahpahusas šaddá variašuvdna. (Imsen 2014a: 61.) Juuso (2018: 12) čállá doaimma bokte oahppamis ná: <span type="quote">“Boktá máná aktiivvalašvuođa go oahppi ieš beassá mearridit ja váikkuhit iežas oahppama. Oahpaheaddji láidesta ja doarju máná gávdnat iežas aktiivvalaš rolla oahppin”</span>. Dakkár bargovuohki doarju visuálalaš oahppi (oahppá oaidnimiin), auditiivvalaš oahppi (oahppa gullamiin) ja taktiillalaš oahppi (oahppá gieđaiguin guoskkaheami ja dahkama bokte) (Juuso 2018: 6).</p>
<p>Digitála oahpporeaiddut</p>
<p>Dihtorat leat šaddan áigeguovdilis veahkkeneavvun servvodagas. Informašuvdna ja kommunikašuvdnateknologiija (IKT) lea anus eanas bargobáikkiin. Priváhta lea dihtorčállin áigeguovdil ja nu maiddái mátketelefovnnaid bokte. (Trageton 2009: 5.)</p>
<p>Multi-modealla dahje ovttastuvvon čálus lea go govva, jietna ja teaksta barget ovttas ja addet oppalaš ja viidát dieđu. Dat bargovuohki heive buohkaide, lea movttiidahtti ja dakkár bargovuogi sáhttá atnit vaikko guđe fágas. (Hermansen 2014: 1, 4.)</p>
<p>Digitála reaidu doarju ohppiid lohkama ja čállima, ovdamearkka dihte govaid, čilgehusaid ja álkes giela bokte. Vuođđun dán bargovuogis lea árbevirolaš muitaleapmi. Dat mii lea miellagiddevaš digitála muitalusain lea, go dat bargovuohki sáhttá leat ávkkálaš ohppiide geat rahčet čállimiin. Sis lea maid vejolašvuohta ovdanbuktit juoidá ja lea muitaleaddji jietna klássalanjas seamma go earáin ge. Gievrras lohkkiide maid lea dat bargovuohki ávkkálaš, sii šaddet hui vuđolaččat jurddašit teavstta birra, dan dihte go digitála muitalus ii galgga leat nu guhkki, sullii 2-4 min. (Henriksen 2017: 2,4-5.)</p>
<p>Ovdamearkkat manne dihtora lea ovdamunnin atnit čállinreaidun leat dát: lea álki seammalágan go girjjis, bustávat leat rievttes guvlui, boallobeavddi bokte ohppet bustávaid, oahppit geat rahčet fiinnamotorihkain lihkostuvvet, oanehis áiggis čállet guhkes teavsttaid, ja oččot buori vásáhusa go hálddašit čállima. (Trageton 2009: 10.)</p>
<p>Go lea sáhka čállima birra skuvllas, de ferte vuhtiiváldit ahte čála ii leat dušše árbevirolaš čállin, muhto hálddašit iešguđetlágan čállin málliid digitála reaidduin (Lorentzen &amp; Smidt 2009: 88). Digitála didaktihkka mearkkaša ahte oahpaheaddji rolla rievdá, go šaddá láhčit dili ohppiid aktiivvalaš oahppamii. (Johanson &amp; Karlsen 2018: 14.)</p>
<p>Visuála doarjja</p>
<p>Sámi skuvllain lea Linkola dutkan sámegiela oinnolašvuođa. Son čilge ahte go sámegiella lea oidnosis, de dat doarju sámegiela geavaheami, nanne giela árvvu ja <span type="quote">“(...) movttiidahttá ohppiid iešguđetlágan giellamáhtuin oahpahallagoahtit ja geavahišgoahtit sámegiela”</span>. (Linkola 2015: 21.)</p>
<p>Sámegiella lea unnán čállojuvvon hámis oidnosis, danne galggašii earenomážit giella oidnot. Sámegiella ii leat nu oidnosis servodagas, danne galggašii sámegiella visuálalaččat klássalanjas ja maiddái doarjut sámegiela oahpahusas. (Keskitalo 2017: 130.)</p>
<p>Sámegiella, lohkan ja čállin</p>
<p>Sámiidentitehta ja sámevuođa seailluheamis lea gielas guovddáš mearkkašupmi ja daid oahppan, oahpaheapmi ja ovddideapmi leat dehálaččat, dannego sámegielat leat áitojuvvon. (Keskitalo &amp; Määttä 2011: 31.)</p>
<p>Dutkosat čájehit ahte jus galgá muitit dan mii daddjojuvvo, de darvána muitui go čállá gieđain. Sáhttet leat čoavddasánit, sárgosat ja symbolat (Pettersen 2017). 3 Metoda ja eamiálbmot metodologiija</p>
<p>Dan kapihttalis čilgejetne makkár metodaid moai letne atnán. Aubert (1985: 196) čilge ahte metoda lea bargovuohki, mainna čoavdá čuolmmaid ja fidne ođđa dieđu. Okta vuohki meroštallat dutkama ulbmila lea dadjat, ahte dutkan lea dihtomielalaš ja systemáhtalaš doaibma mainna gávdná ođđa dieđuid (Rasmussen 2014: 57). Leat iešguđetlágan vuogit movt dutki sáhttá dutkat. Rasmussen (2014: 57) čilge ahte danne ferte dutki válljet, makkár metodat heivejit dutkančuolmma lahkoneapmái ja čoavdimii.</p>
<p>Metoda lea reaidu mii lea dárbbašlaš go galggat čađahit dieđalaš dutkanbarggu (Holme &amp; Solvang 1998: 13).</p>
<p>Eamiálbmot metodologiijas lea guovddáš oassi munno dutkamis ja áigo oanehaččat čilget maid dat mearkkaša. Metodologiija lea guorahallan, mas dutki ferte válljet makkár metoda áigu geavahit go dutká, movt lahkonaddá diehtoaddiid ja movt dutki čielggada juoidá. Dát vuogit šaddet geavahuvvot, jus dutki galgá oažžut dutkanbohtosiid. (Kuokkanen 2009: 184.) 3.1 Kvalitatiiva dutkanmetoda</p>
<p>Munno barggus lea kvalitatiiva dutkanmetoda, ja kvalitatiiva dutkanmetodas lea okta oassi maid gohčodit narratiiva metodan. Moen (2015: 87-88) čilge ahte narratiiva sátni boahtá greikkagiela vearbbas <span type="quote">“narrare”</span>, mii mearkkaša <em type="italic">muitalit </em>. Son namuha maid ahte narratiiva metodas lea ulbmil fuomášuhttit ja loktet diehtoaddi perspektiivva ja muitalusa. </p>
<p>Diehtoaddit leat munnuide muitalan iežaset eallinmuitalusaid.</p>
<p>Eallinmuitalus lea movt olmmoš muitala iežas eallima dahje dušše válljejuvvon osiid eallimis. Dakkár dutkosiin dutká dutki iešguđetlágan aspeavttaid, fáttáid ja perspektiivvaid makkár eallinoaidnu ja identitehta olbmuin lea. (Johansson 2005: 23.)</p>
<p>Hirvonen (2003: 17) čállá ahte metodalaččat narratiiva dutkan dahká vejolažžan fidnet dieđu olbmo persovnnalaš vugiin vásihit iežas eallima. </p>
<p>Go ságastalaime dihto diehtoaddiiguin dutkamis, de geavaheimme narratiiva metoda.</p>
<p>Munno mielas lea hui beroštahtti go munno máttut leat seailluhan njálmmálaš árbevieru buolvvas bulvii. Dan dihte háliideimme ságastallat diehtoaddiiguin iežame fáttá birra, háliideimme gullat sin persovnnalaš muitalusaid ja manne min máttut leat seailluhan dán árbevieru čuđiid jagiid čađa.</p>
<p>Hirvonen (2003: 17) muitala ahte diehtoaddiid vásáhusat ja muitalusat veahkehit maiddái dutki ja dutkamuša geavaheaddji meroštallat iežas áigumušaid ja árvvuid. Son deattuha maid ahte subjektiivvalaččat vásihuvvon ášši sáhttá šaddat almmolažžan ja lasihit ipmárdusa.</p>
<p>Munno mielas orui lunddolaš válljet narratiiva metoda go dutkkaime njálmmálaš árbevieru, ii orron heiveme strukturerejuvvon jearahallama čađahit, go dat sáhttá dagahit eahpelunddolaš dili. Rabas ságastallan lea dakkár vuohki, mas mii ságastallat fáttá birra, ovdamearkka dihte sáhtte láidestit ságastallama diehtoaddiide nu, ahte muitaletne makkár diiddat ja sátnevádjasat munnuide leat oahppásat, ja dieinna lágiin láidestit ságastallama diehtoaddiide. 3.2</p>
<p>Dáhtaid čilgehus</p>
<p>Dáhtačoakkáldagas leat rabas ságastallamat, jietnabádden, oassálasti áican ja loggačállin (gč. tabealla 1).</p>
<p>Oppalaš govva metoda geavaheamis</p>
<p><em type="bold">Dáhtaid háhkan/ movt </em></p>
<p><em type="bold">Ságastallama fáttát </em></p>
<p><em type="bold">Čohkkenmetoda </em>1. Lávvoságastallan </p>
<p>Makkár diiddat ja sátnevádjasat leat leamaš anus, movt, manne ja masa?</p>
<p>Jietnabádden,</p>
<p>Oassálasti áican, loggačállin 2. Gievkkanbeavde-ságastallan</p>
<p>Anát go diiddaid ja sátnevádjasiid, makkár, movt, manne ja masa? Leat go diiddat ja sátnevádjasat leamaš oassin du mánnávuođas? Leat go atnán diiddaid ja sátnevádjasiid árgabeaivvis? 3. Skuvlaságastallan</p>
<p>Movt skuvllas barget diiddaiguin ja sátnevádjasiiguin?</p>
<p>Movt livččet háliidan bargat?</p>
<p>Movt du oaidnu lea?</p>
<p>Makkár oassi dat lea du árgabeaivvis?</p>
<p>Tabealla 1movt letne čohkken materiála.</p>
<p>Diehtoaddit válljen ja lahkoneapmi</p>
<p>Moai finaime ovtta eallilan olbmo guossis, guhte dovdá olu olbmuid. Gulaskuttaime sus olbmuid geat leat čeahpit muitalit, geain lea ipmárdus diiddaide ja sátnevádjasiidda sámi birrasis, ja geat atnet árvvus daid. Muhtin diehtoaddit, geat serve prošektii, leat munno fuolkkit. Utsi (2019a: 36) čilge ahte diehtoaddi luohttá sutnje, go son lea dat dutki, go sus ja diehtoaddis lea gaskavuohta ovdalaččas. Sohka ja fuolkevuohta mearkkaša olu sápmelaččaide dutkandilálašvuođas. Stoor (2007: 24) oaivvilda ahte lea ovdamunni jus dutki dovdá báikki vieruid ja historjjá. Báikki olbmot dovdet su, eai ge dárbbaš oahpásnuvvat áibbas amas olbmui. Aikio lea maid iežas dutkamis válljen diehtoaddiid, geaid dovdá bures ovddežis. Son čilge ahte son válljii sin, vai ášši guorahaladettiin ipmirda bures sin ovdanbuktimiid ja dan dieđu fáhtešii seamma ládje go diehtoaddit ieža dan oaivvildedje. (Aikio 2010: 20.)</p>
<p>Moai letne válljen ahte diehtoaddiin lea iešguđetlágan duogáš, ahki, sohkabealli ja ahte buohkat leat guovdageaidnulaččat. Moai letne persovnnalaččat deaivvadan diehtoaddiiguin.</p>
<p>Munnos leat golbma iešguđetlágan joavkku: vuorrasit olbmot, váhnemat ja oahpaheaddjit. Dutkosii serve oktiibuot ovcci diehtoaddi ja sii leat buohkat guovdageaidnulaččat. Lávvoságastallama diehtoaddit almmuhuvvojit, dan dihte go</p>
<p>WINHEC (2019) gáibádusaid vuođul galgá árvvusatnit eallilan olbmuid <span type="quote">“respect for the elders”</span>, ja daid gáibádusaid vuođul letne árvvusatnán báikkálaš vuorrasit olbmuid ja gudnejahttán sin máhtu. Eará joavkkuid diehtoaddit anonymiserejuvvojit. Joavkkuin leat iešguđetlágan fáttát ja báikkit gos jearahallamat čađahuvvojit (gč. tabealla 2). Letne kategoriseren joavkkuid, maid gohčodetne ná:</p>
<p><em type="italic">Tabealla 2: Oppalaš govva diehtoaddiin </em></p>
<p>Joavku 1:</p>
<p><em type="bold">Lávvoságastallan </em></p>
<p>Jussen Ánte Mihkkal/Mikkel Andersen Eira 75 jagi</p>
<p>Fimben Áillu Gáren/Karen Ellen Marie</p>
<p>Aslaksdatter S. Utsi 76 jagi</p>
<p>Lásse Joavnna Ásllat Ánte/Aslak Anders J.</p>
<p>Gaino 66 jagi</p>
<p>Joavku 2:</p>
<p><em type="bold">Gievkkanbeavdeságastallan </em></p>
<p>Váhnen A 20-30 jagi</p>
<p>Váhnen Á 40-50 jagi</p>
<p>Váhnen B 80-90 jagi</p>
<p>Joavku 3: </p>
<p><em type="bold">Skuvlaságastallan </em></p>
<p>Oahpaheaddji A 30-40 jagi</p>
<p>Oahpaheaddji Á 50-65 jagi</p>
<p>Oahpaheaddji B 50-65 jagi</p>
<p>WINHEC (2019) gáibádussan lea maid ahte dutki galgá geahččalit hukset oktavuođaid, ovttasbargovuogádagaid ja -proseassaid, vuoi gulahallan ovdána máilmmálaččat. Dan dihte letne válljen viidát gulahallat. Gulahalle vuorrasiiguin, váhnemiiguin ja oahpaheddjiiguin ja nu moai ovtta ládje dego hukseje šalddi diiddastallamis gitta skuvlii. Munnos leat iešguđetlágan diehtoaddit ja sin bokte besse diehtit mii diiddastallan dan árgabeaivvis lea, movt olahuvvo ruovttus, movt olahuvvo skuvllas ja maid váhnemat jurddašit dan birra.</p>
<p>Munnuide lei hui mávssolaš oažžut buori oktavuođa diehtoaddiiguin, danne háliideimme fitnat sin guossis ovdalgo čađaheimme ságastallamiid. Chilisa (2012: 118) čilge vugiid mat veahkehit hukset buori oktavuođa diehtoaddiiguin, árvvusatnin ja vuollegašvuohta leat guovddážis buori oktavuođas. Utsi (2019a: 36) čállá ahte sámi servodagas lea vuollegašvuohta čadnon olmmošvirrui. Dán árvvu dovde ieža maid bures ovdalaččas ja aniime muittus dan go manaime diehtoaddiid lusa, beaivvi dahje beivviid ovdalgo čađaheimme ságastallamiid. Munno mielas lei dat hui ávkkálaš vuohki dutkama olis go beasaime oahpásnuvvat diehtoaddiide. Sii šadde eambbo oadjebasat searvat dutkamii ja sii besse maid ráhkkanit ságastallamii. Mii devddiimet šiehtadusaid ja diehtoaddit besse gullat ahte sii sáhttet geassádit barggus, jus fuomášedje ahte eai háliidan searvat. Moai leimme digaštallan ja gávnnahan ahte ean fina oahpaheddjiid luhtte guossis beivviid ovdalgo čađaheimme ságastallama.</p>
<p>Jurddašeimme ahte sii leat juo hárjánan dasa ahte muhtomin eai beasa ráhkkanit bargui mii lea vuordimis. Moai aŋkke vásiheimme, ahte sidjiide bođii nu fáhkka dát ságastallan go eai lean beassan ráhkkanit dasa. Jáhkke sivvan dasa go ságastallan ii lihkostuvvan nu bures lei dat, go ean lean fitnan sin luhtte/guossis ovdal ságastallama.</p>
<p>Ságastallama vuogit, ráhkkaneapmi ja čađaheapmi</p>
<p>Moai áigguime čađahit lávvoságastallama darfegoađis Guovdageainnu gilišiljus.</p>
<p>Leimme ovdagihtii šiehttan gilišilju hoavddain ahte sáhttit go čađahit ságastallamiid doppe, muhto go finaime geahččame darfegoađi, de fuomášeimme jođánit ahte darfegoađis ledje unnán duorggat. Muoraid ja duljiid livččiime šaddan ieža váldit fárrui dan beaivve go ságastallan čađahuvvo. Doppe lei olu muohta nu ahte livččiime ádjánan máŋga beaivvi goaivut vai goastat vázzit. Munnos rievddai jurdda, ja mearrideimme čađahit ságastallama lávus Sokkislettas. Leimme hui duhtavaččat báikkiin, lávvu lei bures durgejuvvon ja doppe ledje olu duoljit. Lávvu lea anus turistema oktavuođas, dat lea viiddis ja doppe lea buorre sadji. Dan báikkis gos dat lávvu lea, doppe leat maid hearggit. Buot munno vuorrasit diehtoaddit leat boazodollui gullevaččat ja jurddašeimme ahte go besset oahpes dilis sagastallat de dat addá sidjiide oadjebasvuođa. Leimme iđđes juo dahkan dola vai lávus lei liekkas go diehtoaddit bohte. Leimme maid ovdagihtii mearridan ahte munno diehtoaddit galget čohkkát gurut bealde lávus, ja moai ges olgeš bealde. Diehtoaddit Fimben Áillu Gáren ja Jussen Ánte</p>
<p>Mihkkal čilgeba lávu čohkkánortnega birra ná: <span type="quote">“Eamit lea boaššus, isit uvssogeahčen, ja smávit mánát gasku loaiddu. Boarrásit mánát, biiggát ja reaŋggat galget nuppe bealde, olgeš bealde čohkkát”</span> (Fimben</p>
<p>Áillu Gáren ja Jussen Ánte Mihkkal)</p>
<p>Henriksen (1999: 10) čilge ahte sihke olbmuin ja beatnagiin lea dihto sadji loaiddus goabbat bealde árrana. Nu maiddái lea mearri gokko guossit galget čohkkát. Son čállá maid earret eará ahte goađi eamit galgá čohkkát gurut bealde boaššus. Nuppe bealde boaššu čohkká goađi isit. Dasto lea mánáin ja eará fulkkiin mearresadji. Reaŋggat ja guossit galget čohkkát uvssoha bealde.</p>
<p>Diehtoaddiin ja gáldus leat erohusat lávu čohkkánortnega birra. Munnos lea dat ipmárdus ahte dat rievddada báikkis báikái, ja sogas sohkii. Ieža letne oahppan dan seamma maid diehtoaddit čilgeje.</p>
<p>Moai leimme ovdagihtii ráhkadan dutkanfáttáid buot joavkkuide ja dat galggai munnuide doaibmat veahkkereaidun. Buot joavkkuide leimme hábmen seammasullasaš dutkanfáttáid. Válljiime dutkanfáttáid mat ledje relevánttat čalmmustahttit munno prošeavtta dutkangažaldagaid. Narratiiva ságastallama ulbmil lea oažžut diehtoaddi vásáhusaid iežas eallimis. Dakkár vuogis ii galgga dutki bissehit dahje stivret ságastallama, muhto guldalit (Trost 2010: 49).</p>
<p>Moai čáliime notáhtaid maŋŋel ságastallamiid, mas árvvoštalaime diehtoaddiid oassálastima ságastallamii ja movt orui manname. Notáhtaide letne čállán iežame fuomášumiid, jurdagiid ja áicamiid birra. Ságastaladettiin bagadalliiguin ja eará olbmuiguin, de letne maid čállán notáhtaid mávssolaš dieđuid oktavuođas.</p>
<p>Transkriberedettiin ja analyseredettiin bohte ođđa fuomášumit ja jurdagat, ja dain čáliime maid notáhtaid.</p>
<p>Buot joavkkuid ságastallamat čađahuvvo ođđajagimánus. Báiki ja áigodat váikkuhit diehtoaddi dieđuide, ovdamearkka dihte jus ságastallan čađahuvvo skábman buolašin, de ii soaitte diehtoaddi muitit diiddaid ja sátnevádjasiid mat adnojit giđđat ja geasset (Trost 2010: 49).</p>
<p>Lávvoságastallan</p>
<p>Vuosttaš joavkkus ledje vuorrasit olbmot. Vai ságastallan galggai mannat njuovžilit ja vuoi diehtoaddit dovde iežaset oadjebassan, de leimme moai válljen bovdet golbma diehtoaddi lávvoságastallamii (gč. govva 2). Lávvu lea munnuide maid oahpis ja doppe dovde iežame oadjebassan. Henriksen (1999: 9) čilge ahte sámevuođa čielgaseamos mearkan lea lávvu, dan lea álki sirddašit ja lea čadnon boazodoalu kultuvrii.</p>
<p>Diehtoaddit leat bajásšaddan lávus ja sii leat maid diiddaid bokte oahppan movt lávus galgá láhttet.</p>
<p><em type="italic">Govva 2. Lávvoságastallama diehtoaddit, Jussen Ánte Mihkkal, Lásse Joavnna Ásllat </em></p>
<p><em type="italic">Ánte ja Fimben Áillu Gáren. Govven: Inger Marlene Eira. </em></p>
<p>Gievkkanbeavdeságastallan</p>
<p>Nuppi joavkkus ledje váhnemat. Moai leimme mearridan ahte áigguime hupmat váhnemiiguin geat ieža leat bajásgesson diiddaiguin ja sátnevádjasiiguin ja geat atnet daid árgabeaivvis. Moai ságastalaime golmmain váhnemiin iešguđetge agis. Dan oktavuođas vulggiime guossái váhnemiid lusa. Váhnenjoavkkus ságastalaime ovtta olbmuin hávális. Ruoktu lea diehtoaddiide oadjebas báiki, mii sáhttá dagahit ahte ságastallan ovdánii njuovžilit.</p>
<p>Skuvlaságastallan</p>
<p>Goalmmát joavkkus ledje oahpaheaddjit ja dan ságastallama čađaheimme skuvllas.</p>
<p>Oahpaheaddjit ledje maid iešguđetge agis ja čađaheimme sihke individuála ja joavkoságastallama. Dan jovkui letne maid válljen olbmuid geat dovdet ja dihtet mat diiddat ja sátnevádjasat leat. Joavkoságastallamis letne ságastallan guoktásiin geat leaba guhká bargan skuvllas.</p>
<p>Moai báddiime buot ságastallamiid maid čađaheimme digitála báddenrusttegiin ja transkriberiime daid maŋŋel. Dáinna lágiin sáhtte čállosis čájehit juste maid olbmot leat ságastallamis dadjan. Buot joavkkuid ságastallamiin sihkkarasttiime ahte buot diehtoaddiid jienat galge gullot bures. Munnos ledje máŋga báddenrusttega sihkarvuođa dihte. Lávvoságastallamis leimme bidjan báddenrusttega sihke boššui ja loidui. Leimme bures ráhkkanan ovdagihtii. Ean lean váldán báhpiriid mielde, vai ságastallan galggai mannat nu njuovžilit go vejolaš, ja vai diehtoaddit galge dovdat lunddolaš ja oadjebas dili. Munnos ledje dutkanfáttát maid geavaheimme vuolggahit ságastallamiid. Jus ságastallan orui bisáneame, de moai lasiheimme diiddaid ja sátnevádjasiid maid ieža diđiime ja nu de ságastallan ain jotkkii viidásit. Dies fuomášeimme man ávkkálaš lea go munnos lei ovdalaččas máhttu ja ipmárdus fáttás.</p>
<p>Dárkilis guldaleaddji ja čeahpes ságastalli máhttu lea stuora veahkkin dutkái ja seammás bidjá su dillái, goas su eallinvásáhusat šaddet sutnje dutkanmateriálan, mii skáhppojuvvo eallima áigge (Porsanger 2007: 92). Lávus moai vuoššaime gáfe ja guossoheimme herskuid. Jurdda lei oažžut diehtoaddiid lunddolaččat muitalit iežaset vásáhusaid ja dáhpáhusaid. Gievkkanbeavdeságastallama čađaheimme váhnemiid ruovttuin ja ságat jorre de maid go leimme jáddadan báddenrusttega, muhto ean leat dutkamis geavahan dakkár dieđuid maid gulaime luovosságastallamiin gáffebeavddi guoras.</p>
<p>Skuvlaságastallama čađaheimme klássalanjain. Skuvllas čađaheimme sihke individuála ja joavkoságastallama. Sihke joavko- ja individuálaságastallamin leat buorit ja heajut bealit. Rasmussen (2014: 76) čilge Halvorsen čilgehusa mielde ahte dá lea vuohki mii geavahuvvo go háliida oažžut ovdan lateanta doaladumiid, kollektiiva oaiviliid dahje háliida čuvgehit konteavstta mas oaivilat leat čuožžilan. Dehálaš ovdamunni lea ahte oassálastit sáhttet ákkastallat guhtet guimmiideasetguin, lasihit guhtet guimmiideaset ságaide ja ovdamearkka dihte ovttas muittašit muhtin dáhpáhusa.</p>
<p>Individuála ságastallamis ges sáhttá hupmat rahpaseabbo go ii dárbbaš váldit vuhtii maid earát oaivvildit áššis ja eai dárbbaš ákkastallat nuppiin olbmuin. (Rasmussen 2014: 76). Joavkoságastallamis leigga guovttis geat leaba guhká bargan oahpaheaddjin.</p>
<p>Ságastallamat biste oktiibuot sullii logi diimmu. Ságastaladettiin lei munnos maid bargun áicat, oassi mii galggai addit veahkkedieđuid materiála čohkkemis.</p>
<p>Ságastallama áigumuššan lei oažžut diehtoaddiin ollu dieđuid dáid dutkanfáttáid birra maid leimme guorahallame. Moai divttiime sin ráfis humadit iežaset vásáhusaid birra, ean ge bissehan sin.</p>
<p>Kvalitatiivvalaš ságastallama áigumuššan lea oččodit máŋggabealálaš ja valljugas dieđuid (Kvale &amp; Brinkmann 2010: 21).</p>
<p>Transkriberen ja analysa metoda</p>
<p>Maŋŋel go leimme geargan ságastallamiin, de ledje olu dieđut čohkkejuvvon. Moai álggiime transkriberet moadde beaivve maŋŋel ságastallamiid, ja fuomášeimme man ávkkálaš lei ođđasit gullat jietnabáttiid. Doppe ledje olu dieđut, maid ean lean šat muitime. Transkriberemis čáliime riektačállinvuohkái, ja transkriberiime joavkkuid mielde. Bijaime ivnniid ja kodiime vai álkidahtii analyserema. Letne transkriberen nu dárkilit go munno mielas lea leamaš dárbu dán prošeavtta fáttáid ja analyserema várás.</p>
<p>Ean transkriberen ságastallamiid mat eai guoskan munno dutkanfáttáide nugo ovdamearkka dihte bottuid, boagustemiid, jienaid ja ságaid main ii orron mearkkašupmi. Ravna (2019) čállá iežas masterčállosis ahte McCarthy mielde hállet olbmot duohta sártnodeamis dávjá oktiinjálmmiid, ovdamearkka dihtii sáhttá nubbi sártnodeaddji dievasmahttit dan maid nubbi lei áigume dadjat. Dávjá sáhttá maiddái nubbi sártnodeaddji, dat gii guldala, addit máhcahagaid nuppi sártnodeaddji háladettiin, ovdamearkka dihtii ovdanbuktit jienaid ja sániid nugo ``hm`` ja ``juo``. Dan vásiheimme ieža maid dain joavkkuin mas ledje moattis mielde ságastallamiin.</p>
<p>Analyserenproseassas guorahallá dutki dutkanmateriála nu ahte šaddá vejolaš vástidit dutkangažaldahkii (Ravna 2019: 30). Moai letne válljen analysa metodan kvalitatiiva sisdoalloanalysa, dan dihte go munnos leat mearriduvvon fáttát joavkoságastallamiidda. Eallinmuitalusat sáhttet leat rahpasat, danne háliideimme veháš stivret ságastallamiid fáttáid vuođul ja dan dihte lea munno mielas sisdoalloanalysa rievttes vuohki.</p>
<p>Sisdoalloanalysa lea movt systemáhtalaččat čilget almmustahtti sisdoalu muhtin cealkámušas. Sisdoalloanalysa lea koden, kategoriseren ja kategoriijat. Go kodet teavstta oaivilsisdoalu kategoriijaide, de boahtá ovdan man dávjá dihto fáttát namuhuvvojit teavsttas, ja de sáhttá buohtastahttet man dávjá joavkkut ovdanbuktet dan seamma. Koden ja kategoriseren álkidahttá guhkes transkripšuvnnaid, dan dihte go de beassá čuoldit eret cealkámušaid mat eai oro doallevaččat dutkanfáttáide ja dutkančulbmii. (Kvale &amp; Brinkmann 2010: 210.)</p>
<p>Buot joavkoságastallamiin ledje iešguđetlágan fáttát ja moai sirriime joavkkuid fáttáid mielde. Govas 3 oainnát makkár vuohki munnuide doaimmai. Ráhkadeimme plakáhtaid mas letne koden, systematiseren sisdoalu fáttáid mielde, ja kategoriseren diehtoaddiid dieđuid. Go dainna leimme geargan, de lei álkit juohkit materiála unnit osiide, ja ohcat minstariid vai prošeavtta bohtosat ihtigohte. Dainna vugiin lei álki bargat, dan dihte go dieđut ledje čađat oidnosis čálidettiin. Plakáhtat govvide materiála nu ahte oaččuime čielga gova materiálas, sitáhtat bohte bures ovdan. Moai beasaime dulkot sisdoalu ja gaskaneame digaštallat: maid materiála muitala munnuide? Makkár vástádusa addá materiála munno dutkangažaldahkii? Go de gearggaime digaštallamis, de fuomášeimme ahte lei dárbbašlaš rievdadit nuppi dutkangažaldaga. Dakkár plakáhtat leat sihke systemáhtalaččat ja kreatiivvalaččat.</p>
<p><em type="italic">Govva 3. Plakáhtta. Tevdnen ja ráhkadan: Inger Marlene Eira ja Anna Margrethe B. Hætta. </em></p>
<p>Ehtalaš árvvoštallamat</p>
<p>Olles dutkanproseassas lea dárbu árvvoštallat ehtalaš beliid, sihke dalle go hábme dutkangažaldagaid, ságastallamiid čađaheamis ja go hábme šiehtadallamiid. Munno barggus lea dutkanfáddá ja -metodat buktán ehtalaš árvvoštallamiid ja ehtalaš válljemiid guovddážii. (Rasmussen 2014: 80.)</p>
<p>Munno masterdutkamuš lea dieđihuvvon Norgga dutkandáhta guovddážii -NSD (Norsk senter for forknings data, 2019), dan dihte go letne dutkan olbmuid eallinmuitalusaid.</p>
<p>NSDas leat čielga gáibádusat maid dutki ferte čuovvut, dat guoská erenoamážiid diehtoaddiid anonymitehtii. Moai letne iežame čállosis suodjalan gievkkanbeavde-ságastallama ja skuvlaságastallama diehtoaddiid dakko bokte ahte sohkabealli ii boađe ovdan čállosis ja ahki ii spesifiserejuvvo. Moai dárbbašeimme maid jearrat dutkanlobi, dan dihte go letne bádden buot diehtoaddiid ságastallamiid ja geavaheimme jietnabáddenrusttega.</p>
<p>Sámi allaskuvla čuovvu WINHEC (2019) (World Indigenous Nations Higher</p>
<p>Education Concortium) dutkangáibádusaid, ja moai letne daid čuvvon. WINHEC lea eamiálbmot alitoahpahusa fierpmádat, mas Sámi allaskuvla lea miellahttun.</p>
<p>Šiehtadallamat</p>
<p>Moai leimme ovdagihtii šiehttan diehtoaddiiguin deaivvademiid. Diehtoaddit ožžo njálmmálaččat čielga ja dárkilis čilgehusa masa sin dieđut galge čohkkejuvvot.</p>
<p>Gievkkanbeavdeságastallama joavkkus lei eallilan diehtoaddi ja suinna leimme ovdagihtii šiehttan ahte su namma ii almmuhuvvo. Moai leimme ráhkadan šiehtadusa diehtoaddiide, mas boahtá ovdan ahte ságastallamat báddejuvvojit, vuoi sáhtte maŋŋel sihkkarastit diehtoaddiid dieđuid. Šiehtadusas boahtá maid ovdan masa čohkkejuvvon materiála adnojuvvo ja ahte dat vurkojuvvo munno hálddus. Materiála atnimii gusket dábálaš personsuodjalusnjuolggadusat</p>
<p>Diehtoaddit galget čállit vuollái miehtancealkámuša, mas addet lobi geavahit iežaset addin dieđuid masterčállosii. Lea maid šihttojuvvon ahte lávvoságastallama diehtoaddit almmuhuvvojit namain ja eará joavkkuid diehtoaddit anonymiserejuvvojit. Galge duššadit jietnabáddemiid prošeavtta loahpas. Diehtoaddit besse diehtit ahte čohkkejuvvon dieđut almmuhuvvojit almmolaččat ja sii sáhttet geassádit jus eai hálit searvat. Jus transkriberema vuolde letne eahpesihkkarat ságastallamiin, de sáhtte váldit oktavuođa singuin ja čiekŋudit áššiide.</p>
<p>Dákko bokte letne maid čuvvon WINHEC (2019) gáibádusaid, go das lea sáhka miehtamis ja geassádeames.</p>
<p>Iežame sajádat</p>
<p>Moai letne bajásšaddan dutkanguovllus, ja dovde dutkanguovllu bures. Munnos lea sámegiella eatnigiellan ja letne mánnávuođa rájes jo gullan diiddaid ja sátnevádjasiid lagasbearrašis, ruovttus ja meahcis. Dat lea dagahan ahte letne lunddolaččat atnán diiddaid ja sátnevádjasiid ságastaladettiineame iežame mánáiguin.</p>
<p>Munno áigumuš lea guorahallat áššiid nu movt navde sápmelaččat guorahallet áššiid (Aikio 2010:17). Guorahallat iežame kultuvrra mearkkaša ahte munnos lea kulturipmárdus ja ahte munno eallinvásáhusat addet munnuide ipmárdusa fáddái maid dutke. Seammás munno eallinhistorjá doalvu munno dihto sajádahkii olmmožin ja dutkin. (Rasmussen 2014: 83.)</p>
<p>Dutkiposišuvnnas earuhuvvojit siskkáldas dutki ja olggobealde dutki. Moai letne dán dutkamušas siskkáldas dutkit, dannego letne bajásšaddan dutkanguovllus, sámegiella lea min oktasaš giella, ja dovde báikkálaš árbevieru (Porsanger 2007: 50). Siskkobealde dutkin leat muhtin buori bealit: vuosttažettiin dan ahte dovde báikkálaš olbmuid, dihte makkár gažaldagat sáhttet leat áigeguovdilat ja dehálaččat servvodahkii. Nubbi mávssolaš oassi lea giella, hupmat seamma giela go diehtoaddit. Gielas lea olu dadjamuš ja giela bokte bohtet áššit, mat čatnasit kultuvrii ja identitehtii. Munno barggu livččii leamaš váddásit čađahit vierisgillii dan dihte go munno fáttás leat nu olu sánit ja doahpagat sámegillii mat eai gávdno vierisgillii. Muhtin ovdamearkkat leat lávvosánit nugo boaššu, loaidu, árran, soggi, lávvoriggi, cakkit jna. Jus dieid sániid galgá jorgalit dárogillii, de šaddá dat okta sátni olles cealkkan. Go jorgala giela eará gillii, de sáhttá dát váikkuhit čállosa jáhkehahttivuođa (Utsi 2019a: 38).</p>
<p>WINHEC (2019) gáibádusain deattuhuvvo báikkálaš giella, mii dán barggus lea sámegiella. Gielas lea stuora váikkuhus gulahallamii ja mearkkašumi oktavuođas. Go munnos dutkin ja diehtoaddin lea oktasaš giella, de dat nanne dutkama jáhkehahttivuođa.</p>
<p>Olggobealde dutki sáhttá oanehaččat čilget ná: dutki ii dovdda báikkálaš árbevieru, giela ja kultuvrra. Go olggobeale dutkit eai dovdda kultuvrra ja giela, de lea dáhpáhuvvan ahte sis leat leamaš boasttu čuoččuhusat sámiid ektui. (Pasanen 2020.)</p>
<p>Oahpes olbmuid ja fulkkiid dutkamis leat buori bealit, muhto sáhttet maid leat hástalusat. Dutki ferte leat diđolaš makkár rollas lea, gullat áššiid dutki beljiin.</p>
<p>Seammás ferte muitit ahte munnuide lea dehálaš dutkin suodjalit ahte ean čalmmehuva, ja ahte munno sajádat servodagas ii váikkut negatiivvalaččat dutkamuša bohtosiidda.</p>
<p>Go ságastallamiid galgá čađahit, de sáhttá leat ovdamunni jus dovdá diehtoaddiid ovdalaččas. Ságastallan manná de lunddolaččabut, nugo Nystad (2003: 36) čállá: dutki ja diehtoaddi relašuvdnii váikkuhit giella, báiki ja ságastallama jođiheapmi. Go dutki máhttá birrasa giela, symbola anu ja vieruid, de addá dutkái ja diehtoaddiide vejolašvuođa gulahallat. (Balto 1997:71). Ságastallamiid čađaheamis vásiheimme ahte diehtoaddiin lei luohttámuš munnuide dan dihte go leat gullevaččat seamma báikái.</p>
<p>Maŋemus jagiin lea leamaš olu sáhka eamiálbmogiid gaskkas dutkanetihka birra ja dan birra movt álbmogat ja servvodagat galggašedje ieža beassat váikkuhit dasa makkár dutkamuš sin gaskkas čađahuvvo ja movt dat geavahuvvo. (Pasanen 2020.) Sámiid ja álgoálbmogiid diskurssas lea dávjá leamaš guovddážis dat, ahte servodat galgá oažžut juoidá ruovttoluotta go dutkit guorahallet servodaga ja dan ássiid. Dutki ii galgga dušše viežžat dieđuid. Son galgá maid ovttasbargat servodagain ja juogadit dieđuid servodaga lahtuiguin. (Smith 1999: 24–25)</p>
<p>WINHEC (2019) gáibádusain gáibiduvvo ahte dutki lea mielde hukseme máhtu dán servodahkii maid dutká. Moai áigo máhcahit dieđuid ruovttoluotta dutkanservodahkii.</p>
<p>Moai leimme áigon bovdet buot diehtoaddiid masterseminárii, muhto Corona-dávdda dihte ii lean vejolaš bovdet sin ja váivašuvve dainna. Jus bovdejit logaldallat Sámi allaskuvllas masterbarggu birra, de sáhtte diehtoaddiid bovdet logaldallamii. Moai áigo sáddet dutkanbohtosiid digitálalaččat sidjiide geat hálddašit digitála reaidduid ja earáide ges riŋget, vuoi sis lea vejolašvuohta váikkuhit jus letne boastut dulkon áššiid.</p>
<p>Dakko bokte sáhtte moai dutkin ovdánit, ja nu maiddai sáhttet munno diehtoaddit oahppat ja ovdánit. Dovde stuora ovddasvástádusa ja geatnegasvuođa buktit fas ruovttoluotta oasi dieđus, maid letne čohkken.</p>
<p>Sámi allaskuvllas leat leamaš oahpaheaddjeoahpu fágabargit ja guosselogaldallit dehálaččat masteroahpu áigodagas ja singuin letne beassan árvvoštallat iežame rolla dutkin. Singuin letne maid beassan maŋŋel logaldallamiid gulahallat e-poastta bokte. 4 Bohtosat - diehtoaddiid eallinmuitalusat</p>
<p>Dán kapihttalis ovdanbukte dutkamuša bohtosiid, diehtoaddiid eallinmuitalusaid.</p>
<p>Álggahetne tabeallain mas ovdanbukte diehtoaddiid diiddaid ja sátnevádjasiid. Moai letne gáržžidan tabealla, mildosis lea ollislaš tabealla. Dán tabellii letne ovdanbuktán seammasullasaš diiddaid ja sátnevádjasiid, maid guhtege joavkkut muitalit.</p>
<p>Tabealla 3:s ovdanbukte buot joavkkuid diiddaid ja sátnevádjasiid. Gievkkanbeavde-ságastallamis ja skuvlaságastallamis muitaledje diehtoaddit seamma diiddaid ja sátnevádjasiid, dan dihte ean čále guhte diidda/sátnevádjasa lea guhtege sis muitalan.</p>
<p><em type="italic">Tabealla 3: Diehtoaddiid diiddat ja sátnevádjasat </em></p>
<p><em type="bold">Lávvoságastallan </em></p>
<p><em type="bold">Gievkkanbeavde-ságastallan </em></p>
<p><em type="bold">Skuvlaságastallan </em></p>
<p>Jus dolain stoahká, de šaddá miessi čalbmetbeallái (MAE).</p>
<p>Dolain ii galgga stoahkat, šaddá boazu čalbmetbeallái.</p>
<p>Jus dolain stoahká, de áigu dus čalmmehuvvat boazu dahje beana.</p>
<p>Jus barggeš nullosa, de lea soames juoigame du (AAG).</p>
<p>Jus barggeš nullosa, de lea soames juoigame du</p>
<p>Jus barggeš nullosa, de lea soames juoigame du.</p>
<p>Jus gáktehealbmi jorgasa, de áiggut gielistit (AAG &amp;</p>
<p>MAE).</p>
<p>Jus holbi jorgasa, de áigu gielistit.</p>
<p>Jus gáktehealbmi jorgasa, de áiggut gielistit.</p>
<p>Jus diimmu addá nubbái skeaŋkan, de vázzá olggos dan ráhkisvuođa (MAE).</p>
<p>Jus diimmu addá skeaŋkan, de vázzá olggos dan ráhkisvuođa.</p>
<p>Jus diimmu addá skeaŋkan, de vázzá olggos dan ráhkisvuođa.</p>
<p>Jus gahčahat niibbi láhttái, de boahtá dievdoolmmoš guossái (AAG).</p>
<p>Jus niibbi gahčaha láhttái, de boahtá nealgedievdoolmmoš guossái.</p>
<p>Niibi gahččá láhttái, boahtá guossi.</p>
<p>Njuovččageaži ii galgan borrat, šaddá gielis (AAG&amp;MAE).</p>
<p>Jus njuovččageaži borrá, de áigu gielistit.</p>
<p>Njuokčamis ii galgga borrat dan geaži, šaddá gielis.</p>
<p>Jus láhtti lea gušteme, de galgá julggiid loktet, vai ii šatta boaresbárdni /boaresnieida (AAG).</p>
<p>Jus láhtti lea gušteme, de galgá julggiid loktet. Muđui šaddá boaresnieidan/ boaresbárdnin.</p>
<p>Jus láhtti lea gušteme, de galgá julggiid loktet. Muđui šaddá boaresnieidan/ boaresbárdnin</p>
<p>Jus gáibbi borrá, de bisána irgi gáibenjárgga duohkái (MAE).</p>
<p>Jus borat gáibbi, de áigu irgi dahje moarsi mannat gáibenjárgga duohkái.</p>
<p>Jus borat gáibbi, de áigu irgi dahje moarsi mannat gáibenjárgga duohkái.</p>
<p>Ii galgga olgun guovlat láse ráigge sisa, gullá jápmasága. (MAE).</p>
<p>Jus láse ráigge guovlá sisa, de áigu gullat jápmasága.</p>
<p>Jus láse ráigge guovlá sisa, de áigu gullat jápmasága.(Fiidnát vuogi: manná hejot).</p>
<p>Jus mánát vácce maŋálas, de gullá jápmasága (MAE).</p>
<p>Jus mánát vácce maŋálas, de gullá jápmasága (fiidnát vuogi, áigu muittohuvvat).</p>
<p>Jus buollan biepmu borrá, de šaddet čáppa mánát.</p>
<p>Jus buollan biepmu borrá, šaddet čáppa mánát.</p>
<p>Jus suovva manná muhtima guvlui, de dat olmmoš lea bivnnut.</p>
<p>Jus suovva boahtá du guvlui, áiggut riggut.</p>
<p>Guossái njoarat ieš gáfe, vai it atte iežat lihku nubbái.</p>
<p>Alccat njorret ovddemus gáfe, vai it atte iežat lihku.</p>
<p>Vuosttaš gohpu galggat ieš juhkat, vai bissu rikkisin</p>
<p>Rievttes guvlui durget, muđui oažžu moarsi/ eamit ruovttu máná. Dahje čoavjjet reito (AAG&amp;MAE&amp;KEMU).</p>
<p>Durget galgá rievttes ládje, muđui oažžu ruovttu máná, dahje čoavjjet reito.</p>
<p>Go muoraid suhppe lávvui, gierragat eai galgga árran guvlui. Seamma mearkkašupmi go durgemis (AAG).</p>
<p>Muoraid ii galgga suohpput gierragiid ovddas, máddagiid árran guvlui. Vai ii oaččo ruovttu máná.</p>
<p>Guhkes muorat leat láikki olbmo muorat (MAE).</p>
<p>Guhkes muorat, láikki olbmo barggut.</p>
<p>Jus goađis velohallá ja ceakkuhalat julggiid, láikkes olbmo mearkkat (MAE <em type="bold">). </em></p>
<p>Ii galgga gilgat, láikkes olbmo mearka.</p>
<p>Dat guhte diiddastallá, šaddá daiguin eallit.</p>
<p>Dat guhte diiddastallá, šaddá daiguin eallit.</p>
<p>Guhte beare haga diiddastallá, buoskkasin hávdáduvvá.</p>
<p>Guhte beare haga diiddastallá, buoskkasin hávdáduvvá</p>
<p>Jus boraspire goddá bohcco, de áigu dat olmmoš geas lea goddán, beassat guhká bargat bohccuiguin.</p>
<p>Jus gumpe borrá bohcco, de áigot bistit dan olbmos bohccot.</p>
<p>Ráigedávtti ii galgan guođđit, guoržu guovla sisa (MAE).</p>
<p>Ađđama čieskat visot, vai ii báze ráigi, vai guoržu ii álgge guovlat.</p>
<p>Jus gahčahat gáffala láhttái, boahtá nissonolmmoš guossái (AAG).</p>
<p>Jus gáffala gahčaha láhttái, de boahtá nealgenissonolmmoš guossái.</p>
<p>Jus sotnabeaivvi bargá, de šaddá álo bargat sotnabeaivve (MAE).</p>
<p>Beaivi boagusta ija bargguid.</p>
<p>Dutkanbohtosiid letne juohkán njealji oassái. Vuosttaš oasis lea diiddaid ja sátnevádjasiid ávkkástallan ovdal. Nuppi oasis lea diiddaid ja sátnevádjasiid ávkkástallan dal. Goalmmát oasis lea diiddaid ja sátnevádjasiid heiveheapmi. Njealját oasis lea diiddaid ja sátnevádjasiid ávkkástallan skuvllas. 4.1 Diiddaid ja sátnevádjasiid ávkkástallan ovdal</p>
<p>Ovdalaš áigge lei dárbu diiddaide ja sátnevádjasiidda dan dihte go orro birra jagi mehciin ja ledje stuora joavkkut, muitala Jussen Ánte Mihkkal. Dalle leat gođiin šaddan olu diiddat, mánát ohppe diiddaid bokte olmmošvieru movt lávus/goađis galgá láhttet.</p>
<p>Mánáide ii darvánan muitui šigguma bokte, dadjá Lásse Joavnna Ásllat Ánte.</p>
<p>Diiddat ja sátnevádjasat ledje diehtoaddiid mielas ávkin ovdamearkka dihte dálkemearkkaide, bajásgeassimii ja vieruide.</p>
<p>Oahpaheaddji Á čilge ná: “Ovdal leat olles joavkkut leamaš čoahkis, ovttas orron ja ovttas doaimmahan bargguid. Dološ áigge lei nu ahte olbmuin lei nu olu bargu, dat eai astan mánáid čuovvut čađat mielde <em type="italic">.” </em></p>
<p>Jussen Ánte Mihkkal muittaša ovddeš áiggi ja čilge ahte go diiddaid leat atnán, de it dárbbašan buot mánáid šiggut. De lea dat boarráseamos mánná maid ovtta ládje dego veahkkin eará oappáide/vieljaide muitaleame ahte nie ii ábut, de šaddá nuo ja na.</p>
<p>Diiddat ja sátnevádjasat darvánit muitui.</p>
<p>Fimben Áillu Gáren muitala ná: “Dat lea maid dainna lágiin ahte mánná ii doahttal dainna, ii ge ipmir go njuolgut gieldá, muhto go lea dego juoga mii dáhpáhuvvá, de gal báhcá muitui.</p>
<p>Mun lean ipmirdan dan ahte visot diiddat ja sátnevádjasat galget bisánit muitui.</p>
<p>Jus jieŋaid ala mannet mánát, eai dat goit dan ipmir ahte jiekŋa sáhttá leat asehaš. Muhto go gullet ahte čáhcerávga lea doppe gii sáhttá dohppet, de lea áibbas eará jurddašanvuohki.”</p>
<p>Buot joavkkuid diehtoaddit muitalit ahte diiddat ja sátnevádjasat bohtet nu lunddolaččat bargguid bokte, eai fuomáš ge ahte atnet daid. <span type="quote">“Mun lean ipmirdan ahte diiddaid ja sátnevádjasiid atná dan sadjái go lohkat “ale daga na ja nuo”</span>, lea ovtta ládje dego filleme mánáid. Ovdamearkka dihte jus čolgá nuppi njeaiga, de áiggut iežat miesi addit.</p>
<p>Mu vásáhus lea ahte mánná heaitá čolgamis dan dihte go juohkehaš háliida gáhttet dan mii alcces lea divrras”, muitala váhnen Á.</p>
<p>Lávvodiiddat</p>
<p>Durgemiin ja muoraid suohppumis leat ovdalaš áigge leamaš rántot. Durgema oktavuođas lea diida: <span type="quote">“Galgá rievttes guvlui durget, gierragat boaššu guvlui ja máddagat fas uvssoha, vai moarsi/eamit ii riegádahtte ruovttu guvlui máná”</span>. (Lásse</p>
<p>Joavnna Ásllat Ánte).</p>
<p>Dien diidda sáhttá moadde ládje dadjat: <span type="quote">“Galgá rievttes guvlui durget, gierragat boaššu guvlui ja máddagat fas uvssoha, vai čoavjjet ii reito”</span>. Son joatká ja čilge ahte muoraid fearkumis ja suohppumis lea maid olu dadjamuš. Muoraide leat diiddat mat muitalit ii leat láikkes olmmoš gii lea ferkon”. (Jussen Ánte Mihkkal). Fimben Áillu Gáren muitala ahte dan diidda leat atnán danne go jus muoraid suohppu ja leat beare ruššasat, de leat sorbmin earáide. Go muoraid suohppu lávvui, de galget máddagat árran guvlui.</p>
<p>Muoraid suohppun diidda oktavuođas atná váhnen B fiidnát vuogi go muitala mánáide diidda.</p>
<p>Boaššu badjel ii galgga lávket. Dasa lea maid diida: <span type="quote">“Boaššus leat biepmut ja sáhttá jurddašit ahte láibi nohká jus boaššu badjel lávke. Juohkehaš galggašii muitit ahte biepmu galgá atnit árvvus. Mánát ohppe áigá diiddaid bokte lávvovieruid, sii ohppe uvssoha bokte mannat, ii ge boaššu badjel lávket.”</span> (Jussen Ánte Mihkkal.)</p>
<p>Jussen Ánte Mihkkal muitala ahte jus velohalat goađis ja cekkohalat julggiid, de dat lea láikkes olbmo mearka: <span type="quote">“Sáhtát ieš jurddašit movt de lea, jus buot goađi olbmot velohallet, eai de čága galle olbmo goahtái”</span>. Lásse Joavnna Ásllat Ánte lasiha ja muitala ahte láikin ii háliidan oktage, buoremussan háliidii juohke diŋggas.</p>
<p>Vierut</p>
<p>Biepmuide leat maid olu diiddat ja sátnevádjasat: <span type="quote">“Jus mállásis ii bora gáibbi, de dadje nieiddaide ahte irgi vuodjá gáibenjárgga duohkái”</span>. Go dien diidda atne, de ii bálkásan biebmu. Ii oktage hálit ahte irgi manná gáibenjárgga duohkái, čilge váhnen B. </p>
<p>Váhnen Á ja oahpaheaddji A muitaleaba ahte buot álgoálbmogiin lea dát diida: jus njuovččageaži borra, de šaddá gielis.</p>
<p>Dávttiid galgá doalvut geađgegurrii ja sivdnidit, vai šaddet olu bohccot.</p>
<p>Mánáide šaddá gilvun doalvut dávttiid ja nu de šaddá váivves bargu suohtasin.</p>
<p>Seammás doalaha šilju čorgadin. (Váhnen Á.)</p>
<p>Fimben Áillu Gáren muitala ahte diiddat ja sátnevádjasat leat čorgatvuođa dihte leamaš anus. Ráigedávttiid ii galgan guođđit go ađđama lei čieskame, vai guoržu ii beasa guovlat čađa, čilge Jussen Ánte Mihkkal. <span type="quote">“Diet han lei ávkin dalle go mehciin ledje. De oidne áigá ahte ii leat čuolastuvvon/luddejuvvon, de dihte ahte leat olbmo dagut.”</span> (Fimben Áillu</p>
<p>Gáren.)</p>
<p>Váhnen Á čilge ahte son lea iežas mánáide muitalan muitalusa, maid ieš lea nieidan gullan biergosohpama birra: <span type="quote">“Lei dološ áigge okta nieida, guhte ii diehtán goappá irggi galggai válljet, sus ledje guokte irgelágáža. Áhčči málesta ja sihtá nieidda čuovvut mielde movt bártnit sohpaba bierggu. Čorgat, dárkil ja hánis lea son guhte sohpá visot. Dat goabbá ii soba visot lea láiki, ii ge leat hánis.”</span></p>
<p>Dálkediiddat/-mearkkat</p>
<p>Dálkemearkkain ja dálkediiddain lea erohus. Dálkediiddat leat ovdamearkka dihte: <span type="quote">“Heavnni ii galgga goddit, de arvváska”</span> ja <span type="quote">“Heavnni ii galgga goddit dan dihte go dat gođđá ráđi”</span>. <span type="quote">“Jus ruovdegáranas boahtá oidnosii, de šaddá dálki. Jus hehcet boahtá mas lea vilges luhkka, de firte. Ja jus hehcet boahtá mas lea čáhppes luhkka, de dálkkáska”</span>, nu lea váhnen Á gullan.</p>
<p>Diehtoaddi čilge ahte dálkemearkkat leat dat maid oaidnit luonddus, ilmmis dahje movt eallit láhttejit. Dálkemearkka ovdamearka lea: <span type="quote">“Go bohccot čuskkodišgohtet, de bohtet heajos dálkkit”</span>. 4.2 Diiddaid ja sátnevádjasiid ávkkástallan dal <span type="quote">“Mánná beassá diiddaid ja sátnevádjasiid bokte fuobmát ahte ii lean vissa nu riekta dat maid barggai. Ovdalii go dan ahte bealkkahallá ja šikkohallá álohii, de beassá dat mánná okto veháš jurddašit.”</span> (Váhnen A.)</p>
<p>Diiddaid ja sátnevádjasiid atná dan sadjái go lohkat <span type="quote">“ale daga nuo ja na”</span>, čilge váhnen</p>
<p>Á. Váhnen B muitala ahte diiddaid ja sátnevádjasiid mearkkašumiin leat erohusat bearrašis, sogas ja báikkis. Diiddat ja sátnevádjasat leat ovtta ládje dego fillemis: <span type="quote">“Dat bohtet barggadettiin ja humadettiin, dahje nuppiin sániin ahte leat ovtta ládje oassin bargogielas”</span> (Váhnen B).</p>
<p>Go diiddaid ja sátnevádjasiid atná, de dat lea čábbát vuohki movt muitalat juoidá mánáide ja nuoraide. De it dárbbaš aivvo gieldit, go gieldimis šaddá juohke diŋga gelddolaš: <span type="quote">“Biebmodiiddat leat dávjá leamaš anus dan dihte vai olbmot ohppe juogadit”</span> (Váhnen Á).</p>
<p>Jus beare dávjá gielda máná, de álgá loahpas aivvo nákkáhallat. Dalle lea ávkkálaš diidda atnit, ovdamearka dihte biebmodiiddaid: <span type="quote">«Dalle go ledjen mánná, de lávejin aivvo bahkket boššui. Doppe njuikkodin ja gorkŋodin. Áhkku lávii dainna hui garas, dan ii suovvan. Son ii suovvan boaššus stoahkat, dannego de áigo lávu olbmot báhcit biepmu haga.»</span> (Váhnen A.)</p>
<p>Váhnen Á maid čilge ahte juohke diiddas lea rievtti mielde ulbmil. Son lea vásihan ahte atná diiddaid ja sátnevádjasiid dihto báikkiin, lávostallama oktavuođas atná lávvodiiddaid. Váhnen A ges muitala ahte sis leat leamaš diiddat ja sátnevádjasat anus juohke sajis, son ii deattut ahte ledje anus dušše dihto báikkiin. Dat ledje sihke ruovttus, olgun, ealu luhtte, ja vaikko gos.</p>
<p>Seamma diehtoaddi lohká iežas fuomášan ahte oallugat dovdet diiddaid ja son láve ge olbmuid fuomášuhttit diiddaid bokte. Son namuha ovdamearkan diidda: <span type="quote">“Jus barggeš nullosa, de lea soames juoigame du”</span>.</p>
<p>Diiddat ja sátnevádjasat leat maid anus movttiidahttima dihte. Dat sáhttet leat ávkin váccidettiin, jus mánát eai oro arvame šat vázzit: <span type="quote">“Doppe gos arvedávgi boahtá, doppe sáhtát gávdnat čiegaid”</span>, dien diidda čilgii diehtoaddi doaibmat bures.</p>
<p>Váhnen Á namuha ahte skuvllas galggašedje diiddat ja sátnevádjasat leat oassin oahpahusas. Su mielas lea dat vuogas oahpahanvuohki go de ii dárbbaš mánáid aivvo gieldit. Váhnen A mielas lea maid dehálaš ahte skuvllas ja ruovttuin dihtet daid birra dán dihte go lea okta oassi min árbevierus. Son čilge maid ahte diiddat ja sátnevádjasat leat ovtta ládje dego jávkame:</p>
<p>Dán áigge leat ruovttuin mánát iešguđet lanjain, sis lea TV, dihtorat ja telefovnnat. Diet váldet olu áiggi árgabeaivvis, diiddat ja sátnevádjasat eai gullo ovdalgo mii leat meahcis, danne go doppe mii leat njunnálaga. Doppe gos mii</p>
<p>Váhnen A čilge ahte áigi lea olu rievdan, dán áigge lea hoahppu juohke guvlui ja dan dihte eat muitte atnit diiddaid ja sátnevádjasiid. Diiddaid ja sátnevádjasiid bokte oahppá olmmoš movt galgá láhttet ja dat leat muittuhussan buohkaide, mánáide, nuoraide ja rávisolbmuide, muitala váhnen Á.</p>
<p>Váhnen A lea fuomášan ahte su bártnáš láve iežas oambeali muittuhit diidda bokte, nie ii ábut, go de sáhttá mannat hejot.</p>
<p>Diiddaid ja sátnevádjasiid mearkkašumiid sáhttá leat mánáide váttis ipmirdit:</p>
<p>Muhto dat leage várra maid oassi bajásšaddamis, ahte it álo mánnán ipmirdan manin eadni/áhčči nie dajai. Easka rávesolmmožin ipmirdat ja fuomášat manne nie dadje. (Váhnen A.)</p>
<p>Čiŋadeami oktavuođas</p>
<p>Diiddain sáhttá čábbát fuomášuhttit nuppi ovdamearkka dihte jus barggeš nullosa, de sáhtát jearrat <span type="quote">“Gii son dal juoigá du?”</span>. Go diidda anát, de it dárbbaš cuiggodit, muitala oahpaheaddji Á.</p>
<p>Váhnen B muitala ahte leat olu diiddat čiŋadeami oktavuođas. Čolčema oktavuođas galgá leat dárkil, vuoi suoinnit eai geaigá juohke guvlui ja vuoi ii leat šluppas. <span type="quote">“Jus dan dahká, de gávdná dálu bártni”</span>. Váhnen Á ges čilge eará mearkkašumi, <span type="quote">“de áigot sávzzat maŋŋái bidjat”</span>.</p>
<p>Bajásgeassin</p>
<p>Go boarrásepmosat leat gullan diiddaid ja sátnevádjasiid, de fas oahpahit earáide. Son namuha moadde ovdamearkka: “Ii galgga láse ráigge guovlat sisa, de lea ávašteame <em type="italic">”, </em>čilgeba váhnen Á ja váhnen B. <span type="quote">“Jus jorat bearehaga, de botnjasit čoalit”</span>. (Váhnen Á). </p>
<p>Dávjá ledje vilbealit ja oambealit geat muittuhedje diiddaid ja sátnevádjasiid bokte movt ii galgan bargat, vuoi ii mannan hejot. <span type="quote">“Jus nuppi njeaiga čolgá, de šaddá iežas miesi addit nubbái”</span>. Go dien diidda lea atnán, de su mánát heite čolgamis nuppi njeaiga, muitala váhnen Á.</p>
<p>Son ii leat goassege dárbbašan bártidit ahte mánát bahkkejit etnui, vaikko orrot eatnogáttis. Sus lea muitalus maid ieš lea vásihan mánnán čáhcerávgga birra ja son lea dan muitalan iežas mánáide, čilge váhnen Á.</p>
<p>Diiddat leat ávkin feara masa ovdamearkka dihte jus láhtti lea gušteme. Jus it lokte julggiid go soames lea gušteme láhtti, de šaddá boaresnieidan/boaresbárdnin. Ii oktage háliidan boaresnieidan/boaresbárdnin šaddat, nu ahte nuorat lávejit julggiid loktet, muitala váhnen B.</p>
<p>Váhnen Á čilge ahte vuogas sátnevájas oahpahallái lea, ahte <span type="quote">“Ii oktage riegát ákšu gieđas”</span>. Sátnevájas mearkkaša ahte ii oktage sáhte riegádit oahpuin, mánát šaddet vásáhusaid bokte oahppat. Go mánát besset oassálastit beaivválaš bargguide, de mánát besset oahppat ja hárjehallat ovdalgo iešguđet barggu hálddašit. <span type="quote">“Stuora sánit eai gaikot njálmmi, muhto áiggi gehččet”</span>. Dieinna sátnevádjasiin leaba váhnemat jeđđen su, jus muhtimat dajadedje unohasat. (Váhnen Á.) “Jus nieidamánná suhtada, de boahtá Lávár Erke ja jus bárdnemánná suhtada, de boahtá</p>
<p>Sire Biddu”. Sus lea muitalus maid lea iežas mánáide muitalan go sii ledje unnit: “Lávár</p>
<p>Erke ja Sire Biddu orruba Gihccejogas, soai bivdiba sáhpániid ja málesteaba sáhpán- márffiid”. Son čilge ahte jus mánná ii bora, de sáhttá lohkat ahte Lávár Erke/Sire Biddu liiko go it bora. Dien diidda lea ávkkálaš atnit, jus mánát suhtadit dahje leat boruheamit. (Váhnen Á.)</p>
<p>Vierut <span type="quote">“Viesus ii galgga njurgut, de šaddá garra biegga”</span>. Dat lei ávkkálaš diida, de heite mánát njurgumis. Bealjit váibet gullat njurguma, nu ahte dasa leat diidda ráhkadan.</p>
<p>Váhnen B nevvodii ahte <span type="quote">“Ean galgga diimmu addit bárdnái/irgái skeaŋkan, de vázzá olggos ráhkisvuođa”</span>. Son muitala ahte lea guovtti bártnis ožžon diimmu skeaŋkan, ja nu nogai maid ráhkisvuohta.</p>
<p>Jeđđehussan <span type="quote">“Jus boraspire goddá bohcco, de beassá boazoeaiggát guhká bargat bohccuiguin”</span>. Son muitá ahte su eatnis lei oktii gumpe goddán bohcco ja sus lei váivi, de lei dat diida sutnje stuora jeđđehussan, muitala váhnen Á. 4.3 Diiddaid ja sátnevádjasiid heiveheapmi</p>
<p>Diiddaid ja sátnevádjasiid sáhttá ođastit ja heivehit dálá áigái. Son čilge ahte lea muhtin diiddaid heivehan vissui ja váldá ovdamearkan diidda: <span type="quote">“Jus dolain stoahká, de šaddá miessi čalbmetbeallái”</span>. Son lea heivehan dan diidda vissui, ovdamearkka dihte jus mánát stohket riššaiguin viesus. Son heiveha diiddaid dilálašvuođaide mat čuožžilit juste dalle, muitala váhnen B.</p>
<p>Váhnen Á čilge ahte son láve heivehit diiddaid ja sátnevádjasiid dán áiggi mielde, dat eai boarásnuva goassege. Dán áigge galggašii dien guštendiidda ođastit, dannego muhtin olbmuin leat ođđamállet noavkkit. Son muitala ahte dien ja eará diiddaid šaddat ođastit, vai heivejit ođđamállet áigái. <span type="quote">“Jus boradettiin lohká, de áigu muittohuvvat.”</span> Dien diidda sáhttá heivehit dálá áigái go measta buot mánáin leat telefovnnat, iPadat. De sáhttá lohkat ahte áigot muittohuvvat go daid čuggot boradettiin. (Oahpaheaddji Á.)</p>
<p>Sealggálas váccit -diidda sáhttá heivehit skuvlii. Sáhttá lohkat ahte áigu muittohuvvat.</p>
<p>Son lasiha ahte muhtin diiddat eai oro šat heiveme dán áigái, daid galggašii rievdadit, ođasmahttit ja heivehit, muitala oahpaheaddji B. <span type="quote">“Dán áigge eai ane árvvus boaššu, vázzet badjel biepmuid. Mu mielas oččošii lávu njuolggadusaid sirdit diiddaid bokte vissui”</span>. (Oahpaheaddji Á.) 4.4 Diiddaid ja sátnevádjasiid ávkkástallan skuvllas</p>
<p>Diiddat ja sátnevádjasat leat ávkkálaččat unnoraččaide. Son lea vásihan ahte oahppit bisánit ja guldalit buorebut, go lea muitalus ja čilgehus manin dat lea nie ja nuo. Son čatná diiddaid ja sátnevádjasiid dávjá muitalusaide <span type="quote">“Dološ olbmot láveje dadjat nie”</span> dahje <span type="quote">“In dieđe gal lea go dat duohta, muhto dat lohket”</span> <em type="italic">, </em>de gielddus ii boađe mus, muhto dološ olbmuin. Son muitala ahte son earuha ruovttu ja skuvlla, ruovttus ii loga ahte ii leat duohta. Diehtoaddi láve garvit roavva diiddaid, dan dahká sihke ruovttus ja skuvllas. Namuha ovdamearkan dalle go ieš lei mánná, de láveje dadjat ahte <span type="quote">“jus láse ráigge guovlá sisa, de boahtá muhtin jápmit”</span>. Iežas mánáide láve lohkat eará ládje, ahte <span type="quote">“dološ olbmot eai suovvan guovlat láse ráigge sisa, de manná hejot”</span>. Olu diiddat ja sátnevádjasat bohtet dalle go mii leat olggobeale skuvlla, tuvrrain ja nu ain viidásit. </p>
<p>Mun dovddan ahte šattan rievdadit muhtin diiddaid ja sátnevádjasiid, eai buot oahppit leat ovdamearkka dihte boazodollui gullevaččat. <span type="quote">“Jus dolain stoahká, de šaddá miessi čalbmetbeallái”</span>, diesa dajan miessi dahje beana.</p>
<p>Su mielas galggašii skuvllas guoskkat diiddaide, muhto ii deattut ahte galget dien ja duon diidda atnit. Son jáhkká ahte diiddaid ja sátnevádjasiid geavaheapmi lea individuála oahpaheddjiid gaskkas, ja vuolgá das movt ieža leat bajásgessojuvvon ja gullan daid. Leat maid sihkkarit iešguđetlágan oainnut daidda. Son ii láve buot áiggiid muitalit diiddaid mearkkašumi, muhto diktá ohppiid jurddašit. Son namuha ovdamearkan dán diidda: <span type="quote">“Dal gal orru rieban guoddán suvlli”</span> <em type="italic">. </em>Dien diidda láve atnit jus mánáin lea hui borramiella, ja jus borret bures. Oahppit báhcet jurddašit ja muhtimat dadjet jitnosit <span type="quote">“hmm, rieban”</span>, muitala oahpaheaddji A. </p>
<p>Skuvllas anán earret eará dán diidda <span type="quote">“Gal jávoheapme skuvle”</span> dahje <span type="quote">“Buolaš áddjá cikce”</span>. Jus oahppit eai leat jeagadan gárvodit ja bohtet fáhcaid jearrat, de láven dadjat <span type="quote">“Oainnát die, jávoheapme skuvlii”</span>. Go diiddaid ja sátnevádjasiid atná, de ii dárbbaš mánáid gieldit, sii besset ieža jurddašit, čilge oahpaheaddji B. Sápmelaččat leat ávkkástallan diiddaid ja sátnevádjasiid, dannego sii eai gohččon mánáid, muhto filleje.</p>
<p>Diiddaid ja sátnevádjasiid leat atnán, vai mánát eai luoicco ja biego. Skuvllas leat diiddat ja sátnevádjasat ávkkálaččat tuvrrain, ovdamearkka dihte <span type="quote">“Jus suovva boahtá du guvlui, áiggut riggut”</span>. Dieinna diiddain heitet mánát biehkumis, čilge oahpaheaddji</p>
<p>Á ja oahpaheaddji B maid duođašta dan.</p>
<p>Lea buorre vuohki čatnat diiddaid ja sátnevádjasiid muitalusaide, ovdamearkka dihte go tuvrraide vuolgá, de sáhttá ovdagihtii muitalit muitalusaid, de leat oahppit jegolaččat ja eai vikka vuolgit gosa eai galggaše. Lea maid ávkkálaš jus muitalusaide čanat iežat dahje muhtin lagas olbmo, de orru muitalus hui duohta mánáide. Son muitala ahte atná tuvrrain earret eará daid diiddaid: <span type="quote">“Jus dolain stoahká, de šaddá du boazu, dahje beana čalbmetbeallái”</span>. (Oahpaheaddji Á.) Jus lávus dolastit, ja oahppit bidjet vearu guvlui muoraid, de láven dadjat ahte <span type="quote">“De áigot ruovttu guvlui máná oažžut”</span> <em type="italic">. </em>Jus moattis cogget dola, de láven dadjat <span type="quote">“dal coggá dutnje boaresbártni/boaresnieidda”</span>, dien diidda anán vai eai huškko nuppiid go dodjet rissiid. </p>
<p>Jus oahppit leat bassime márffiid ja bihkot <span type="quote">“Dan ii sáhte borrat, lea nu čáhppat”</span>, de láven dadjat ahte <span type="quote">“Ožžot čáppa mánáid ja heitet biehkumis”</span>. Láven maid dadjat ahte <span type="quote">“Dološ áigge láveje sihtat dávttiid doalvut miesttamáddagii, vuoi doalahit čorgadin báikki”</span>. Jus báikki guođđá nu ahte ii leat čorgen iežas maŋis, de šaddá hiluid háluid du báiki. Mánát lávejit de čorget rissiid dola birra, vai lea seammalágan nuppes go boahtit, muitala oahpaheaddji Á. Seamma diida maid doaibmá juovllaid ovddabealde, de lávejit oahppit čorget hilduid klássalanjas, čilge oahpaheaddji B.</p>
<p>Oahpaheaddji Á muitala fearána diidda oktavuođas:</p>
<p>Oahppi gahčahii niibbi láhttái ja mun lohken, <span type="quote">“galgabehtet oaidnit dal boahtá midjiide guossi”</span>. Go oahppi lei viežžan niibbi ja čohkkedan, de skoalkalii soames uksii. Dat dáhpáhuvai soaittáhagas ja mun bessen de lohkat <span type="quote">“de lei ge duohta”</span>. Oahppi ii lean šat rántto niibbiin, ii ge bihkon. Láven jurddašit ahte ferte suohttasiid hutkat, vai šaddá suohtasin boradeapmi. Boruhis mánát maid movttáskit álgit borrat, jus dette son maid gahčaha niibbi.</p>
<p>Ovdalaš áigge láveje lohkat mánáide <span type="quote">“noahkume eatni dahje áhči jápmit”</span>, jus mánát čatne čalmmiid ovdii liinni ja vácce sealggálas. Dien eat sáhte skuvllas lohkat, láven fiidnát vuogi dadjat. Eará ládje movt orru heiveme juste dalle, vai ii leat roavva diida, čilge oahpaheaddji Á. 5 Digaštallan</p>
<p>Dán kapihttalis digaštalle dutkanbohtosiid. Vuosttaš oasis digaštalle movt ovdal leat ávkkástallan diiddaid ja sátnevádjasiid. Nuppi oasis digaštalle movt dal ávkkástallet diiddaid ja sátnevádjasiid. Goalmmát oasis digaštalle movt diiddaid ja sátnevádjasiid sáhttá heivehit. Njealját oasis digaštalle movt diiddaid ja sátnevádjasiid ávkkástallet skuvllas. Viđát oasis evttohetne movt diiddaid ja sátnevádjasiid sáhttá skuvllas seailluhit. Go ovdanbukte bohtosiid, de čatne teoriija daidda. 5.1 Movt ovdal leat ávkkástallan diiddaid ja sátnevádjasiid?</p>
<p>Diehtoaddit muitaledje ahte dalle go sii bajásšadde, de ii lean okta erenoamáš diida mii lei anus, muhto ledje buot dat árgabeaivválaš diiddat guovddážis. Diiddain ja sátnevádjasiin lei ulbmil rávvet ja bidjat mánáin jurdagiid johtui. Dán seamma čilge</p>
<p>Anti (2014). Diiddat ja sátnevádjasat eai adnojuvvon dihto báikkiin, muhto ledje anus sihke ruovttuin, mehciin, lávostallamis/goađástallamis ja bargguid oktavuođas. Buljo (2003: 35) dadjá maid ahte diiddat ledje anus sihke goahteeallimis ja mánáidbajásgeassimis. Munno váhnemiid mánnávuođas ledje dávjá fuolkkit geat oahpahedje ja nevvo diiddaiguin ja sátnevádjasiiguin, Aikio (2000: 39, 41, 196),</p>
<p>Karlsen (2003: 74) ja Kuokkanen (2009: 45) leat čilgen man mávssolaččat bearrašat ja fuolkkit ledje mánáid bajásgeassimis.</p>
<p>Ovdalaš áigge lea leamaš dárbu diiddaide ja sátnevádjasiidda dan dihte go dalle ledje bearrašat ja fuolkkit aivvo ovttas. Sii orro lávuin dahje gođiin birra jagi, ja sis ledje maid stuora joavkkut. Letne gullan iežame váhnemiid máinnašeami man stuora mearkkašupmi fuolkevuođas lei sámemánáid bajásgeassimis, dalle go bearrašat ja fuolkkit orro gáržásis. Go gáržásis orro, de dagahii ahte sii ledje dávjá čoahkis ja nu maid de ledje muitalusat guovddážis. Muitalusaid muitaleapmi lea leamaš njálmmálaš áigeájanas (Buljo 2002: 21). Diehtoaddit čilgeje ahte go bearrašat ja fuolkkit orro gáržásis, de mánát ohppe mánnán juo movt stuora sosiála birrasis galge láhttet ja serve aktiivvalaččat bargguide, nugo earret eará Aikio (2000: 39, 41, 196) ja Höem (1995: 49) dan čilgeba.</p>
<p>Váhnemat eai astan čohkkát lávus mánáiguin dannego šadde doaimmahit bargguid.</p>
<p>Min máttut leat leamaš viisát go leat hutkan diiddaid ja sátnevádjasiid, mat galge doaibmat mánáide várrehussan, ovdamearkka dihte ohppe mánát áigá lávu njuolggadusaid diiddaid bokte. Go mánát ohppe lávvodiiddaid, de ii lean sorbmin oktiige (gč. kap. 4.1.1). Lávvodiiddat maid dagahedje ahte mánáin lei olmmošvierru lávus, vaikko váhnemat eai lean das. Go váhnemat doaimmahedje bargguid, de ledje mánát maid fárus. Bargguid oktavuođas sáhtte mánát stoagáskit ja nu maid gáide jávkosii. Váhnemat eai dárbbašan ballat vaikko mánát ledje jávkosis, mánát eai bahkken jávrriide ja jogaide, go ledje gullan čáhcerávgga birra, muitaledje diehtoaddit.</p>
<p>Jus jieŋa ala mannet mánát, sii eai ipmir ahte jiekŋa lea asehaš eai ge ipmir heavvaneami mearkkašumi. Muhto go gullet čáhcerávgga birra, de lea áibbas eará jurddašanvuohki.</p>
<p>Jus mánát ohppet čáhcerávgga birra, de sáhttá eastadit mánáid mannamis sorbmái, muitala Fimben Áillu Gáren. Dalle leat váhnemat diktán mánáid vánddardit iehčanassii mehciin ja oahpásnuvvat duovdagiidda. Ná čálliba maid Balto ja Kuhmunen (2014: 63-68). Sámemánáide lea dehálaš šaddat iešheanalažžan, ja lea dehálaš diktit mánáid čoavdit hástalusaid ja eará geahččalusaid. Šaddat iešbirgejeaddjin lea Balto (1997: 44) oainnuin dehálaš dannego mánát birgejit go šaddet rávisolmmožin.</p>
<p>Ovdalaš áigge eai bealkán mánáid, dannego mánát ohppe diiddaid ja sátnevádjasiid bokte njuolggadusaid, oaivvildedje diehtoaddit. Balto (1997: 46, 76) maid ovdanbuktá ahte mánát hárve bealkkahalle rávisolbmuide. Jus mánát medde barggadettiin, de eai bealkkahallan. Váhnemat čatne diiddaid ja sátnevádjasiid buot bargguide, vuoi mánáide darvánii muitui, sihke lihkostuvvan ja meaddin. Sii namuhedje ovtta fearána njuovvama oktavuođas, go mánná lei rihtteme goruda ja ribahii meaddit, de son skurtnjagii ja heahpanii. Rávisolmmoš jeđđii máná sátnevádjasiin <span type="quote">“Ii oktage riegát ákšu gieđas”</span> (gč. kap. 4.2.2). Go mánná ii bealkkahallan, de loktanii fas mánás iešdovdu ja bargomokta.</p>
<p>Lávvoságastallamis beasaime gullat olu muitalusaid diehtoaddiid mánnávuođas ja nuorravuođas. Sii muitaledje man dehálaččat muitalusat ja máidnasat ledje mánáid bajásgeassimis ja sii atne ge muitalusaid buot bargguid oktavuođas, nu čilgeba maid</p>
<p>Balto &amp; Kuhmunen (2014: 68). Go beasaime gullat sin diiddaid ja sátnevádjasiid, de dávjá čatne muitalusa daidda. Moai aniime sin árvvus ságastaladettiin, beasaime vásihit váikkuhus giellariggodahkii (Sara 2003: 125-127), ja munnuide bázii millii man rikkis giela beasaime gullat ságastallamiin. Diehtoaddit čilgeje ahte muitalusat váikkuhedje mánáid giellariggodahkii, mánáin lei rikkis giella ja ledje áigá hui sánálaččat.</p>
<p>Vuorraseamos diehtoaddit maid deattuhedje man dehálaš lea ain bajásgeassit mánáid čáhcerávggain, vuoi mánnán juo ohppet hálddašit balu. Dat lea ovdalaš áigge leamaš guovddážis, ja muitaledje man ávkkálaš dat lei go mehciin vánddardedje. Anti (2014) ja Buljo (2003: 21) maid čilgeba man dehálaš lea mánáid bajásgeassit čáhcerávggain (gč. kap. 2.1.1).</p>
<p>Lávvoságastallamis bođii ovdan, ahte ovdalaš áigge eai lean TV, dihtorat, iPadat mat válde áiggi. Dalle ii lean hoahppu gosage, eai dárbbašan áigemeriid čuovvut. Dálki ja boazu lei dat mii mearridii buot, dalle aste eambbo humadit, ja muitalusaid muitalit, nu čilge maid Gaup (2001: 133).</p>
<p>Ovdal leat diiddaid ja sátnevádjasiid ávkkástallan mánáid bajásgeassimis, mánát leat daid bokte oahppan movt ii galgga ja movt galgá láhttet. Dat ledje ávkin ja jeđđehussan movttiidahttimii, jurddašeapmái, vieruide, dálkkiide, lávvoeallimii, čiŋadeapmái ja nu ain viidásit. Bearrašis ja fulkkiin lei eambbo ovddasvástádus váhnemiidda veahkkin bajásgeassit mánáid. Áhkut ja ádját nevvo ja bagadalle muitalusaid bokte. Moai oaivvildetne dan seamma maid buot diehtoaddit ja teoriijat oaivvildit čáhcerávgga birra ja munno mielas lea dehálaš seailluhit dan vieru. Moai ean oainne vahágin ahte mánná beassá jurdilit ja dovdat veháš balu. Lea váttis máná gáhttet mannamis sorbmái, jus ii ipmir mii heavvanit lea. 5.2 Movt dal ávkkástallet diiddaid ja sátnevádjasiid?</p>
<p>Diehtoaddit muitaledje ahte diiddat ja sátnevádjasat eai leat anus dušše bargguid bokte, muhto lea báiki mii váikkuha geavaheapmái, ja nu čilge maid Anti (2014) (gč. kap. 2.1.1). Eanemusat adnojuvvojit diiddat ja sátnevádjasat meahcis, dahje báikkiin gos olbmot leat čoahkis. Eallinvuohki lea olu rievdan, dán áigge lea huššás árgabeaivi, mii dagaha ahte diiddat ja sátnevádjasat vájalduvvojit, čilgejit diehtoaddit. Diiddat ja sátnevádjasat sáhttet rievdan áiggi mielde, ja eallindábiid mielde sáhttet ođđa diiddat ja sátnevádjasat ihtit (Buljo 2003: 35).</p>
<p>Gievkkanbeavdeságastallamis bođii ovdan ahte diiddaid ja sátnevádjasiid geavaheapmi lea fiinna vuohki fuomášuhttit nuppi. Go fuomášuhttá nuppi, de ii dárbbaš cuiggodit, dannego cuiggodemiin sáhttá olmmái skurtnjagit. Gaup (2019) dadjá ahte diidda bokte sáhtát čábbát fuomášuhttit nuppi. Diehtoaddit čilgejedje ahte diiddaid ja sátnevádjasiid geavaheamis lea ulbmil, ahte olbmot ohppet juogadit, jeđđet, movttiidahttit, oldet ja de eai dárbbaš šiggut ja gieldit. Go diiddaid ja sátnevádjasiid atná, de eastada maid olu joavdelas nákkuid mánáiguin, nu čilgeba maid Balto ja Kuhmunen (2014: 66) (gč. kap. 2.2.3). Bearrašat ja fuolkkit leat veahkkin neavvume mánáid diiddaid ja sátnevádjasiid bokte, muitalit diehtoaddit. Čájehuvvo ahte fuolkevuohta lea ain dehálaš sámiid (gč. kap. 5.1 ja 2.2.1).</p>
<p>Ođđaáigásaš rusttegat váikkuhit diiddaid ja sátnevádjasiid geavaheapmái. Dát áigi lea dagahan ahte bearrašat eai leat šat čoahkis, mánát leat iešguđet lanjain čuoggume rusttegiid, muitala váhnen Á. Dat mearkkaša ahte rusttegiid dihte lea mánáin unnit áigi gullat muitalusaid muitaleami, danne šaddat dihtomielalaččat atnit diiddaid ja sátnevádjasiid. Buot joavkkuid diehtoaddit deattuhedje man dehálaš lea ahte mánát ja nuorat ohppet diiddaid ja sátnevádjasiid birra skuvllas, vuoi min máttuid árbevierus ain lea árvu. Dán áigge lea bearašdilli rievdan eai ge sii oro šat seamma dáhki vuolde.</p>
<p>Labba ja Sundberg (2006: 4) čilgeba muitalanárbevieru jávkama birra (gč. kap. 2.2.2).</p>
<p>Ságastallamiid čađaheamis bođii ovdan, ahte dán áigge ain ávkkástallet diiddaid ja sátnevádjasiid, muhto báiki váikkuha geavaheapmái. Dán áigge ávkkástallet diiddaid ja sátnevádjasiid earret eará juogademiin, jeđđemiin, movttiidahttimiin, fuomášuhttimiin ja oldemiin.</p>
<p>Moai ákkastalle ahte dán áigge olbmuin lea ollu hušša dannego šaddet čuovvut áigetávvala. Dan oktavuođas rievdá joavkoservvoštallan, mii fas dagaha ahte lea unnit áigi muitalusaide, diiddaide ja sátnevádjasiidda. Ságastallamiin bođii ovdan ahte dán áigge eat čoahkkan seamma báikái ovdalgo lea juoga mii dáhpáhuvvá. Olbmuid gaskavuođat eai leat dán áigge šat seamma go ovdal, dán áiggi mii čoahkkanit dušše de go leat juogalágán doalut (Utsi 2019a: 90-91) (gč. kap. 2.2.2). 5.3 Movt sáhttá diiddaid ja sátnevádjasiid heivehit?</p>
<p>Buot joavkkuid diehtoaddit deattuhedje ságastallamiin ahte ođđa dábit ja vieruid dihte lea dárbbašlaš ođastit ja heivehit diiddaid ja sátnevádjasiid. Sii čilgejedje ahte muhtin diiddat ja sátnevádjasat leat boarrásat, eai ge doala deaivása ođđaáigásaš eallinvuogis.</p>
<p>Moai letne ovttaoaivilis diehtoaddiiguin ahte muhtin diiddat ja sátnevádjasat leat boarrásat, muhto daid sáhttá heivehit dálá áigái. Sárá (2009: 5) čilge ná: <span type="quote">“Dološ sátnevádjasat leat hutkojuvvon dološ servvodatdilálašvuođain”</span>.</p>
<p>Skuvlaságastallama diehtoaddit muitaledje ahte šaddet heivehit muhtin diiddaid ja sátnevádjasiid, dannego eai buot oahppit leat ovdamearkka dihte boazodollui gullevaččat. Earenoamážiid muitaledje oahpaheaddjit, ahte muhtin diiddaid ja sátnevádjasiid sáhttá ođastit ja heivehit skuvlii. Gaski ja Solbakk (2003: 5) čilgeba movt sátnevádjasiid sáhttá ođasmahttit.</p>
<p>Moai ákkastalle ahte lea dehálaš heivehit diiddaid ja sátnevádjasiid, erenoamážit skuvllas, dan dihte go dán áigge leat olu iešguđet guovllu oahppit, geain leat iešguđetlágan kultuvrrat. Dát mielddisbuktá ahte oahpaheddjiide lea dehálaš dovdat erohusa kultuvrrain ja heivehit diiddaid ja sátnevádjasiid, vuoi fátmmasta buohkaid.</p>
<p>Sárá (2009: 5) namuha ovdamearkan eallinvuogi rievdama, mii lea dagahan ahte olbmuin leat rievdan oainnut ja árvvut, ja dan oktavuođas ihtet ođđa sátnevádjasat.</p>
<p>Diehtoaddi Fimben Áillu Gáren čilgii dán nu vuohkkasit: <span type="quote">“Diiddat ja sátnevádjasat leat visot das, muhto olbmot leat rievdan ođđa oainnuin ja ođđa málliiguin, nu ahte diiddat ja sátnevádjasat leat dego vájalduvvon”</span>. 5.4 Movt sáhttet diiddat ja sátnevádjasat leat ávkin skuvlii</p>
<p>Diiddat ja sátnevádjasat leat eambbo anus olggobealde klássalanja, čilgejit oahpaheaddjit. Oahpaheaddjit ráhkkanaddet ohppiid ovdagihtii muitalusaiguin ja máidnasiiguin, maidda čatnet diiddaid ja sátnevádjasiid. Sii deattuhedje ahte lea erohus diiddaid ja sátnevádjasiid geavaheamis ruovttus ja skuvllas. Skuvllas gárvet roavva diiddaid, muhto dadjet <span type="quote">“dološ olbmot láveje dadjat nie”</span> ja <span type="quote">“in dieđe lea go duohta, muhto nu dat lohket”</span>, nu čilge maid Balto (1997: 100-101, 105) (gč. kap. 2.1).</p>
<p>Oahpaheddjiid vásáhus lea ahte mánát leat jegolaččat skuvlatuvrrain go leat ovdagihtii muitalusaid bokte ráhkkanahttán mánáid. Sii eai buot háviid muital sisdoalu diiddain ja sátnevádjasiin vuoi oahppit besset ieža jurddašit. Ulbmil manne oidnet ávkki diiddaid ja sátnevádjasiid geavaheamis lea vuoi eai dárbbaš gieldit ja gohččut ohppiid, oahppit eai biego duššiid, ja dat váikkuha čorgatvuhtii sihke tuvrrain ja klássalanjas. Mánáide lea dehálaš ahte besset ieža jurdilit, nugo Aikio (2010: 47) maid čilge (gč. kap. 2.2.4).</p>
<p>Diiddaid ja sátnevádjasiid sáhttá suohtasin bidjat, váivves bargguid dagahit suohtasin, juste nugo oahpaheaddjit čilgejit. Váhnemat muitaledje ahte oahpaheddjiide lea dehálaš diehtit sihke sámi ja oarjemáilmmi diiddaid ja sátnevádjasiid mearkkašumiid dannego dain sáhttá leat erohus, go mii eallit guovttelágan servodagas ja guovtti kulturduogážis nugo Hætta (1994: 38) deattuha (gč. kap. 2.1).</p>
<p>Oahpaheaddjit ovdanbukte ovdamearkkaid, movt sii leat heivehan ja ođastan diiddaid ja sátnevádjasiid skuvlii. Ovdamearkka dihte diidda <span type="quote">“Jus stoagat dolain, de šaddá miessi čalbmetbeallái”</span> oahpaheaddjit heivehedje ná: <span type="quote">“... de šaddá beana dahje eará ealli čalbmetbeallái”</span>, dannego dán áigge eai leat buot ohppiin bohccot, geahča eambbo ovdamearkkaid kap. 4.4. Sihke lávvoságastallamis ja gievkkanbeavdeságastallamis deattuhedje buot diehtoaddit ahte sin mielas lea dehálaš ahte oahppit besset skuvllas oahppat diiddaid ja sátnevádjasiid birra. Moai oaivvildetne ahte jus skuvla galgá seailluhit dán árbevieru, de lea dárbbašlaš ahte oahpaheaddjit oidnet ávkki diiddain ja sátnevádjasiin, vuoi min máttuid árbevierru ain adnojuvvo árvvus. Seammás oaivvildetne ahte jus skuvllas galget deattuhit diiddaid/sátnevádjasiid, de fertejit maid sámi oahpaheaddjioahpus daid deattuhit. Munno mielas lea šállošahtti jus dát oassi min árbevierus jávká. Moai oidne dehálažžan ahte skuvllat jotket ealáskahttit sihke muitalusaid, diiddaid ja sátnevádjasiid. 6 Movt sáhttá diiddaid ja sátnevádjasiid seailluhit skuvllas</p>
<p>Moai oaččuime inspirašuvnna hutkat bargovuogi movt diiddaiguin ja sátnevádjasiiguin sáhttá bargat skuvllas go čađaheimme masterdutkama. Go sámi báikeáddejupmi ii leat njealječiegat, de lei munnuide lunddolaš válljet lávu oahpahusarenan, nugo Keskitalo ja Määttä (2011: 35) leaba dahkan (gč. kap. 2.2.5.1). Munno mielas lea dehálaš sirdit oahpahusa klássalanjas várrečohkkii, vuoi oahppit besset dovdat friddjavuođa ja oahppat ieža birget. Báikkálašvuohta ja báiki lea dehálaš munnuide, ja dovde maid guovllu bures. Go unna gilážis orru, de lea maid álki vánddardit ohppiiguin, dannego luondu lea lahkosis. Turi (1965: 1) dadjá go sápmelaš lea alla váriid alde, de sus lea oba čielggas jierbmi (gč. kap. 2.2.5.1). Lávvoságastallamis muitaledje diehtoaddit ahte sii ledje oadjebasat go leimmet lávus, ja seamma dovddu háliidetne ahte oahppit galget vásihit, vuoi oahppan lihkostuvvá. Jannok Nutti ja Kuoljok (2014: 9) maid čilgeba ahte lávvu lea oadjebas báiki.</p>
<p>Diehtoaddit maid váruhit ahte lávvosánit jávket go eallinvuohki lea rievdan. Dán áigge eai leat šat árbevirolaš lávut, muhto ođđamállet lávut ja gámmet ja dat dagaha ahte lávvosánit jávket. Nugo ovdamearkka dihte dát sánit: bearpmehat, duorggat, sajušdolla, nalešbáttit, biššonbáttit, bearjjas, skárru, uvssot, caŋat, rivja, čanastatbáddi, šielbmá, caggi, válddáhat, goađádas, lávvomuorat, suovvamuorra (suomuorra), uksacaggi, ovddaldasčoska. Munno mielas lei dehálaš vuhtii váldit vuorrasit olbmuid máhtu ja oaivila go hutkkaime oahpahusevttohusa. Moai oidne mávssolažžan ahte oahppit ohppet lávu ollisvuođa, nugo ovdamearkka dihte sániid, historjjá, olmmošvieru, luonddu oktavuođa, ávdnasiid háhkama ja nu ain viidásit. Dán áigge leat gámmet ja eará suojit eambbo anus go árbevirolaš lávvu ja dan oktavuođas lea ohppiide mávssolaš oahppat caggat árbevirolaš lávu maid. Jus goasse boahtá áigi go lea dárbu hálddašit iešguđetlágan máhtuid, de oahppit birgejit. Seammás ferte oahpaheaddji atnit muittus ahte buot ohppiin ii leat vejolašvuohta oahppat árbevirolaš máhtu ruovttuin, danne lea erenoamáš dehálaš ahte buot oahppit besset vásihit árbevirolaš máhtu skuvllas. Klássalanjas leat oahppit hárjánan ahte oahpaheaddji lea guovddážis ja stivre oahpahusa, lávus sáhttet oahppit oažžut eará vásáhusa stivrejumis. Muhtomin eai fuomáš ge ahte lea oahpahus.</p>
<p>Iežame vásáhusaid vuođul de letne fuomášan man dehálaš variašuvdna lea oahpahusas, ja ahte fáttát leat oahppásat ohppiide, vai čállinmokta ja bargomokta loktana. Go ieža leimme oahppit vuođđoskuvllas, de vásiheimme ahte oahpaheddjiin lei variašuvdna oahpahusas. Mii čađaheimmet bargguid sihke skuvllas, ja olggobeale klássalanja. Go galggaimet čállinbargguin bargat, de oahpaheaddji dávjá siđai čállit beroštahtti ja oahpes fáttáid birra. Jus oahpaheaddji sihtá oahppi čállit muhtin Afrihká ealli birra, de sáhttá massit čállinmovtta go fáddá lea amas. Lea váttis čállit fáttá birra masa oahppis ii leat čanastat dahje oktavuohta, muhto jus ovdamearkka dihte beassá čállit lagasbirrasa elliid birra, de lea álkit hábmet čállosa. Bargohárjehallamiin letne beassan geahččaladdat doaibma go dat bargovuohki čállin bargguide. Dakkár bargovuohki nanne sámi identitehta, go oahppit dovdet ja vásihit fátmmasteami ja gullevašvuođa iežaset kultuvrii. Okta mihttu barggus lea ávkkástallat árbevieruin, váruhit ahte dat dieđut ja máhtut bistet ja fievrriduvvojit viidásit. Nubbi mihttu barggus lea viiddidit ohppiid giellariggodaga, čállin- ja lohkandáiddu.</p>
<p>Klássalanjas várrečohkkii</p>
<p>Klássalanjas várrečohkkii mearkkaša ahte mii sirdit oahppanárena olggobeallai skuvlla (gč.kap. 2.2.5). Oahppanárena sirdimis sáhttet leat dakkár váikkuhusat: oahpahanvuohki, ohppiid ja oahpaheaddji oktavuohta, sisdoallu, ja movt oahppit geavahit máhtu. Várrečohkas besset oahppit oahpásnuvvat birrasii (gč.kap. 2.2.5).</p>
<p>Mii caggat árbevirolaš lávu meahccái, gos oahppan galgá dáhpáhuvvat ja dán barggus leat sihke teoriija- ja praktihkalašoasit. Álggahetne teoriijaosiin klássalanjas, gos oahppit besset oahpásnuvvat fáddái, ja maŋŋel sirdit oahpahusa olggobeallai skuvlla, gos bargat sihke teoriija ja praktihkalaš bargguid. Imsen (2014a: 61) čilge ahte ohppiid aktiivvalašvuohta váikkuha oahppamii (gč. kap. 2.3.4).</p>
<p>Dán bargovuogis lea guovddážis davvisámegiella, lávvosánit, muitalusat ja máidnasat, diiddat ja sátnevádjasat. Jus mánát ja nuorat galget muitit sániid, diiddaid ja sátnevádjasiid, de galggašii praktihkalaš bargu leat oassin barggus. Dán barggus leat oahppit aktiivvalaččat, sii galget háhkat ávdnasiid, nugo cakkiid/válddáhagaid ja lávvomuoraid. Jussen Ánte Mihkkal muitalii, ahte lea dehálaš oahpahit mánáide ahte eat galgga viežžat luonddus eambbo go dan maid dárbbašit, vuoi mánát ohppet atnit árvvus ja suodjalit luonddu. Ávnnasteami oktavuođas ohppet oahppit gos gávdnat ávdnasiid, movt daid gieđahallat, goas daid lea buoremus háhkat ja nu ain viidásit. Go oahppit galget duorggaid čuollat, de sii ohppet gos daid lea buoremus háhkat ja makkárat dat leat. Go durgejit lávu, de ohppet guđe guvlui máddagat galget leat ja gokko galget álgit durget. Dasto galget dárkilit válljet árran- geđggiid ja das ohppet makkár hápmi dain galgá leat. Dat galget leat jorbasat, duolbasat ja muttágis stuorrát.</p>
<p>Go árbevirolaš lávu caggá, de mii mihtidit sámi árbevirolaš vuogi mielde: goartilastit, salastit, lávkut ja nu ain viidásit.</p>
<p>Go oahppit besset leat aktiivvalaččat, de das lea váikkuhus oahppamii, nu čilge maid</p>
<p>Juuso (2018: 12) (gč. kap. 2.3.4). Sosiokultuvrralaš oahpahanmálle doarju dan barggu dan dihte go dán barggus lea sihke giella ja ovttastallan guovddážis. Dan bargui čatnasit olu sánit maid ohppiide šaddá dehálaš oahppat, jus galgat gulahallat ja birget. Giella doaibmá bargogiellan, das lea dárkilvuohta ja dan oahppá go oahppit besset vásihit ja oassálastit bargguide. Diiddain ja sátnevádjasiin ii muitaluvvo njuolga maid dat mearkkaša, dannego dain lea ulbmilin ovddidit máná iešheanalašvuođa. Dakko bokte besset oahppit ieža fuomášit mearkkašumi, hárjehallat ja maiddái dulkot daid nugo ieža jurddašit. Dan barggus leat maid praktihkalaš barggut, maid bokte oahppit ohppet bargat, gulahallat ja doaimmahit bargguid ovttas. Jus eat veahket guhtet guoibmáseamet, de lea váttis ovdánit bargguin. Imsen (2014b: 184, 188-189, 192, 199) lea čilgen ahte oahppan dáhpáhuvvá go mánná lea aktiivvalaš oahppamis (gč. kap. 2.3.3).</p>
<p>Sámi allaskuvlla mastersemináras ovdanbuvttii Pieski (2019) iežas masterbarggu.</p>
<p>Doppe čájehii son bargovuogi maid ohcejohkalaš Niilo Vuomajoki lei atnán veahkkereaidun juoŋasteami oktavuođas (gč. govva 4 s. 64). Vuomajoki lei čilgen</p>
<p>Pieskii ahte báhpirat ja čállinreaiddut eai gula meahccái ja son deattuhii ahte dat sáhttet njuoskat ja billohuvvat, ja nu maid de manaha dehálaš dieđuid. Soai attiiga munnuide inspirašuvnna hutkat seammalágan bargovuogi iežame bargui, ja bovttiiga munno fuomášumi jurddašit eará ládje. Lávus leat duoljit dárbbašlaččat, dannego lea suodji ja lea litnásit čohkkát. Dakkár bargovuohki lea ávkkálaš buohkaide, dainna sáhttá maŋŋel doallat logaldallamiid mas earát besset oahppat ja boktit olbmuin beroštumi. Nugo govas 4 oaidná, de letne hutkan ahte sáhttá lávvosániid čállit ovtta duolljái. Duoljis, mii lea govas, eai leat buot lávvosánit fárus, muhto lea dušše ovdamearka movt sáhttá bargat. Letne maid jurddašan ahte oahppit sáhttet čuohppat duoljis bahtaliehkuid, masa čállet muhtin lávvodiidda.</p>
<p><em type="italic">Govva 4. Dán bargovuogi leaba Niilo Vuomajoki ja Aura Mari Pieski hutkan. Moai letne duolljái čállán ja tevdnen lávvosániid. Lea ovdamearka movt sáhttá čađahit barggu. Tevdnen: Inger Marlene Eira. </em></p>
<p>Munno evttohuvvon bargovuohki galgá doarjut sihke visuálalaš, auditiivvalaš ja taktiillalaš oahppi (Juuso 2018: 6) (gč. kap. 2.3.4). Maŋŋel sáhtášii skuvllas ráhkadit digitála muitalusa, oahppit besset de atnit ávkin govaid ja čállosiid maid doppe čállet.</p>
<p>Lávvometoda</p>
<p>Lávvometoda lea munno barggu searvelatnja. Sara (gč. kap. 2.2.5) lea vuođđudan searvelanja, ja moai letne ávkkástallan su jurdagiin iežame prošeavttas. Searvelanja filosofiija lea ahte buohkaide galgá leat sadji. Munno searvelanjas leat: giella, bargu, jávohis máhttu, árbevirolaš máhttu ja diehtu, oktavuođabáttit, kultuvra, identitehta, diiddat, sátnevádjasat, muitalusat, luohti, etihkka, dábit, árvvut, neavvagat, gulahallan, jaskesvuohta, jávohis oahppan, historjá ovddežis ja dálážis, ja dásseárvu. Searvelatnjii gullet maid proseassat movt oahppit ovdánit vásáhusa bokte, movt oahppi doaibmá ovttaskasolmmožin ja joavkkus. Daid vuođul hukset ohppiide buori dovddu, mii mearkkaša nannet oahppi iešdovddu, identitehta ja speadjalastima.. Speadjalastin mearkkaša, ahte oahppi geahččá movt rávisolmmoš doaimmaha barggu, ja geahččala ieš bargat seamma ládje. Oahppi sáhttá maid speadjalastit eará ohppiid. Go oahppit besset vásáhusa bokte oahppat, de besset hárjehallat šaddat iešbirgejeaddjin. Oahppit besset searvelanja bokte oahpásnuvvat báikái ja ohppet dádjadit, ja doppe leat olu dovdagat, nugo ovdamearkka dihte: gullat, oaidnit, haksit, lihkahallat ja máistut.</p>
<p>Lávvometoda lea holisttalaš, mii addá ollisvuođa ohppiide. Lávvometoda lea vuogas vuohki oahpásnuvvat ohppiiguin, oahppit ohppet ahte lávu ii ábut cegget bálgá ala ja maiddái gokko uksa galgá leat biekka ja dálki ektui. Go lávvosaji galgá gávdnat, de ferte váldit vuhtii muhtin osiid, nugo ovdamearkka dihte jalges eatnama, ii cakka lávu bálgá ala, jearrat lobi ja ahte báikkis ii leat ovddeš árran. Jussen Ánte Mihkkal muitalii ahte lea dehálaš geahččat lea go lávvosajis bálggis, dahje ovddeš árransadji. Jus bálgá ala cakkat lávu, de it bálle orrut das. Son deattuhii ahte galgá álo muitit jearrat lobi oaneboddii orrut báikkis. Go jearat lobi, de leat gudnejahttime ja atnime árvvus báikki.</p>
<p>Jannok Nutti ja Kuoljok (2014: 9) leaba maid čállán bisánanbáikki lobi jearrama birra.</p>
<p>Lávvometodas leat golbma cakki/válddáhaga ja juohke cakkis/válddáhagas lea doaba: epistemologiija, aksiologiija, ja ontologiija (gč. kap. 2.2.5.1, govva 1). Munno bargui mearkkašit dát golbma doahpaga ná: (1) epistemologiija = oahppit galget beassat geahččaladdat ja hárjáneami bokte hukset máhtu. Oahppit leat mielde lávus, oahppit leat aktiivvalaččat mielde doaimmain, besset geavahit, vásihit ja oaidnit sániid. (2)</p>
<p>Aksiologiija = etihka beallái guoská ahte oahpaheaddji heiveha diiddaid ja sátnevádjasiid nu ahte dat fátmmastit buot ohppiid. Oahppi galgá beassat dovdat ahte lea guovddážis, ja lávus galgá juohke oahppis leat vejolašvuohta oahppamii. (3) Ontologiija = jus oahppit jáhkket diiddaide ja sátnevádjasiidda, dat leat de mielde váikkuheame ohppiid eallinoidnui. Ohppiid ii sáhte rávisolmmoš bágget jáhkkit diiddaide ja sátnevádjasiidda, juohkehaš ferte ieš beassat válljet jáhkká go daidda, vuoi ii. Oahppit galget diiddaid ja sátnevádjasiid bokte dovdat vuollegašvuođa ja oadjebasvuođa.</p>
<p>Oahpaheaddji lea lávu eamit ja čohkká gurut bealde boaššus gos lávu eamit galgá ge čohkkát. Boaššus lea dat diehtu maid áigu ohppiide guossohit. Nugo lávvoságastallamis lea dábálaš, de galget oahppit addit lávu eamidii ruovttoluotta dieđuid. Lávus mii hupmat sámegiela ja min vuolggasadji lea sámi jurddašeapmi, dannego lea dehálaš nannet ja seailluhit giela. Keskitalo ja Määttä (2011: 31) čilgeba ahte gielas lea guovddáš mearkkašupmi oahppamii (gč. kap. 2.3.4.3). Dán barggus lea gielas stuora mearkkašupmi, dan rájes go lávket klássalanjas várrečohkkii. Váccidettiin mii áicat birrasa, mii doppe oidno? Leat go báikkis dievat, várit, jogat, jávrrit, láttut, rođut ja nu ain viidásit. Go galgat háhkat lávu ávdnasiid, de lea čađat giella ja doahpagat guovddážis. Árbevirolaš lávu caggamis ja lávostallamis leat olu sánit, maid háliidetne seailluhit ja atnit árvvus.</p>
<p>Digitála reaiddut oahpahusas</p>
<p>Dán áigge go digitála reaidduid geavaheapmi lea guovddážis mánáid ja nuoraid gaskkas, de lei munno mielas dehálaš čatnat digitála reaidduid bargui, vuoi oahppit ožžot máŋggalágan vejolašvuođa ovdanbuktit ja oahppat muitalanárbevieru birra.</p>
<p>Trageton (2009: 5) čilge ahte digitála reaiddut leat áigeguovdilat (gč. kap. 2.3.4.1).</p>
<p>Digitála reaiddu ja njálmmálaš árbevieru sáhttá buohtastahttit, dannego digitála reaiddu bokte hábmet muitalusa, mas lea govva, jietna, filbma, musihkka, teaksta ja hyperliŋkkat (gč. govva 5). Oahppit váldet mielde mátketelefovnna dahje Ipada go mii mannat klássalanjas várrečohkkii. Doppe sii besset govvet ja filbmet go mii doaimmahit bargguid. Govaiguin ja filmmaiguin besset oahppit maŋŋel hábmet digitálamuitalusa barggu birra. Digitála reaiddu bokte mii álggahit searvelanja, gos oahppit galget gulahallat lávvo- ja árbevirolaš bargguid birra. Doppe galget maid oahppit čállit beaivvis beaivái, mii dáhpáhuvvá várrečohkas.</p>
<p>Dakkár barggu bokte besset oahppit vásihit oahpahusa gos lea variašuvdna ja leat máŋggalágan oahpahanmállet. Dakkár barggu lea vuogas álggos ráhkadit joavkobargun. Oahppit besset ovttas bargat ja nu dovdet bargguideaset iežaset bargun.</p>
<p>Sii besset veahkkálaga bargat ja dainna lágiin buoridit olles kollektiivva gelbbolašvuođa. Maŋŋel besset oahppit bargat individuálalaččat. Lea dehálaš olahit buot ohppiid, vuoi mii doaibmat kollektiivan. Oahppit besset stimuleret dan affektiivvalaš beali go dovdet ahte sii hálddašit barggu. Hermansen (2014: 1, 4) oainnuin sáhttá digitálareaidduid atnit buot fágain. Dan áigge gávdnojit ollu iešguđetlágan áppát, maiguin sáhttá ráhkadit elektrovnnalaš girjjiid dahje govvaráidduid.</p>
<p><em type="italic">Govva 5. Govas oainnát movt digitálareaiddu bokte sáhttá hábmet muitalusa. Inger Marlene Eira lea ráhkadan muitalusa diiddaid ja sátnevádjasiid birra, maid lea atnán oahpahusas. </em></p>
<p>Letne vásihan man ávkkálaččat digitála reaiddut leat oahpahusas ja oahppamii. Ohppiin badjána oahppanmokta go besset bargat reaidduiguin maid hálddašit. Letne beassan bargohárjehallamis vásihit ahte njáiggos oahppit bohtet oidnosii dakkár bargovugiin,</p>
<p>Henriksen (2017: 2, 4-5) oainnuin leat digitála reaiddut ávkkálaččat sihke lohkamii, čállimii ja árbevirolaš muitaleapmái.</p>
<p>Bargohárjehallamis vásiheimme digitála reaidduid váikkuhusa čállimii, go oanehis áiggis ledje čállán vuđolaš čállosa, ja ieža ledje maid duhtavaččat bargguin. Ohppiin loktanii maid iešdovdu, go besse vásihit ahte hálddašit čállima. Trageton (2009: 10) maid čilge ahte digitála reaiddut leat máŋgga ládje ávkin čállimii.</p>
<p>Dán barggus galgá leat variašuvdna, vuoi oahppit besset čállit sihke giehtačállosiin ja digitála reaidduin. Munno mánnávuođas eai lean digitála reaiddut anus skuvllas, buot čállinbargguid čáliimet gieđain. Moai dovde ahte doahpagat ja sánit eai darván muitui, jus ean čále gieđain. Dán áigge ges bajásšaddet mánát digitála reaidduiguin, sii leat hárjánan ja hálddašit digitála reaidduid. Sáhttá go de leat nu ahte doahpagat ja sánit darvánit muitui sihke giehtačállosiin ja digitálareaidduin. Pettersen (2017) lea čilgen ahte jus oahppit galget muitit doahpagiid, de fertejit gieđain čállit (gč. kap. 2.3.4.3).</p>
<p>Seammás lea dehálaš atnit muittus ahte giehtačálus ii oalát vájalduvvo, vuoi oahppit hálddašit fiinnamotorihka. Lorentzen ja Smidt (2009: 88) čilgeba ahte ohppiide lea dehálaš hálddašit iešguđetlágan čállinvugiid.</p>
<p>Digitála didaktihkka maid doarju Vugotsky teoriija, mii mearkkaša ahte go oahppit besset ráhkadit hutkás ja kreatiivvalaš barggu digitála reaidduid oktavuođas, de dat buktá ođđa vejolašvuođaid ohppiide oahppat ovttas earáiguin. Oahppan dáhpáhuvvá vuđoleabbo ja lea stuorat oahppanboađus go oahppit ja oahpaheaddjit ovttasbarget ja veahkehit guhtet guimmiideamet Dán áigásaš mánát bajásšaddet digitála reaidduiguin, dat mearkkaša ahte oahpaheaddjit šaddet ávkkástallat ohppiid máhtuin. (Johanson &amp;</p>
<p>Karlsen 2018: 14.) 2020 čavčča rájes bohtet atnui ođđa oahppoplánat skuvllas, mas deattuhuvvo čiekŋalisoahppan ja dakkár bargovuohki fátmmasta dan (gč. kap. 2.3.2).</p>
<p>Dat man dihte letne válljen iešguđetlágan oahpahanvugiid, lea vuoi galge olahit buot ohppiid. Munno mielas lea dehálaš ahte oahpaheaddji ii darván dušše ovtta oahpahusvuohkái dannego oahpaheaddji bargovuogis lea olu váikkuhus ohppiid ovdáneapmái. Oahppit olahit máhtu go leat ipmirdan maid galget bargat ja ohppet go leat aktiivvalaččat mielde doaimmain. Letne diehtomielalaččat válljen digitála reaidduid, dannego dat leat áigeguovdilat mánáid ja nuoraid gaskkas. Háliideimme čatnat diiddaid ja sátnevádjasiid oahpahussii, vuoi árbevirolaš muitaleapmi seailluhuvvo, ja loktet árvvu máttuid árbevierus.</p>
<p>Variašuvdna ja oahpes fáttát leat dehálaččat oahpahusas, vuoi čállin- ja bargomokta loktana. Go oahppit besset dakkár vugiin bargat, de navde ahte diiddain ja sátnevádjasiin livčče loktanan árvu. Dakkár bargu ja sisdoallu livččii maid nannen sámi identitehta, go oahppit dovdet ja vásihit fátmmasteami ja gullevašvuođa iežaset kultuvrii.</p>
<p>Visuála oahppama doarjja</p>
<p>Moai letne hutkan girjjatgávtti (gč. govva 6) veahkkereaidun oahpahussii vuoi ohppiide lea visuála oahppama doarjja. Gákti lea anus sihke klássalanjas ja várrečohkas. Jus oahppit besset guhkes áigodagas oaidnit diiddaid ja sátnevádjasiid beaivválaččat, de navde ahte dat darvánit muitui. Linkola (2015: 21) lea dutkan man dehálaš giela oinnolašvuohta lea. Go sámegiella ii leat nu oinnolaš servvodagas, de navde ahte girjjatgákti, masa leat deaddiluvvon diiddat ja sátnevádjasat, doarju sámegiela oinnolašvuođa ja ovddida positiiva giellaguottuid. Gákti lea maid olu eará go dušše gákti, dat čájeha gullevašvuođa ja čájeha identitehta. Gávtti hervenmálle muitala gosa lea gullevaš, ja das oaidná maid duojára čehppodaga.</p>
<p><em type="italic">Govva 6. Girjjatgákti mas leat deaddiluvvon diiddat ja sátnevádjasat. Tevdnen: Inger Marlene Eira. </em></p>
<p>Bárut gávttis mearkkašit ahte dakko leat mášindeaddiluvvon diiddat/sátnevádjasat 7 Loahppasánit</p>
<p>Dán kapihttalis ovdanbukte loahppareflekšuvnnaid masterbarggus, maid letne oahppan masterbarggu čađaheamis ja movt viidásit sáhttá bargat.</p>
<p>Barggu čađaheamis letne fuobmán man dárbbašlaš ja mávssolaš lea ahte dutki dovdá báikkálaš giela, kultuvrra, historjjá, vieruid ja olbmuid. Jus munnos ii livčče leamaš jávohis máhttu, de navde ahte diehtoaddiin ii livčče leamaš oadjebas dilli ságastallamiin. 7.1 Diiddaid ja sátnevádjasiid ávkkástallan ja heiveheapmi</p>
<p>Sámemánáid bajásgeassimis leat ovdal bearrašat ja fuolkkit leamaš guovddážis, dan dihte go dalle orro seamma birrasis ja doaimmahedje bargguid ovttas. Muitalusaid bokte ohppe mánát jurdilit, váruhusaid ja balu dovdat. Diiddat ja sátnevádjasat ledje ávkin ja jeđđehussan, movttiidahttimii, jurddašeapmái, vieruide, dálkkiide, lávvoeallimii, čiŋadeapmái ja nu ain viidásit.</p>
<p>Eallinvuogi rievdan lea dagahan ahte muitalusaid, diiddaid ja sátnevádjasiid geavaheapmi lea unnon dan dihte go bearrašat ja fuolkkit eai leat nu dávjá šat čoahkis.</p>
<p>Dán áigge lea báiki mii váikkuha diiddaid ja sátnevádjasiid geavaheapmái, muhto go atnet daid de leat ávkin juogadeapmái, jeđđemii, movttiidahttimii, fuomášuhttimii ja oldemii. Sihke ovdal ja dál leat diiddat ja sátnevádjasat ain anus ja ávkin, muhto eallinvuogi rievdama dihte šaddat heivehit ja ođastit daid, vuoi heivejit dálá sámi servodahkii.</p>
<p>Skuvllain leat dán áigge iešguđet guovllu oahppit, sis leat iešguđetlágan kultuvrrat ja gielat. Dan dihte lea dárbbašlaš heivehit diiddaid ja sátnevádjasiid, vuoi fátmmasta buot ohppiid. Oahpaheaddjit leat vásihan ahte muitalusaide lea ávkkálaš čatnat diiddaid ja sátnevádjasiid, sihke ovdal go vulget tuvrraide ja maiddái klássalanjas.</p>
<p>Diiddat ja sátnevádjasat leat ávkin oahpahusas, vuoi oahpaheaddjit eai dárbbaš gieldit ja gohččut ohppiid, oahppit eai biego duššiid ja leat maiddái ávkin čorgatvuhtii.</p>
<p>Lávvoságastallamis ja gievkkanbeavdeságastallamis deattuhedje diehtoaddit ahte lea dárbbašlaš oahppat skuvllas diiddaid ja sátnevádjasiid birra. Diiddaid ja sátnevádjasiid bokte lea sápmelaččain leamaš ulbmilin hábmet iešbirgejeaddji mánáid. Ovddeš ja dálá áiggis čájehuvvo ahte searvelatnja lea leamaš ja lea ain guovddážis sámi servodagas, dannego searvelanja geahčestagas lea buohkaide sadji.</p>
<p>Dán masterbarggu čállimis letne šaddan čiekŋudit amas doahpagiidda. Letne olu lohkan girjjálašvuođa, muhto dovde ain ahte gáibiduvvo olu áigi láddat amas sániide. Letne gaskaneame digaštallan movt sáhtte heivehit epistemologiija, ontologiija ja aksologiija, mat leat heivehuvvon oahpahuskontekstii. Vaikko leat amas sánit, de letne geahččalan dulkot maid dat mearkkašit munno oahpahuskontekstii.</p>
<p>Diehtoaddit juogadedje munnuide iežaset eallinmáhtu, maid ii leat vejolaš oahppat girjjiid bokte. Sin dihte dál geavahetne diđolaččabut diiddaid, sátnevádjasiid ja muitalusaid ja dovde dárbbu fuomášuhttit buohkaid ja árvvusatnigoahtit dán máhtu.</p>
<p>Munno sávaldat lea ahte oahpaheaddjit fievrridit ja ávkkástallet diiddaid ja sátnevádjasiid ja geavahit daid skuvllas. Dan dihte letne hutkan evttohusa movt sáhttá diiddaid ja sátnevádjasiid seailluhit skuvllas. Das lea ulbmil ahte háliidetne ovdánahttit sámegiela didaktihka oahpahusa, sámeskuvlla sajádaga miehta sámi, ja sámáidahttit vuogádagaid. Dán háliidetne bargat sámeohppiid ja sámegielat ohppiid dihte. Vaikko navde ahte dát máhttu lea mávssolaš ja dárbbašlaš, de ean oaivil ahte galgat hilgut oarjemáilmmi máhtu.</p>
<p>Letne váivašuvvan go ságastallamiid čađaheamis ledje olu fáttát maid letne šaddan guođđit masterbarggu gáržžideami olis ja maiddái dutkangažaldagaid dihte.</p>
<p>Ságastallamiid čađaheamis namuhuvvojit maid eará fáttát maid livččii dárbbašlaš seailluhit, earret eará nástealmmi birra. Dovde ahte ii leat goassege beare maŋŋit oahppat ja ahte dán máhtu lea vejolaš oahppat guovllu olbmuin.</p>
<p>Masterbarggu čállimis leat leamaš sihke somás ja lossa beaivvit, letne metodaválljemis meaddán, rahčan ja geahččaladdan. Dat fas dagahii ahte letne olu oahppan, ja danne letne maid válljen sátnevádjasa mii lea álggahusas, mii govvida munno masterdutkamuša mátkki. Ean oaivvil ahte letne válljen rievttes metoda gávdnat vástádusaid dutkangažaldagaide. Munno mielas lea hui dehálaš ahte sámi dutkit dokumenterejit eambbo njálmmálaš árbevieru, dannego dat veahkeha ja doarju servodaga. Dakko bokte lei munnuide dehálaš dokumenteret geat diiddaid ja dihte rivdet dakkár áššit dálá áigge jođánit. Sámi dutkit fertejit diđolaččat ovddidit, ealáskahttit ja nannet gielaid. 7.2 Viidásit dutkan</p>
<p>Akšuvdnadutkama bokte livččiime beassan vásihit doaibmá go munno evttohus, movt sáhttá diiddaid ja sátnevádjasiid oahpahit skuvllas. Vuoi lea go dat dušše niehku?</p>
<p>Dát fuomášupmi lea dagahan ahte letne jurddašan movt boahtte áiggis sáhtte bargat viidáseappot fáttáin. Munno mielas livččii leamaš beroštahtti ja mávssolaš diehtit livččii go oahpahusevttohus (gč. kap. 6) doaibman. Searvelanja bokte livččiime beassan vásihit nanne go ja ovdánahttá go searvelatnja ohppiid.</p>
<p>Nubbi beroštahtti joatkkabargu livččii vásihit movt eará álgoálbmogat atnet ávkin diiddaid ja sátnevádjasiid. Movt diiddaid ja sátnevádjasiid geavaheapmi lea leamaš ovdal, movt dat doibmet dál ja movt daid sáhtášii heivehit ja ođastit boahtteáiggi várás? Lea dehálaš oažžut ipmárdusa eará álbmogiid kultuvrrain áican dihte erohusaid, seammaláganvuođaid, variašuvnnaid ja nuppástuvvamiid.</p>
<p>Háliidetne loahpahit sátnevádjasiin: <span type="quote">“Gal dat oahppá go stuorrula”</span></p>
<p>Dát mearkkaša ahte ii leat goassege beare maŋŋit oahppat. Dutkamuša gárvvisteamis letne ieža maid šaddan diđolaččabun.</p>
</body></document>
