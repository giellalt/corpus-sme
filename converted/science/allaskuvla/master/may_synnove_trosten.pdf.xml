<document xml:lang="sme" id="no_id"><header><title>Govvagirjelohkan metodologalaš innovašuvdnan – Čiežajahkásaččaid sátneriggodaga gárggiidahttin skuvllas. Masterbargu sámi vuođđoskuvlaoahpaheaddjeoahpus V1ALG – 3110</title><genre code="science"/><author><person firstname="May-Synnøve" lastname="Trosten" sex="f" born="" nationality="NO"/></author><year>2019</year><wordcount>15678</wordcount><conversion_status type="standard"/><availability><license type="standard"/></availability><origFileName>https://samas.brage.unit.no/samas-xmlui/bitstream/handle/11250/2654619/May-Synnøve%20Trosten%20-%20Govvagirjelohkan%20metodologalaš%20innovašuvdnan_Čiežajahkásaččaid%20sátneriggodaga%20gárggiidahttin%20skuvllas.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Ovdasátni</p>
<p>Mu masterbargu lea iežan reaŋggažiidda Asllat Ándii ja Máhtte Niillasii.</p>
<p>Girjelohkan ja máinnasteapmi lea leamaš hui guovddážis mu mánnávuođas. Dan dihte háliidin maiddái dán addit viidáset iežan mánáide. Maŋŋá go mánáid ožžon, de lohkagohten olu mánáidgirjjiid ja logan mánáidasan juohke áidna eahket. Muhtin eahkeda leimme boarráseamos gánddain lohkamin, go son munnje dajai “ <em type="italic">Eadni, go don logat munnje, de orun mun dego oaidnimin govaid oaivvi siste </em>”. </p>
<p>Eadneváibmu lei nu rámis, go mánná lei ieš dán fuomášan. Miellagovat girde su oaivvi siste, ja son liikui lohkamii. Son liiko guldalit ja jurddašit miellagovahusaid ieš, seammás go liiko geahčadit govaid mat gullet girjái. Nuoramus lea ain dan dásis ahte liiko čujuhit ja geahčadit govaid. Son jearaha ja háliida lassedieđuid olles áigge. Son lea maid hárjánan ahte mii lohkat girjji juohke beaivve. Son bániid gealadettiin jo jurddaša ja válljeda makkár girjji son odne áiggošii ja háliidivččii lohkat. Mun maid oainnán man olu buriid dat addá. Girji addá nu olu mánáide ja ollesolbmuide maid, ii ge leat dušše muitalus. Dan dihte mearridin dutkat, sáhttá go govvagirjelohkan gárggiidahttit sámegielat ohppiid sátneriggodaga.</p>
<p>Dán barggu bokte lean beassan iskat mo govvagirji sáhttá váikkuhit máŋggagielat ohppiid giela. Lean ožžon čiekŋalat máhtu, ja sáhtán buorebut dustet ohppiid gielalaš hástalusaid luohkkálanjas.</p>
<p>Studerenáigi mannagođii loahpa guvlui. Lean lohpidan alccesan ahte dát lea maŋimuš giđđa goas lean njunnálagaid dihtoriin. Lea leamašan hástaleaddji áigi, ja lean olu návccaid geavahan gárvet dán čállosa.</p>
<p>Ánde Niillas, du haga ii livčče dán čállosis šaddan mihkkige. Don leat lokten ja movttiidahttán mu go buot orui veadjemeahttun. Giittán maiddái iežan bearraša, ja buohkaid earáid geat leat ferten gierddahallat mu hoavrresteami ja veahkehan go lean dárbbašan dan.</p>
<p>Giitosat maiddái bagadalli guoktái Nils Øivind Helanderii ja Pigga Keskitaloi. Doai leahppi láidestan mu dán gáibideaddji barggu čađa, bagadallan ja dorjon mu go ledjen vuolláneamen.</p>
<p>Loga mánnásat juohke beaivve, riggudahte su giela ja atte sutnje lohkanmovtta.</p>
<p>Deatnu, Uhca-Erkke Niillas Erkke May-Synnøve</p>
<p>Čoahkkáigeassu</p>
<p>Dán masterbarggu ulbmil lei guorahallat mo govvagirji váikkuha máŋggagielat ohppiid sátneriggodaga. Dát čálus lea metodalaš innovašuvnna birra ja mo sátneriggodaga sáhttá gárggiidahttit govvagirjelohkamin. Dát dutkamuš lea čađahuvvon ovtta smávvaskuvllas Sámi hálddašanguovllus. Dát lea kvalitatiiva dutkamuš, čađahuvvon luohkkálanjas. Dutkamis leat logi guovttegielat čiežajahkásaččat oasálastán.</p>
<p>Govvagirjemetoda vuođul lea iskojuvvon ohppe go oahppit sániid, mat bohte ovdan mu válljen girjjis. Dutkangažaldaga vuođul lea analysa ja guorahallan čađahuvvon. Jearahallamiid ja ohppiid čállosiid vuođul čájehuvvo ahte gielladuogáš váikkuha sátneoahppama. Dan dihte lea dárbu geavahit bargovugiid mainna sáhttá buohkaid giela ja sátneráju ovdánahttit heterogena luohkkálanjas. Čađahuvvon dutkamuša vuođul sáhttá ohppiid giela ja sátneriggodaga hukset ja dikšut. Lea dehálaš nannet ohppiid giela, ii dušše giellaseailuma dihte muhto maid ohppiid identitehta dihte. 1 Láidehus 1.1 Álggaheapmi</p>
<p>Dán masterbarggu ulbmil lei gávnnahit lea go govvagirjemetoda vuohki mo gárggiidahttit máŋggagielat ohppiid giela. Lohkan ovdánahttá miellagova, ja mánná hárjána geahččat govaid ja muitalusa oktavuođaid. Dat addá maiddái oktavuođa máná ja ollesolbmo gaskka.</p>
<p>Mun barggan oahpaheaddjin smávvaskuvllas. Lea miellagiddevaš oaidnit mo máinnasteapmi ja lohkan addá mánáide áibbas earálágan ráfi go ovdamearkka dihte filbma. Liikon lohkat ohppiide ja geahččalan lohkat jitnosit juohke beaivve. Vaikko logan olu, de vávjján ahte geavahan girjjiid vejolašvuođaid menddo unnán oahpahusas. Mii oahpaheaddjit leat menddo ollu čadnon oahppogirjjiide. Mis leat gáibádusat oahppanjoksosiid olahit, ja oahppogirji lea veahkkeneavvu mii galgá álkidahttit min barggu. Vaikko oahppogirji lea ávkkálaš ja dehálaš veahkkeneavvu oahpaheddjiide, de lea variašuvdna ja eará bargovuogit seamma dehálaččat.</p>
<p>Lean ovdal geavahan govvagirjjiid oahpahusas, ja vásihin dalle mo dat movttiidahtii sin čállit.</p>
<p>Dál háliidan lávket ain viidásat ja guorahallat sáhttá go govvagirjjiin ovdánahttit ohppiid sátneriggodaga. Masterbarggu bokte áiggun iskat man láhkái dat váikkuha mánáid gillii go lohkat govvagirjji ja bargat sátneriggodagain čállinbargguid bokte.</p>
<p>Masterbarggus lean lohkan girjji 2. ceahki ohppiide. Válljejin lohkat Elle Márjá Vars (2006) girjji <em type="italic">Máilmmi láikkimus olmmoš </em>. Girjjis lean čoaggán 19 sáni mat čužžot teavsttas, ja áiggun iskat máhttet go oahppit daid sániid sihke ovdal ja maŋŋá lohkama. Ovdal lohkama bijan buot govaid mat leat girjjis interaktiivvalaš-távvalii nu ahte buohkat oidnet govaid logadettiin. Dan láhkai beasan čujuhit ja čájehit sániid mat gullet govaide. Lohkama maŋŋá attán ohppiide čállinbargguid, A4-árkka mas leat govat maid lean čoaggán girjjis. Sii galget čállit iežaset teavsttaid, jurdagiid, dahje maid oidnet govas. Dát teavsttaid maid oahppit leat čállán bidjat oktii ja ráhkadat oktasaš girjji. Dalle besset fas lohkat ja geahčadit girjji maŋŋelaš. </p>
<p>Skuvlla ovddasvástádus ii leat dušše oahpahit čállit ja lohkat. Skuvla galgá maid oahpahit ja ovdánahttit ohppiid giela. Sátneriggodat lea hui dehálaš go oahpahallá giela. Olmmoš dárbbaša viiddes sátneráju nu ahte beassá ságastallat njuovžilit iešguđet áššiid birra. Giella rahpá máŋga uvssa. Lea riggodat máhttit máŋga giela, ja dehálaš dikšut ja ovdánahttit giela olles áigge. Mađe eanet mii duddjot ohppiid giela, dađe stuorát vejolašvuohta lea hukset nana giellariggodaga.</p>
<p>Gelbbolašvuođamihttomearit maiguin mii bargat, lean Máhttoloktemis viežžan. Máhttolokten lea sámi oahppoplána maid geavahit sámi oahpahusas Norggas. (Sámediggi 2017.)</p>
<p type="listitem">Gelbbolašvuođamihttomearit sámegiela nuppi jahkeceahki maŋŋel leat:</p>
<p type="listitem">“guldalit teavsttaid ja ságastallat daid birra</p>
<p type="listitem">ságastallat das movt sánit ja govva doibmet ovttas govvagirjjiin ja eará govvamediain</p>
<p type="listitem">máhttit muitalit njuovžilit muosáhusaid ja vásáhusaid birra.” (Utdanningsdirektoratet 2013a: 6.)</p>
<p>Lea miellagiddevaš bargat gielain ja danin háliidin iskat sáhttá go govvagirjelohkama bokte hukset sátneráju 2. ceahki guovttegielatohppiin. Bargovásáhusaid bokte navddán ahte dát metoda sáhttá leat buorre, ja mun doaivvun ahte dát lea veahkkin eará oahpaheddjiide maid. 1.2 Dutkančuolbma</p>
<p>Mu dutkančuolbma vulggii das go lei stuorra beroštupmi álgolohkamii ja -čállimii. Mun válden liigeoahpu, ja nu buollái beroštupmi álgolohkamii ja -čállimii vel eanet. Ovtta skuvlabarggus galgen iskat mo govvagirjelohkan váikkuhii ohppiid čállinmoktii. Dán barggu bokte ohppen olu, ja fuomášin man stuorra mokta ohppiin lei go sii ožžo modeallateavsttaid vuođul čállit. Háliidin dan dihte joatkit dáinna fáttáin ja válljejin iskat mo govvagirjjiin sáhttá ovdánahttit ohppiid sátneriggodaga. Barggan guovttegielat ohppiiguin geain leat iešguđetlágan gielladuogážat, ja dan dihte sáhttá muhtimin leat vehá váttis heivehit oahpahusa buohkaide. Dutkama bokte beasan iskat sáhttá go govvagirjelohkamiin heivehit oahpahusa máŋggagielat ohppiide ja olahit oahppoulbmiliid.</p>
<p>Luohkkálanjas leat heterogena joavkkut. Oahppogirji ii álo heive juohke oahppái, go buohkat leat iešguđetláganat. Muhtimiidda lea oahppogirji álki ja sii barggastit bihtáid johtilit, sin várás ferte álo hutkat heivehuvvon bargguid. Eará ohppiid mielas leat oahppogirjji barggut menddo váddásat ja sidjiide maid ferte ohcat bargguid mat heivejit sin dássái. Loahpas leat dieđusge oahppit geaidda oahppogirjjit heivejit hui bures. Oahpaheaddji ohcá dan dihte olles áigge dakkár oahpponeavvuid maid sáhtášii heivehit buohkaide, vai ii dárbbaš liigebargguid ohcat olles áigge.</p>
<p>Masterbarggu bokte háliidan iskat lea go govvagirji dakkár veahkkeneavvu maid sáhttá heivehit buot ohppiid várás, ja váikkuha go dat mánáid giellariggodaga.</p>
<p>Dutkančuolbman, maid válljejin, šattai loahpas dát: Mo govvagirjelohkama metoda váikkuha čiežajahkásaš ohppiid sátneriggodahkii?</p>
<p>Vuollegažaldagat dán masteris leat: 1. Makkár gielladuogážat leat ohppiin, ja váikkuhit go dat sin sátneoahppamii? Lea go nu ahte sin ruovttugiella váikkuha sin sátneoahppamii? 2. Váikkuha go ohppiid čállinproseassa sin sátneoahppamii? Geahčadan geavahit go oahppit daid iskojuvvon sániid čađahuvvon čállinbargguin, ja váikkuha go dat sin sátneoahppamii. 1.3 Čađaheapmi</p>
<p>Dán masterbarggu álggahin čakčat 2018. Skábman čađahin jearahallamiid, logaimet válljejuvvon girjji ja oahppit besse ieža čállit teavsttaid dán modeallagirjji vuođul. Golbma vahku maŋŋá jearahallen fas ohppiid. Dáid dieđuid lean analyseren ja guorahallan dálvit 2019.</p>
<p>Dán kapihttalis čilgen mo čađahin dutkama. Das maŋŋá gieđahalan daid iešguđet vugiid lagabui.</p>
<p>Go válljejin govvagirjji dutkamuša fáddán, de mearridin ahte girji galggai lea sámegillii čállun, ja ahte das galge leat govat mat geasuhedje. Válljejin Elle Márjá Vars (2006) girjji <em type="italic">Máilmmi </em><em type="italic">láikkimus olmmoš. </em>Das leat olu geardduheamit, hearvás govat ii ge leat menddo guhkki. Go ledjen gávdnan girjji, de álggii proseassa mas fertejin válljet sániid maid áigon iskat. Lei mu mielas dehálaš ahte eai lean dušše amas, muhto maiddái oahpes, dábálaš sánit. </p>
<p>Pekka Sammallahti (1994) lea čállán sátnelisttu <em type="italic">Nordsamiskt basordfõrråd. </em>Listtu váldosisdoallu leat 1400 eanemus frekveanta sánit dáhtagiehtaduvvon teakstahivvodagas, masa leat lasihuvvon sánit mat leat dábálaččat áššeprosateavsttain ja mat geavahuvvojit oahpahusas. Muhtin sániid maid áiggun iskat leat Sammallahti listtus. Girjjis ledje ollu eanet sánit maid sáhtášin iskat, muhto mun fertejin ráddjet barggu. </p>
<p>Ovdal go lohken girjji, de ledjen buot govaid bidjan interaktiivvalaš-távvalii. Dahken dan vai ohppiin lei vejolašvuohta oaidnit govaid seamma áiggis go mun lohken, ja dan láhkai oažžut ollislaš,estehtalaš gova. Estehtalaš govva mearkkaša ahte girji geasuha lohkkiid, ja boktá sin áiccuid ja dovdduid. Lohkki maid ferte geavahit buot áiccuid ja dovdduid logadettiin vai ádde girjji sisdoalu. (Bjorvand 2012: 71.) Girjelohkamii várrejin ovtta olles diimmu. Ovdal go lohkagoahtit, de háleštat girjji ovdasiiddu birra. Mii lohkat girjji nama, gii dan lea čállán ja guhte lágádus lea prentehan dan. Diimmus háleštat ja geahččalat gávnnahit girjji fáttá, ja čatnat iežamet vásáhusaid dasa. Logadettiin bláđen govaid távvalis nu ahte oahppit besset oaidnit govaid mat gullet tekstii. Attán maid vejolašvuođaid háleštit govaid birra. Mii bisánaddat, iskat sániid, čujuhat govaide, ja mun čilgen cealkagiid mat sáhttet leat eahpečielgasat dahje váddásat áddet.</p>
<p>Go dajan sániid, de čujuhan govaide nu ahte áddejit mas lea sáhka. Dien láhkai attán vejolašvuođa čuovvut sisdoalu, maiddái sidjiide geain ii leat nu nana giella. Lohkama maŋŋá, ságastallat sisdoalu birra. Mun jearan lei go sisdoallu nu mo mii leimmet jáhkkán álggos.</p>
<p>Girjelohkama maŋŋá besset oahppit čállit teavsttaid. Lean válljen čállima váldit mielde dán oahppanprosessii, go oahppit dárbbašit ollu geavahit ođđa sániid nu ahte daid ohppet. Ii leat ávki dušše gullat sániid, sii fertejit ieža maid dan váldit atnui, ja čatnat daid iešguđet konteavsttaide. (Gč. kapihttal 2.3.3.) Ovddalgihtii lean máŋgen govaid mat leat girjjis, ja dáid govaide galget oahppit čállit teavsttaid. Sii sáhttet čállit dan maid muitet girjji sisdoalus dahje čatnat iežaset vásáhusaid govaide. Čállinprosessii bijan guokte diimmu, dan dihte go dárbbašat áiggi go leat olu govat masa oahppit galget teavstta čállit. Dáid teavsttaid mun dasto bijan oktii ja mii ráhkadat oktasaš girjji maid oahppit besset bláđedit luohkkálanjas. 1.4 Huksehus</p>
<p>Dán masteris leat guhtta váldokapihttala. Čálán oanehaččat juohke kapihttala sisdoalu birra.</p>
<p>Vuosttaš kapihttalis álggahan čállosa ja ovdanbuvttán dutkančuolmma ja vuollegažaldagaid.</p>
<p>Muitalan maiddái mo mun válljejin čađahit dutkamuša.</p>
<p>Nuppi kapihttalis gieđahalan guovddáš teorehtalaš áššiid. Guovttegielatvuohta lea guovddáš ášši, go oahppit geaid lean dutkan leat guovtte- ja máŋggagielagat. Dáid ohppiin leat maid iešguđetlágan gielladuogážat. Dasto čálán gielalaš diđolašvuođa birra, ja čilgen mii lea tearbma ja mii leat doaba. Válddahalan maid sátneáddejumi ja sátneráju, ja gielladutkama kvalitatiiva aspeavttaid. Govvagirjjis lea stuorra rolla, dan dihte lean maid čállán govvagirjji iešvuođaid ja vejolašvuođaid birra. Loahpas dán kapihttalis čilgen čállima dehálašvuođa.</p>
<p>Goalmmát kapihttalis čálán metoda birra ja manne lean válljen dan. Čilgen maid makkár mu rolla lea dutkamušas. Čálán maid reliabilitehta ja validitehta birra ja čilgen manin mu barggus lea eamiálbmotperspektiiva. Dán dutkamušas lea viiddis ja lean válljen sihke lohkama ja čállima váldit mielde. Lean válljen dan dahkat go oaivvildan ahte buot dát oasit leat dehálaččat go dutkkan guovttegielat ohppiid. Jus galgá oahppat giela, de ferte olmmoš ieš maid buvttadit dan giela maid lea oahpahallamin.</p>
<p>Njealját kapihttalis ovdanbuvttán, analyseren ja suokkardalan empiriija maid lean gávdnan jearahallamiid ja maiddái ohppiid teavsttaid vuođul. Lean juohkán guorahallamiid máŋgga oassái. Vuosttaš oasis guorahalan leat go oahppit oahppan ođđa sániid lohkama maŋŋá. Dan maŋŋá guorahalan mo sin duogáš váikkuha sin giellaoahppanprosessii ja loahpas mo sin gielladuogáš váikkuha sin čállimii.</p>
<p>Viđát kapihttalis suokkardalan maid lean gávnnahan ja ovdanbuvttán bohtosiid.</p>
<p>Geahčadan analysa ja vástidan dutkančuolmma.</p>
<p>Guđát kapihttalis loahpahan, ja čilgen dutkamuša deháleamos ulbmila ja čálán joatkkadutkamušaid birra maid sáhtášin dahkat. 2 Gielalaš diđolašvuohta ja govvagirjji iešvuođat 2.1 Giellamáhttu</p>
<p>Dán kapihttalis čálán ohppiid gielladuogáža birra. Lea dehálaš áddet ohppiid gielladuogáža go áigu sin sátneovdáneami guorahallat. Čilgen guovddáš áššiid guovttegielatvuođas ja čálán</p>
<p>Vygotsky ja Cummins dutkamušaid birra. 2.1.1 Ohppiid gielladuogáš</p>
<p>Sámegiel oahpaheddjiide lea oahpes ášši ahte ohppiin leat iešguđetlágan gielladuogážat. Oahppit bohtet ruovttuin gos sihke eatnis ja áhčis lea sámegiella eatnigiellan ja maiddái guovttegielat ruovttuin gos dušše nubbi váhnen hállá sámegiela. Skuvllain leat maiddái oahppit geain leat guokte dahje eambbo gielat maid hállet ruovttus, ovdamearkka dihte dárogiela, suomagiela, ruoŧagiela dahje ruoššagiela. Dat iešguđetlágan gielladuogážat maid addet hástalusaid skuvllaide.</p>
<p>Buot ohppiin lea goittot oktasaš mihttu šaddat doaibmi guovttegielagin. Nils Øivind Helander (2016: 217) čállá ahte doaibmi guovttegielatvuohta mearkkaša ahte máhttá sihke árgabeaivvigiela ja skuvlagiela seamma bures, ja ahte son hálddaša sihke njálmmálaš ja čálalaš giela.</p>
<p>Iešguđetlágan gielladuogážiid dihte leat olu oahppit geat gullet sámegiela ja sámástit dušše skuvllas. Dáid hástalusaid geažil lea dehálaš ahte skuvla álggu rájes jo addá ohppiide vejolašvuođaid ovdánahttit giela iežaset dásiin. Muhtin ohppiide sáhttá leat hástalus lohka- ja čálligoahtit sámegillii dan dihte go leat iešguđetlágan gielladuogážat ja gielladásit.</p>
<p>Oahppodirektoráhta čállá dán birra oahppoplánas, gos muitalit ahte galgá dustet dáid hástalusaid álggu rájes. Deattuhuvvo ahte ovdadieđut ja áŋgiruššan leat hui dehálaččat justá dán giellajovkui. (Utdanningsdirektoratet 2014.) Pigga Keskitalo ja Kaarina Määttä (2011: 86) maid deattuheaba sudno artihkkalis ahte skuvllain leat nu máŋga iešguđetlágan oahppi geain leat iešguđetlágán gielladuogážat. Dáid sivaid geažil berre oahpaheaddji geavahit metodaid gos son beassá ieš ságastallat ja ieš leat guovddážis ságastallamiin. Soai namuheaba ahte juohke oahppi galggašii beassat ovdánit iežas leavttuin. Muhtin oahppit ohppet giela geardduhemiid bokte, go geahččaladdet ja isket sániid dávjá. Earát fas dárbbašit eanet áiggi dan dihte go várrogasat geahččaladdet sániid. Dát lea maid hástalus olusiidda go eai beasa giela hállat earet go skuvllas.</p>
<p>Pigga Keskitalo (2017: 166-167) nákkosdutkamušas boahtá ovdan ahte oahpaheddjiid mielas eai leat oahppogirjjit heivehuvvon heterogena joavkkuide. Oahpaheaddjit muitalit earet eará ahte oahppogirjjiin leat váilivuođat ja eai heive buohkaide. Ohppiide leat oahppigirjjit menddo álkit dahje váddásat, eai ge leat válljenmunit nu ahte oahpaheaddji beassá dásiid mielde válljet.</p>
<p>Vásihan maiddái ahte oahppogirjjit eai leat heivehuvvon iešguđet gielladásiide. 2.1.2 Guovttegielatvuohta</p>
<p>Guovttegielatvuođas leat olu iešguđetlágan bealit ja hástalusat. Ohppiin leat gielladuogážat mat addet iešguđet gielalaš máhtuid. Vuosttašgiella lea giella maid mánná oahppá buot ovddemuš, ovdal go oahppá eará gielaid. Jus mánná oahppá guokte dahje eanet gielaid seamma áiggis, de lea son simultánalaččat guovttegielat. Vaikko simultánalaš guovttegielagat eanaš áiggi bohtet guovttegielat ruovttuin, de sáhttet maid mánát mánáidgárddi bokte oahppat giela ja nu šaddat simultánalaš guovttegielagin. Dutkit dadjet ahte mánná dalle ferte oahppat dan giela ovdal go šaddá golmmajahkásažžan. Jus mánná oahppá giela vel maŋŋelis, maŋŋá go lea oahppan vuosttašgiela, de son šaddá suksessiivvalaš máŋggagielagin. Jus dát nubbi giella maid mánná oahppá lea giella maid servodagas hállet, de sáhttá dát giella maid šaddat máná nubbingiellan. (Øzerk 2016: 99-100.) Giellajoavku maid lean iskan, lea simultánalaš guovttegielat. Vaikko leat olusat geat bohtet dárogielat ruovttuin, de sii leat mánáidgárddis oahppan sámegiela.</p>
<p>Vaikko dáid ohppiin ii leat gielladoarjja ruovttus, de lea sámegiella sin eatnigiella. Helander (2016: 48) čállá ahte eatnigiela namahusa geavahit giela birra maid eadni hállá mánáinis. Muhto dát ii govčča doabasisdoalu go lea sáhka guovtte- ja máŋggagielat mánáin. Son dadjá ahte jus mánná oahppá máŋga giela oktanaga, de lea sus eanet go okta eatnigiella. Váibmogiellaraporttas fas čállet ahte eatnigiella lea dat giella mainna olmmoš buot eanemus identifisere iežas. Sii maid deattuhit ahte dat sáhttet leat olbmot geat leat sámegiel hállit dahje olbmot geain leat sámi čanastumit. (NOU 2016: 17.) Keskitalo ja Määttä (2011: 73) deattuheaba ahte buot sámemánáin lea riekti ealáskahttit iežaset giela, vaikko lea dárogielat dahje suomagielat ruoktu. Dat lea ohppiid riekti, ja oahpaheaddji ferte oahpahusa heivehit sidjiide buoremus lágii mielde.</p>
<p>Dehálaš lea maid smiehttat ahte makrodássi váikkuha mikrodási. Makrodássin oaivvilduvvo servodat, ja mikrodássin fas mánáidgárdi, skuvla ja ruoktu. Servodaga gáttut maid váikkuhit giellaárvvuide sihke ruovttus ja skuvllas. Ovdamearkka dihte sáhttet politihkalaš mearrádusat gáržžidit ja headjudit giellaovdáneami. (Thurmann-Moe 2013: 62-63.) Skuvla dárbbaša doarjaga sihke makro- ja mikrodásis vai ohppiid giella ovdána. Dán makro- ja mikrodási doarjaga dárbbašit oahppit geain lea gielladoarjja ruovttus, ja maiddái oahppit geain ii leat. 2.1.3 Vygotsky ja Cummins</p>
<p>Guovttegielat ohppiin leat guokte giela mas galget sátneriggodaga hukset. Lev Semenotitsj</p>
<p>Vygotsky čuoččuhii ahte vuosttašgiela ja nubbingiela oahpahallamis leat máŋggat seammaláganvuođat. Son oaivvildii maid ahte dán guovtti giela gaskkas leat čanastagat. (Øzerk 2016: 171.) Jim Cummins lei ovttaoaivilis Vygostkyin ahte vuosttašgiella váikkuha nuppi gillii, ja nuppe láhkai maid (Øzerk 2016: 174). Cummins barggai viidáset dáinna jurdagiin ja gávnnahii ahte vuosttaš- ja nubbingiella olles áigge váikkuheaba nubbi nubbái. Cummins govvida dán oktavuođa jiekŋaváriid bokte. Jiekŋavárit eai oro leamen oktii čadnon, muhto čázevuolde oaidná ahte dát jiekŋavárit lea okta stuorra jiekŋavárri. Son oaivvildii ahte goappaš gielain lea seamma oktasaš vuođđu olbmo kognitiva eavttuin. Sánit, maid hálddaša dán guovtti gielas leat govvahallon dego várrečohkat. Giela doahpagat lea gielalaš oktasaš vuođđu, ja eai oidno čáze vuolde.</p>
<p>Govus 1: Cummins jiekŋavárri (Thurmann-Moe 2013: 81). (Sámegillii heiveheapmi May-</p>
<p>Synnøve Trosten).</p>
<p>Ovdamearkka dihte sátni stuollu: Stuollu lea juoga man alde čohkkát, dat lea ovtta olbmo várás.</p>
<p>Dán sáhttá sirdit eará gillii, ovdamearkka dihte jus jorgalat dán sáni dárogillii de dadjat <em type="italic">stol </em>. </p>
<p>Olmmoš dovdá dán tearpma, muhto gielain leat guovttelágan sánit dasa. (Thurmann-Moe 2013: 81-82.) Dán jieknavári ulbmil lea čájehit ahte jus eatnigiela fundameanta lea nanus, de lea álkit dan hukset nuppi gielas. Dán sáhttá čatnat sámi skuvllaide maid. Skuvllas ohppet mánát fágagiela, ja jus lea nana doabaduogáš, de lea álkit sániid oahppat nuppi gielas. 2.2 Giela ovdáneapmi</p>
<p>Lea olu mii váikkuha mánáid giellaovdáneami. Dás čálán gielalaš diđolašvuođa birra, ja beliid maid lea dehálaš smiehttat smávvamánáid agis jo. Čilgen maiddái makkár bealit sáhttet váikkuhit ohppiid motivašuvdnii. 2.2.1 Mánáid giellaovdáneapmi</p>
<p>Mánáid gielalaš diđolašvuohta álgá jo smávvamánáid agis. Go mánná fuomáša ahte giella lea juoga man birra sáhttá hállat, de lea sus gielalaš diđolašvuohta. Son nagoda dulkot maid sátni mearkkaša, seammás go diehtá makkár jietnadagat sánis leat. Son nákce maiddái gullat makkár vuosttaš dahje maŋimuš jietnadat lea. Gielalaš diđolašvuođa sáhttá hukset riimmain ja rytmmain, divttain ja giellastohkosiiguin. Deattuhuvvo maiddái ahte gielalaš diđolašvuođa haga ii nagot mánná hukset čállinvuogádaga. (Høigård ja earát 2009: 20.) Gielalaš diđolašvuohta guoská maiddái stávvaliidda ja jietnadagaide, ja dat lea vuođđun ja eaktun sihke lohkamii ja čállimii.</p>
<p>Kirsten Wirkola ja Lisa Baal (2003: 20) čujuheaba dasa ahte eai buot guđajahkásaččain, geat álget skuvlii, leat dát diđolašvuohta. Oahppit dárbbašit doarvái vejolašvuođaid beassat ságastallat ja hárjehallat analyseret giela struktuvrra. Govvagirjemetoda ja čállinbargguid bokte sáhttá dáid beliiguin bargat viidáset.</p>
<p>Giella váikkuha sihke mánáid sosiála gelbui, ja mo sii birgejit skuvllas. Stuorradiggedieđáhusas nr. 16 (DKK 2006-2007: 23) čállet ahte smávvamánáid ahki lea dehálaš áigodat, gos máná giella ovdána ja mánná oahppá mo gulahallat earáiguin. Deattuhuvvo maiddái ahte mánát geain lea buorre giella, ovdánit buorebut maid sosiálalaččat. Blikstad-Balas (2016: 24) maid čállá ahte mánáid giellaovdáneami eaktun lea ahte sii besset giela geavahit. Gielalaš vásáhusat váikkuhit mánáid oktavuođaid lohkamii ja čállimii. Dáid beliid lea dehálaš muitit skuvllas maid, oahppit eai galgga dušše guldalit go oahpaheaddji hállá, muhto vásihit ja eanemus lági mielde buvttadit giela ieš.</p>
<p>Eamiálbmotdieđu oktavuođas lea gielas erenoamáš áddejupmi. Giela bokte mii sirdit máhtu buolvvas bulvii. Gielas lea vuohki mo vurket dieđuid ja mo sirdit máhtu. Dat hukse vugiid mo olmmoš oaidná máilmmi ja mo dainna gulahallat. Giella lea hui dehálaš go dat lea mielde oahpaheamen ja gáhttemin árbevieruid. (Kuokkanen 2009: 52.) Dan dihte galggašii addit mánáide vejolašvuođaid ovdánahttit ja duddjot iežaset giela ja sátneriggodaga, nu ahte sii maid sáhttet dán máhtu sirdit boahttevaš bulvii. Sámi skuvllain leat máŋggas ealáskahttimin iežaset giela, ja oahpaheaddji galggašii dustet ja veahkehit sin. Oahpaheaddji galgá leat giellageavaheami ovdagovva, sihke njálmmálaččat ja čálalaččat. Oahpaheaddji galgá hukset ja oahpahit sámi árbevieruid nu ahte oahppi kultuvrralaš identitehta nannejuvvo. Ulla Aikio-</p>
<p>Puoskari (2008: 8) deattuha ahte eatnigiela bokte šaddá gielalaš ja kultuvrralaš servodaga lahttun. Eatnigiela bokte leat oahppan dihto vugiid mo áddet máilmmi, eallima ja birastahtti duođalašvuođa.</p>
<p>Oahpaheaddji ferte leat buorre ovdagovva ja čájehit lohkama mávssolašvuođa. Helander (2016: 18) čállá ahte sihke čáppagirjjálašvuođa ja fágagirjjálašvuođa lohkan, nanne giellamáhtu, ja olmmoš oahppá ođđa sániid ja dadjanvugiid. Girjjálašvuohta sáhttá dan láhkai leat doarjjan giellagáhttemis ja giellaoahppamis. Girjelohkama bokte lea oahpaheaddji buorre ovdagovva. Jus oahpaheaddji vel dasa lassin heiveha mo lohká, geavaha intonašuvnna ja gorutgiela, de dahká lohkama muosáhussan ja geasuheaddjin. 2.2.2 Motivašuvdna</p>
<p>Stuorradiggedieđáhus maid fuomášuhttá ahte mađe árat bidjat johtui doaimmaid mat ovddidit sátneriggodaga ja giellaovdáneami, dađe stuorát vejolašvuohta lea eastadit ohppiid geavvamis negatiiva oahppanspirálii. Sii čállet ahte buorre giellaovdáneapmi buorida lohkanmáhtu ja sosiála ovdáneami, mii fas lokte motivašuvnna oahppat ja addá buriid eavttuid oahppat vuođđoskuvllas.</p>
<p>Dát váikkuhusat addet buoret vejolašvuođaid čađahit ja gárvet joatkkaskuvlla ja nu oažžut bargguid boahtteáiggis. Nu beassá oahppi oasálastit ja váikkuhit servodaga doaimmaide.</p>
<p>Maŋŋonan giellaovdáneapmi fas váikkuha nuppe guvlui. Dat sáhttá goazahit lohkama ja addit lohkan- ja láhttenváttisvuođaid. Dát fas heajuda motivašuvnna ja addá hiđis fágalaš ovdáneami.</p>
<p>Dát eavttut sáhttet čuohcat ohppiid joatkkaskuvlla válljema, ja sis lea maiddái stuorát vejolašvuođa heaitit joatkkaskuvllas, ja unnida vejolašvuođaid oasálastit ja váikkuhit servodaga ovdáneapmái. (DKK 2006-2007: 10.)</p>
<p>Daid váikkuhemiid dihte lea hui dehálaš ahte mánáidgárdi, skuvla ja ruoktu leat veahkkin ovdánahttimin giela olles áigge, ja dan láhkai addit mánáide buriid eavttuid ja vejolašvuođaid boahtteáigái. Mánáide ferte addit vejolašvuođaid lohkat girjjiid, stoahkat, oasálastit iešguđetge doaimmaide ja ságastallamiidda. Dát stimulere giela ja addá rikkes gielladoarjaga. Ollesolbmos lea dehálaš bargu mánáid giellaoahpahallamis. Dan dihte ferte doarjut sin sáhkkiivuođa, addit lunddolaš oahppanvejolašvuođaid ja addit sidjiide vásáhusaid ja daid vásáhusaid birra ságastallat. (DKK 2007-2008: 17.) 2.3 Gielladiđolašvuohta</p>
<p>Dutkamis guorahalan mo govvagirjelohkan váikkuha sátnerádjui ja sátneáddejupmái. Dán kapihttalis čilgen dan dihte gielalaš diđolašvuođa, sátneáddejumi ja sátneráju dehálašvuođaid. 2.3.1 Sátneáddejupmi <span type="quote">“Sátnemáhttu ja doabaipmárdus leat buori giellamáhtu guovddáš elemeanttat ja seammás dat leat maid buori oahppanvejolašvuođa eaktun”</span> (Helander 2016: 67) <em type="italic">. </em>Dát cealkka muitala man dehálaš lea dikšut ja duddjot giela olles áigge. Sátneáddejupmi sisttisdoallá earret eará sáni mearkkašumi, ja dan fonologalaš struktuvrra ja sojaheami. Fonologiija čilge sáni buot unnimus osiid, nammalassii jietnadagaid. Oahppi ferte dovdat makkár fonema gullá makkár grafemii nu ahte nagoda lohkat. (Traavik &amp; Alver 2008: 15.) Sánis lea fonologalaš koda, muhto buot deháleamos lea sisdoallu. Morfemat muitalit sáni sisdoalu, ovdamearkka dihte ahte sátni rievdá go sojaha dan, ja ahte oahppi ádde ovttaidlogu ja máŋggaidlogu erohusa. (Traavik &amp; Alver: 2008: 53.) Lea dehálaš ahte oahppit leat diđolaččat giela vuogádagas. Jus galget oahppat lohkat, de fertejit dovdat sámegiela fonologiija. Go mánná lohká ja čállá, de ferte dovdat dáid vuogádagaid nu ahte son ádde teavstta sisdoalu, ja vai sáhttá hábmet iežas teavsttaid. Iežan dutkamuša ektui leat dát oasit maid dehálaččat. Dán dutkamušas jearahalan ohppiin sániid mat leat vuođđohámis. Muhto sii galget goittot áddet sisdoalu sániin, jus leat morfologalaš erohusat. </p>
<p>Dávjá go mánát čilgejit juoga nu, de geavahit pronomeniid <em type="italic">duon </em>, <em type="italic">dán </em>, <em type="italic">dien </em>, <em type="italic">dát </em>. Mánná sáhttá ovdamearkka dihte dadjat: <span type="quote">“duo lea diet tiŋga.”</span> Pronomeniin sáhttá dieđusge oanehaččat čilget juoga nu, muhto olmmoš dárbbaša eanet sániid jus áigu čilget áššiid vuđolaččat. (Helander 2016: 23.) Jus mánná čujuha ja dadjá diet, de ii leat sihkkar ahte nubbi ádde maid oaivvilda, dasgo sáhttet leat máŋga ášši masa čujuha. Doabaáddejumi lea dehálaš nannet nu ahte beassá čilget ja muitalit ášši ollisvuođa. Helander čilge ahte doabavuogádaga áddejupmi lea proseassa mii álgá go mánná lea sullii 3-4-jahkásaš, ja joatká gitta mánná lea nuppelotjahkásaš. Álggos mánná ádde sániid sisdoalu hui oppalaččat. Son hukse áddejumi vásáhusaid vuođul, ja dan maid lea oaidnán ja dovdan ovdal. Nu sáhttá maid dadjat ahte máná doabaáddejupmi nannejuvvo go mánná beassá olu vásihit. Máidnasat, muitalusat ja teakstalohkan addá maid vásáhusaid. Sullii 2–3-jahkásaččat áddejit ahte máŋggaid doahpagiin sáhttet leat seamma mearkkašumit, nu mo ealli, beana, horti, </p>
<p>Ránne. Go mánná lea nuppelotjahkásaš, de nákce son jurddašit abstrákta ja hypotehtalaš čuolmmaid vásáhusaid haga. (Helander 2016: 64.) 2.3.2 Doabaáddejupmi</p>
<p>Doabaáddejupmi váikkuha ohppiid fágateakstalohkamii. Fágateavsttain leat olu nominaliserejumit. Nominaliseren mearkkaša ahte ráhkadat substantiivvaid sániin mat eai leat substantiivvat. Mii sáhttit ráhkadit substantiivvaid vearbbain ja adjektiivvain. Dát lea gielalaš fenomena olu fágateavsttain, ja dalle gáibiduvvo ahte oahppi ádde vuođđodoahpaga.</p>
<p>Ovdamearkka dihte: tearbma <em type="italic">seaguhit </em>, mii lea vearba. Go dan nominalisere, de das šaddá <em type="italic">seaguhus </em>. Oahppit fertejit diehtit mii lea seaguhit, vai áddejit seaguhus-doahpaga mearkkašumi. (Maagerø 2015: 79.) Dát ovdamearka lea Maagerø čállosis, ja heivehuvvon sámegillii. Go máŋggagielat oahppit lohket teavsttaid main leat olu nominaliserejuvvon sánit, de sáhttá fágalohkan šaddat vel ain váddásat. Dan dihte ferte doabavuogádagain bargat vuđolaččat jo smávvaskuvlla rájes. Dan ii dárbbaš dušše fágateavsttaid vuođul dahkat, muhto govvagirjjiid ja eará teavsttaid vuođul maid. </p>
<p>Buot sánit maid oahppi oahppá, buoridit ja nannejit su doabavuogádaga. Vygotsky oaivvildii ahte mánná ja ollesolmmoš ferteba ovttasbargat go mánná oahppá doahpagiid, nu ahte mánná oahppá nu bures go vejolaš. Ollesolbmo bargu lea fuomášuhttit beliid maid mánná ieš ii vel nákce fuobmát ja áddet, ja galggašii láidestit su áddejumi guvlui. Vygotsky oaivvildii maid ahte doabaáddejupmi ja giellaovdáneapmi leat guovttelágan áššit. Giella váikkuha dađistaga máná áddejupmái ja jurddašeapmái, ja nu oktavuođat dađistaga nanusmuvvet. (Helander 2016: 69.)</p>
<p>Govvagirjelohkama oktavuođas oaivvildan ahte oahpaheaddji lea veahkkin huksemin oahppi doabavuogádaga. Son lohká sániid, geardduha ja sáhttá maid čujuhit govaide nu ahte mánná oaidná man birra oahpaheaddji hállá.</p>
<p>Sátneoahppama oktavuođas ii leat nu ahte mánná ádde dahje ii ádde ovtta sáni. Dan lea dehálaš fuomášuhttit dákkár dutkamis gos áiggun iskat mánáid sátneoahppama. Mánát ohppet sániid dađistaga. Álggus soitet áddet dušše sullii maid sátni sisttisdoallá, eaige nagot ieža geavahit dan makkárge oktavuođain. Dađistaga soaitá mánná geavahišgoahtit dan, muhto ii leat daddjon ahte ádde tearpma. Go mánná gullá sáni iešguđet konteavsttain, ja ieš ge geavahišgoahtá dan, hukse son čiekŋalat áddejumi. (Monsrud 2013: 130.) Háliidan deattuhit ahte ii galggašii sániin bargat ovttaid mielde, muhto baicce cealkagiin ja iešguđetlágan oktavuođain. Dan láhkai sáhttá mánnái láhčit viidát áddejumi. Helander (2016: 50) čállá ahte máná giellaovdáneapmi geavvá lunddolaš proseassas. Mánnái lea maid mávssolaš geahččaladdat sániid veahkkálagaid ollesolbmuin, nu ahte hukse produktiiva giellamáhtu. Produktiiva giellamáhttu máksá ahte mánná ieš máhttá geavahit dan giela maid gullá earáin. Reseptiiva giellamáhttu lea fas dalle go mánná ádde giela maid gullá iežas giellabirrasis, muhto ii nákce muitalit dahje čilget buot maid son ádde ja ii nagot buvttadit seammalágan giela. 2.3.3 Sátnerádju</p>
<p>Sánis lea fonologalaš koda ja go daid bidjá oktii, de oažžu sáni sisdoalu. Olmmoš ferte dovdat makkár oktavuođain sániid sáhttá geavahit. (Monsrud 2013: 130.) Ii leat nu ahte máhttá ovtta sáni dahje ii máhte, olmmoš hukse sátneáddejumi dađistaga. Álggus soaitá dušše áddet sullii man birra nubbi hállá, dađistaga geavahišgoahtá sáni ieš muhtin konteavsttain. Go gullá sáni máŋggain oktavuođain, de oažžu čiekŋalit áddejumi sáni sisdoalus. (Meyer Bjerkan 2013: 12.)</p>
<p>Sátneráju sáhttá čilget kvantitehta ja kvalitehta bokte. Kvantitehtas lea sáhka man olu sániid olmmoš dovdá, ja makkár oktavuođaide sáhttá čatnat dáid sániid. Kvalitehta lea fas man bures olmmoš dovdá dáid sániid, ja masa sáhttá daid sániid geavahit. Go lea kvalitehta birra sáhka de nagoda oahppi čatnat sániid olu iešguđetlágan konteavsttaide ja dovdá daid sojahanhámiid maid.</p>
<p>Olmmoš sáhttá dovdat osiid ovtta sánis. Mánát sáhttet ovdamearkka dihte gullat ja dovdat sáni, vaikko eai ádde sisdoalu. (Monsrud 2013: 130.) Karlsen čilge ahte lea dehálaš earuhit kvalitehta ja kvantitehta gaskkas. Son muitala ahte vaikko mánná hálddaša ovtta sáni árgabeaivve ságastallamiin, de ii soaitte nákcet daid geavahit eará oktavuođain. Oahpaheaddjit fertejit dan dihte leat diđolaččat ahte vaikko oahppit dovdet sániid, de eai soaitte dovdat buot osiid gielas. (Karlsen 2018.) Dutkanbarggus lean mearridan iskat sániid kvalitehta ja kvantitehta. Dat mearkkaša ahte áiggun dutkat dihtet go oahppit maid sátni mearkkaša ja máhttet go dan sisdoalu čilget. Jearahallamis bohtet 19 sáni ovdan, áiggun dutkat galle sáni sii máhttet govvagirjelohkama maŋŋá.</p>
<p>Mánáid sátneriggodagas lea stuorra mearkkašupmi. Sátnerájus lea stuorra váikkuhus ja mearkkašupmi lohkan- ja čállinovdáneapmái, ja sin fágalaš oahppamii. Sátneráju nannen galggašii leat stuorra oassin skuvllas. Ohppiid sátnerádju váikkuha sin lohkanáddejupmái, ja man olu sii áddejit teavsttaid sisdoalu. (Pihlstrøm 2013.) Lundberg čilge ahte sátnerádju váikkuhit čállinprosessii dan dihte go oahppi geavaha nu olu áiggi ohcat sániid maid sáhtášii čállit. Nubbi váttisvuohta lea ahte oahppái šaddá váttis čilget áššiid vuđolaččat, ja goalmmát ahte ohppiide šaddá váttis gávdnat synonymaid. (Lundberg 2015: 43.) Dan dihte lea dehálaš bargat sátneriggodagain ja árvvosmahttit giela mánáidgárddis ja álgojagiin skuvllas.</p>
<p>Go bargá sátnerájuin, de sáhttá maid eastadit lohkan- ja čállinváttisvuođaid. Lyster (2016: 49) čállá ahte lea mávssolaš bargat sátneriggodagain dan dihte go dat váikkuha mánáid lohkanovdáneapmái ja áddejupmái. Go oahppis lea rikkis giella, de lea sutnje álkit lohkat ođđa sániid teavsttain. Sáhttá leat álkit sutnje čatnat sáni teavstta fáddái ja nu áddet dan sáni sisdoalu muhtin muddui. Jus lea geafes giella ja olu sánit maid ii dovdda, de lea olu váddásat áddet teavstta sisdoalu. Lundberg (2015: 43) deattuha ahte beaivválaš ságastallamat skihpáriiguin ja ságastallamat luohkkálanjas, eai leat doarvái mánáid giellaoahppamis. Oahpaheaddji ferte systemáhtalaččat bargat sániiguin unnimusat diibmobeale juohke beaivve. Lyster (2016: 53) maid čujuha Stahl ja Fairbanks dutkamii. Soai dutkkaiga makkár bargovuogit buoremusat ovdánahttet sátneriggodaga. Soai gávnnaheigga ahte buoremus vuohki lea go oahpaha sihke sáni sisdoalu, ja láhčá dili nu ahte oahppi beassá geavahit sáni olu iešguđet konteavsttain. Dát lea vuođđojurdda mu masterbarggus gos čállin galgá doarjut lohkama sátneoahppamis. Oahppit besset maiddái háleštit ja čállit sániid mat gullet tekstii, seammás go oahpaheaddji doarju sin.</p>
<p>Stahl ja Fairbanks dutkamušat dorjot maiddái Monsrud namuhuvvon dutkama. Monsrud (2013: 130) čállá ahte mánná ferte gullat ja vásihit sáni iešguđet konteavsttain nu ahte beassá hukset áddejumi. Sániid maid oahpaha ohppiide, galggašii dan dihte maid geavahit luohkkálanja olggobealde. 2.4 Govvagirji metodologalaš innovašuvdnan</p>
<p>Dát kapihttal lea govvagirjji birra, ja makkár iešvuođat das leat. Čilgen govvagirjji vejolašvuođaid ja resurssaid birra. Čilgen maiddái dehálašvuođa lohkat jitnosit, ja mo stiilasahuksen doaibmá luohkkálanjas. 2.4.1 Govvagirjji iešvuođat</p>
<p>Keskitalo ja Määttä (2011: 86) čálliba iežaska artihkkalis ahte sámi skuvllain lea hui dávjá oahppogirji mii stivre oahpahusa. Soai deattuheaba ahte galggašii geavahit eará metodaid maid, ovdamearkka dihte bargobájimetodaid, geavahit iešguđetlágán oahppomateriálaid ja stoahkat eanet. Iežan dutkama bokte háliidivččen loktet govvagirjji vejolašvuođaid, ja danin lean válljen lohkat čáppagirjjálašvuođagirjji. Ođđa mánáidgirjjiin lea dávjá earálágan giella ja eará sánit go maid mánát geavahit árgabeaivvis. Girjjiid bokte besset oahpásmuvvat iešguđet fáttáide.</p>
<p>Seammás ožžot vásáhusaid ja ohppet vugiid mo hukset iežaset teavsttaid.</p>
<p>Lea mu mielas fuomášahtti ahte mánát illá staiget ja astet guldalit máidnasiid ja muitalusaid.</p>
<p>Danin maid ii leat ártet ahte eai astta ieža buvttadit teavsttaid. Okta mearkkašahtti sivva sáhttá leat dálá áigge digitála máilbmi, mii boktá sin beroštumi ja fuomášumi. Mánát eai dárbbaš smiehttat nu olu go geahčadit ja guldalit multimodala teavsttaid. Multimodala teavsttat leat teavsttat gos bijat oktii ovdamearkka dihte čállosiid, jienaid, illustrašuvnnaid, musihka ja gorutgiela. (Blikstad-Balas 2016: 52.) Multimodala teavsttat sáhttet ovdamearkka dihte leat digitála girjjit neahtas.</p>
<p>Leat nu olu iešguđetlágan bealit mat olles áigge vigget mánáid fuomášumi boktit ja nu eai dárbbaš goassige iežaset miellagovaid hábmet. Kuokkanen (2009: 61) čállá ahte ovdal lei máinnas ja muitalus mánáid áigeájanas ja skibir. Mánát dalle čoahkkanedje guldalit máidnasiid ja sii ledje hárjánan guldalit ja ieža hábmet miellagova muitalusaid vuođul. Mánát besse guldalit máidnasiid olles áigge, maiddái barggadettiin, go duddjojedje, oggo, čorgejedje, suinniid rádje dahje njuovadettiin. Lea stuorra erohus dalážis otnážii, ja soaitá dat maid okta sivva manne mánát eai šat staigga guldalit. Máinnasteapmi lea dehálaš oassin min kultuvrras, muhto girjjit maid váikkuhit gillii olu. Lea jáhkehahtti ahte mađe eanet govvagirjjit mánáin leat ruovttus, dađe eanet sii oasálastet sihke gielalaš ja girjjálaš ságastallamiidda. (Karlsen ja earát 2016: 420.) Dan dihte lea dehálaš váhnemiidda maid deattuhit lohkama dehálašvuođa. 2.4.2 Govvagirjji resurssat</p>
<p>Govvagirjjiid bokte sáhttá gulahallat sihke njálmmálaččat ja visuálalaččat. Njálmmálaš gulahallan mearkkaša mo muitalat girjji sisdoalu, ja visuálalaš gulahallan mearkkaša mo govaid bokte gulahallá. (Nikolajeva 2000: 116.) Mun lean válljen govvagirjji lohkat go háliidan iskat lea go dat doarjjan guovttegielat ohppiide smávvaskuvllas. Muhtin ohppiin ii leat nu nana sámegiela sátnerádju, govvagirjjiid bokte jáhkán sáhtán veahkkin nannet sin giela ja áddejumi.</p>
<p>Logadettiin lea dehálaš hállat čielgasit, čujuhit govaide, geardduhit sániid ja addit buohkaide vejolašvuođa áddet sisdoalu. Govva lea buorre resursa, dan bokte sáhttá boktit oahppit muittuid ja vásáhusaid, ja maiddái addit áibbas ođđa vásáhusaid. Buorre govvagirji maid sáhttá boktit sáhkkiivuođa, hutkáivuođa ja movttiidahttit čállit. Nikolajeva čállá ahte govvagirjjiin leat nu olu vejolašvuođat, go addá vejolašvuođa govaide lasihit iežas vásáhusaid ja jurdagiid, ja dan láhkai movttiidahttit lohkki lohkat eanet. (Nikolajeva 2000: 117.) Go oahppi beassá iežas vásáhusaid maid lasihit teavstta áddejupmái de dahká dát teavstta sihke gáibideaddjin ja miellagiddevažžan.</p>
<p>Dat rahpá vejolašvuođaid ohppiide geat guldalit, go sii sáhttet ieža dulkot, hábmet ja konstrueret iežaset áddejumiid. (Roe ja earát 2018: 79.) Luohkkálanjas lea dehálaš ohppiide oahpahit ahte buohkain leat iešguđetlágan vuogit mo áddet ja dulkot teavsttaid, ja addit sidjiide vejolašvuođa hállat sin vásáhusaid birra.</p>
<p>Girjjis maid áigut lohkat, leat govat mat nannejit čállojuvvon teavstta. Dat mearkkaša ahte teaksta dárbbaša govaid, nu ahte lohkki oažžu ollislaš áddejumi. Nikolajeva deattuha ahte govvagirjjit movttiidahttet mánáid eanet lohkat go daid sáhttá dulkot máŋgga láhkai seammás gáibida ahte lohkki oasálastá aktiivvalaččat lohkamis. (Nikolajeva 2000: 129.) Girjji ikono-teaksta nanne teavstta sisdoalu ja áddejumi logadettiin. Ikono-teaksta lea gova ja teavstta oktavuohta. Ovtta láhkai sáhttá dadjat ahte ikono-teaksta lea girjji duohta sisdoallu, teaksta dahje govva ii livčče birgen nubbi nuppi haga. (Bjorvand 2012: 71.)</p>
<p>Girji maid mii lohkat lea Hánno birra, gii lea máilmmi láikkimus olmmoš. Girjji čoahkkáigeasus čuožžu ná: <span type="quote">“Dát lea muitalus Hánno birra. Sus lea ustit, man namma lea Girjo. Hánno lea máilmmi láikkimus olmmoš. Muhto lea go son duođaid láiki?”</span> (Vars 2006.) Dán girjjis lea ikono-teaksta, ovdamearkka dihte njealját siiddus gos čuožžu: <span type="quote">“Hánno lea láikkes olmmoš. Son lea duođaid máilmmi láikkimus olmmoš”</span> (Vars 2006: 4). Govva mii gullá tekstii, deattuha čállosa muhto addá vel liigedieđuid. Govas sáhttit oaidnit ahte son lea duohta láiki. Glássa lea cuovkanan, goaivvus heaŋgá heavdnefierbmi ja cizáš lea bessen hálgguid ala. Oahppit fertejit geahččat govaid vai oidnet man láiki son lea, teavstta ja gova sisdoalu dulkot. Jus Hánno livččii viššal, de ii lean heavdni geargan ráhkadit heavdnefierpmi goaivvu ala, ja cizáš ii livčče geargan besset uvssa olggobeallái. 2.4.3 Jitnosit lohkan</p>
<p>Lean máŋgii gullan ahte olbmot dadjet girjelohkan lea juoga maid mii bargat jus lea buorre dilli, ja dan dahká dušše muosáhusa dihte. Dan maid eat smiehta, lea ahte girjjiin, máidnasiin ja muitalusain leat olu abstrákta doahpagat ja sánit maid muđui eat gula árgabeaivvis. Go addá mánáide dáid doahpagiid ja sániid, de addá maiddái njálmmálaš árbevieruid ja vejolašvuođa ovdánahttit iežaset abstráktalaš áddejumi. Pisa dutkamuš čájeha ahte mánát geaidda lea lohkkojuvvon jitnosit unnivuođa rájes, dahket buorebut lohkaniskosiin go sturrot. Mánát ohppet gielalaš struktuvrra ja ođđa vugiid mo dovddahit iežas oaiviliid. Lohkama bokte besset mánát ságastallat sisdoalu birra, mii fas sáhttá addit čiekŋalat áddejumi. Lohkan ii leat dušše lohkanhárjehallan, muhto maid vejolašvuohta ovdánahttit iežas njálmmálaš gálgga. (Roe 2014: 132-133.) Lohkan lea dan dihte hui dehálaš skuvlla oktavuođas, muhto lea seamma dehálaš muitit ahte dan galggašii ruovttus maid ovdánahttit.</p>
<p>Keskitalo ja Määttä (2011: 77-78) čálliba iežaska artihkkalis ahte oahpaheaddjit lohket olu beaivvi miehtá muhto lohkama maŋŋá báhcá dialoga. Lohkan geavvá máŋgii dušše dilálašvuođain nu mo borramiin, dahje go ledje vuordimin juoga nu. Deattuhuvvo ahte jus čatná oktii lohkama ja oahppama, de sáhttá gielalaš máhtu ja dáiddu buorebut stimuleret. Soai čálliba maid ahte lea buorre ohppiide oahppat guldalit, muhto seammás lea maid dehálaš ávkkástallat lohkama olu eanet. Evttohuvvo ahte lohkandilálašvuođa vuođul sáhttá láidet dialogii vai teaksta</p>
<p>Oahpaheaddji sáhttá jietnageavahemiin dahkat teavstta eanet miellagiddevažžan. Logadettiin sáhttá geavahit jiena juohke láhkai, ja lohkat sihke njozet ja jođánit. Son ferte dulkot teavstta, dáhpáhusaid, olbmuid, seammás go oahppit ieža maid dahket dan. Jus oahppi lei lohkat teavstta jaskatvuođas, de ii leat sihkar ahte livččii ožžon seamma vásáhusaid. Lohkama maŋŋá lea maiddái dehálaš guldalit makkár jurdagat ohppiin leat. Sin reflekšuvnnat mearkkašit olu go áigu viidásat bargat fáttáin. (Seip Tønnesen 2012: 135.) Oktasaš ja jitnosit lohkan lea dehálaš oassi luohkkálanjas. Go oahpaheaddji lohká girjjiid jitnosit, de addá son oktasaš vásáhusa buot ohppiide. Luohkkálanjas besset oahppit maid ságastallat, guorahallat ja dulkot earáid áddejumiid. (Ellingsen 2008: 71.) Ságastallama bokte ferte oahppi muhtimin iežas jurdagiid ovdanbuktit, ja dan láhkai šaddá eanet dihtomielalaš dasa masa ieš jáhkii ja maid smiehtai. 2.4.4 Stiilasahuksen</p>
<p>Ovdal go oahpaheaddji lohká de ferte ráhkkanit ja gávnnahit justa makkár sánit dahje cealkagat sáhttet leat váddásat. Váttes cealkagat sáhttet ohppiide addit boastu áddejumi. Jus oahpaheaddji lea ráhkkanan, de lea álkit doarjut sin logadettiin. Eaŋgalasgillii gohčoduvvo dakkár ráhkkaneapmi ja doarjja <span type="quote">“scaffolding”</span>, sámegilli lean válljen geavahit <span type="quote">“stiilasahuksen”</span>.</p>
<p>Stiilasahuksen gullá sosiokultuvrralaš oahppanteoriijii. Otnes čilge ahte dát dáhpáhuvvá go oahppit huksejit iežaset čállinmáhtu fárrolagaid. Oahpaheaddji ja eará oahppit geat hálddašit giela leat dehálaš doarjaleaddjit. (Normann 2015: 115.) Fuglestad ja earát (2017: 35) maid geavahit mikrodási ja makrodási go čállet stiilasahuksema birra. Sis lea eará čilgehus go</p>
<p>Thurmann-Moe (2013). (Gč. kap. 2.1.3). Fuglestad ja earát (2017:35) čilgejit ahte stiilasahuksen makrodásis, dáhpáhuvvá go juohká ohppiid joavkkuide, gos oahppit galget lohkat ja guorahallat teavstta fárrolagaid. Dan maŋŋá galget čálalaččat dahje njálmmálaččat addit čoahkkáigeasu.</p>
<p>Stiilasahuksen mikrodásis fas dáhpáhuvvá go oahpaheaddji láide ja rávve ovttaskas oahppi logadettiin. Dan láhkai oahpaha oahppi áddet mo son galgá bargat, nu ahte dađistaga birgešii ieš.</p>
<p>Oahpaheaddji galggašii bisánit logadettiin, nu ahte beassá čilget sániid ja doahpagiid vuđolaččat.</p>
<p>Bisáneapmi dáhpáhuvvá go oahpaheaddji oaidná dahje navdá ahte sátni sáhttá leat amas ohppiide. Guovttegielat ohppiide lea justa dát bisáneapmi dehálaš oassi lohkanproseassas, dasgo go okta amas sátni sáhttá gomihit olles teavstta áddejumi. 2.5 Čállima ovdáneapmi</p>
<p>Dán kapihttalis gieđahalan čállima dehálašvuođa. Čállinbargguide ii vuoruhuvvo doarvái áigi, ja dan dihte sáhttá čállin leat váttis máŋggagielat ohppiide. Dán kapihttalis čálán maid ságastallangiela ja čállingiela birra, ja primáradiskurssa ja sekundáradiskurssa erohusa. Loahpas vel čilgen mii modeallagirji lea ja mo sáhttá heivehit čállima sihke makro- ja mikrodásis. 2.5.1 Oahppi čállin</p>
<p>Olmmoš ii beasa eret lohkamis ja čállimis. Juohke áidna barggus leat muhtinlágan doaimmat gos ferte čállit dahje lohkat. Dat sáhttá leat raporteren, loggen dahje statistihkaid lohkan.</p>
<p>Árgabeaivvis dárbbašat maid lohkama ja čállima olles áigge. Mii čállit teakstadieđuid, mii lohkat borramušrávvagiid, aviissaid ja bussetabeallaid nu ahte diehtit goas busse vuolgá ja boahtá.</p>
<p>Skuvllas lea ovddasvástádus ráhkkanahttit ohppiid olu iešguđetlágan čállin- ja lohkanrollaide maid dárbbašit eallimis. Skuvla galgá addit buohkaide vejolašvuođa oahpásmuvvat iešguđetlágan teavsttaide, nu ahte sáhttet daid árvvoštallat ja geavahit. Čállin lea vuohki mo gulahallat earáiguin áddehahtti vugiin, ja lea maiddái reaidu mainna beassá iežas vásáhusaid birra smiehttat, oahppat ja gárggiidahttit. (Kvithyld ja earát 2014: 10.)</p>
<p>Máhttoloktemis lea čállin okta dain vuođđogálggain maid oahppit galget oahppat. Čállima bokte besset oahppit ovdánahttit iežaset jurddašanmálliid ja ohppet maid hábmet teavsttaid. Oahppit galget máhttit čállit iešguđetlágan teavsttaid iešguđetlágán šáŋŋeriin, sihke báhpárii ja maiddái digitála hámis. Čállin lea okta dain vuođđogálggain maid galgá deattuhit muhto juoga mii sáhttá leat hui váttis máŋgasiidda. Oahppit dárbbašit čállingealbbu vai besset čájehit iežaset máhtu skuvllas ja vai lea vejolašvuohta oasálastit servodagas ja bargoeallimis. Dán láhkái besset ovdánahttit iežaset identitehta. (Utdanningsdirektoratet 2014.) Danin fertet mii bargat hui vuđolaččat čállingealbbuin, nannen dihte ohppiid giela ja čállinmáhtu.</p>
<p>Otnes fuomášahttá ahte čállinbihtáid ii galggašii hábmet nu ahte oahppit dušše vástidit daid, muhto maiddái hástalit sin ieža smiehttat. Čállinbargobihtát leat gielladoaimmat, maid ulbmil lea gulahallat ja bovdet čállimii. (Otnes 2015: 12.) Hennig fas čállá ahte oahpaheaddjit galggašedje ráhkadit bargobihtáid maiguin oahppit fertejit guhkit áiggi badjel bargat. Ii galggašii čađat addit oanehis bargobihtáid maiguin gerget jođánit. Son čállá maid ahte lea ovdamunni go oahpaheaddji láhčá oahpahusa nu ahte eai loga dušše oasi ovtta girjjis, muhto baicce olles girjji. (Hennig 2012: 79.) Go oahpaha mánáid čállit, de ferte hukset buori čállinbirrasa, nu ahte beassá sin doarjut barggadettiin. Jus bargobihtáin gerget jođánit, de ii geargga oahpaheaddji láidet sin čállinproseassas. 2.5.2 Ohppiid čállin ii vuoruhuvvo</p>
<p>Keskitalo ja Määttä (2011: 78-79) artihkkalis boahtá maid ovdan ahte ohppiid čállin ii vuoruhuvvo ja ahte geavahuvvo menddo unnán áigi čállinbargguide. Go oahppit leat čállimin, de lea eanaš áiggiid oahpaheaddji dahje oahppogirji guovddážis. Soai jearraba ahte galggašii go ohppiid eanet inspireret ja movttiidahttit iežaset teavsttaid čállit, nu ahte besset hárjehallat bustávvamálliid.</p>
<p>Buot maid oahppi buvttada, son maiddái eaiggáduššá. Go oahppi bidjá olu návccaid čállit ja gárvet iežas bargguid, de šaddá su bargu dávjá dehálaš sutnje. Oahpaheaddji fertešii de čájehit beroštumi ja rámidit go oahppi čállá, nu ahte son ovdána barggadettiin. Sin barggut šaddet nu dehálaččat, ja go nu olu návccaid bidjet bargguide, de sáhttá leat buorre earáide maid čájehit bohtosiid. Sáhtašii ovdamearkka dihte lohkat sin teavsttaid jitnosit earáide. (Håland 2016: 172.)</p>
<p>Girjji maid oahppit ráhkadit, sáhttet bidjat luohkkálanja girjehildui. Dan láhkai besset oahppit geahčadit girjjáža goas háliidit. Oahppit maid oidnet árvvu ovttasbarggus, ja maid sii nagodit ovttas. 2.5.3 Ságastallangiella ja čállingiella</p>
<p>Čállima oktavuođas ferte muitit ahte skuvlagiella lea earálagan go ságastallangiella. Helander (2016: 113) čállá ahte skuvllas geavahat olu sániid maid eat geavat nu olu muđui, ja ahte skuvlagiella dávjá lea čadnon čállingillii. Čállingiela bokte viiddida olmmoš giellarepertoára go dovdagoahtá olu sániid maid muđui ii gula. Skuvllas maid oahpásmuvvet olu fágasániide ja -doahpagiidda. Vai dát giellamáhttu ii báze reseptiiva giellamáhttun, de galggašedje oahppat geavahit dáid sániid ja doahpagiid sihke njálmmálaččat ja čálalaččat. Son deattuha ahte čállingiela ovdáneamis ferte oahppi beassat čállit beaivválaččat. Namuhuvvo ahte skuvlagielas ja árgabeaivegielas ii leat nu stuorra erohus smávvaskuvllas ja álgooahpahusas, muhto sii galget dattege oahppat geavahit skuvlagiela čállojuvvon hámis. Lohkama bokte maid nannet ohppiid čállingiela. Sii ohppet dehálaš beliid čállimis, ja ahte čállingiella lea earálágan go hállangiella. (Traavik &amp; Alver 2008: 34.)</p>
<p>Lingvista James Paul Gee maid lea dutkan skuvlla ja árgabeaivvegiela. Son gohčoda daid primáradiskursan ja sekundáradiskursan. Primáradiskursa lea dat giella maid mánát hállet go álget skuvllii. Dat leat mánáid duogážat, ovdamáhtut ja vásáhusat. Dat lea dat vuosttaš diskursa maid mánát vásihit iežaset lagašbirrasis. Primáradiskursa lea giella mii olles áigge rievdá ja heivehuvvo dađistaga ođđa giellaarenain. Skuvlagiella lea sekundáradiskursa. Gee deattuha ahte skuvllas lea earálágan vuohki mo sátnádit go árgabeaivvegielas. (Blikstad-Balas 2016: 39-40.)</p>
<p>Go bargá ohppiiguin geain leat iešguđetlágan gielladuogážat, de ferte atnit muittus ahte buot ohppiin ii leat seamma nana primáradiskursa go álget skuvllii. Dan dihte lea dehálaš bargat ohppiid primáradiskurssain nu ahte besset maiddái sekundáradiskurssa nannet. 2.5.4 Modeallateaksta</p>
<p>Masterbarggu oktavuođas čálle oahppit teavsttaid modeallateaksta vuođul. Modeallateaksta máksá ahte oahppi beassá ovtta teavstta váldit vuođđun iežas čállimii. Vygotsky jurdda lei maid addit ohppiide vejolašvuođa ovdánit iežas ovdánahttindásis. Ja son oaivvildii ahte imiteret lei vuohki mo oahppat. Čállima oktavuođas sáhttá dádjat ahte modeallateaksta addá ohppiide vejolašvuođa čállit sullii seamma. Dán oktavuođas lea girji maid mii leat lohkan sin modeallateaksta. Oahppi sáhttá ovdamearkka dihte luoikkahit olles dáhpáhusa ja muitalit dan ođđasit, luoikkahit dáhpáhusaid muhto ođđa olbmuid birra čállit, dahje luoikkahit olbmuid ja ođđa dáhpáhusa hábmet. (Håland 2016: 56.)</p>
<p>Čállinbargu modeallateavstta vuođul addá vejolašvuođaid heivehit ja láhčit oahpahusa sihke makro- ja mikrodásis. Håland maid čilge makro- ja mikrodási nu go Fuglestad ja earát (2017: 35) stiilasahuksema oktavuođas. Makrodásii oaivvilduvvo dán oktavuođas mo oahpaheaddji heiveha ja láhčá oahpahusa luohkkálanjas, ja mo oahpaheaddji addá doarjaga čállimii. Mikrodásiin fas oaivvilduvvo mo oahpaheaddji sáhttá heivehit ja láhčit oahpahusa eaŋkil oahppi gaskkas.</p>
<p>Mikrodássi sisttisdoallá maid mo ovttaskas oahppi ja oahpaheaddji gulahallaba. (Håland 2016: 30.) Dákkár bargovuohki addá stuorát vejolašvuođaid deaivat ohppiid iežas ahtanuššandási.</p>
<p>Vygotsky jurdda lea ahte galgá váldit vuhtii máná ahtanuššandási. Jus bidjá menddo stuorra gáibádusaid mánnái, de mánná ii nákce čađahit doaimmaid ja ahtanuššat. Son deattuha ahte lea dehálaš ahte ii gáibit menddo olu, iige galggašii gáibidit menddo unnán. (Håland 2016: 56.)</p>
<p>Lohkan addá vejolašvuođaid oahppat sániid ja geavahit daid čálalaččat. Lohkama maŋŋá leat ain sánit ja cealkagat muittus go čálligohtet, ja dainna lágiin ovdánit. Håland deattuha ahte oahppit geaidda lohkkojuvvo ollu, šaddet čeahpit čállit. (Håland 2016: 86.) Dan láhkai maid addá oahpaheaddji oahppái vejolašvuođa ahtanuššat iežas dásis, ja buvttadit teavsttaid sániiguin maid hálddaša. 3 Oahppi giela dutkan govvagirjemetodain 3.1 Dutkamuša válljejumit</p>
<p>Dás ovdanbuvttán iežan dutkamuša lahkonanvugiid. Čálán dutkanmetoda birra, ja mii kvalitatiiva dutkamuš ja jearahallan lea. Mu dutkamušas lea induktiiva lahkonanvuohki, man čilgen lagabui ja čálán mihtádusmeattáhusaid birra. Čálán maid eamiálbmotperspektiivva birra ja manin mu dutkamuš lea dahkkon eamiálbmotperspektiivvas. Loahpas čilgen oanehaččat makkár mu rolla lea dutkamušas. 3.1.1 Kvalitatiiva dutkamuš</p>
<p>Skuvla gos lean dutkan lea Sámi giellahálddašanguovllus, ja dat lea geatnegahtton addit vuođđoskuvlla ohppiide oahpahusa sámegielas ja sámegillii. Dat mearkkaša maid ahte oahppit galget čuovvut sámi oahppoplána. (Utdanningsdirektoratet 2013b.) Mun lean anonymiseren skuvlla suddjen dihte sihke skuvlla ja ohppiid, geat oasálaste dutkamii.</p>
<p>Dutkanproseassa lea juoga masa bidjat fokusa go áigut oahppat dahje ovdánahttit iežamet. Dat lea reaidu oahpaheaddji profešuvnna ovdánahttimis. (Roness 2016: 59.) Dán barggus háliidan ge ovdánahttit iežan, seammás go iskkan ovdánahttá go dát bargovuohki ohppiid giela.</p>
<p>Dutkanmetodain maid dábálaččat geavahat, leat kvantitatiiva dahje kvalitatiiva lahkonanvuogit.</p>
<p>Mu dutkamis lea kvalitatiiva lahkonanvuohki. Kvalitatiiva lahkonanvugiin dutki bargá čálalaš dahje njálmmálaš gálduiguin mat addet bohtosiid maid dutki fas dulko. (Nyeng 2012: 71.)</p>
<p>Kvantitatiiva dutkamis leat logut dávjá váldogáldut maid dutki analysere statistihkalaččat (Nyeng 2012: 79). Kleven ja Hjardemaal (2018: 21-22) čálliba ahte kvalitatiiva dutkamušain leat dávjá hypotesat mat álggahit dutkamuša. Kvalitatiiva dutkamušain lea maiddái lagasvuohta dutki ja oasálasti gaskkas. Dan láhkái sáhttá dutki gávdnat dieđuid maid muđuid ii livčče gávdnan.</p>
<p>Kvalitatiiva lahkonanvuogit leat ovdamearkka dihte jearahallamat, áicamat, dahje njálmmálaš ja visuálalaš analysat. Mu dutkama lahkonanvuogit leat jearahallamat ja ohppiid teavsttat. Dáid geavahan ja analyseren go galggan gávdnat vástádusaid dutkančuolmmaide. 3.1.2 Induktiiva lahkonanvuohki</p>
<p>Máŋgii leat kvalitatiiva lahkonanvuogit induktiivvat. Kvantitatiiva dutkamat fas deduktiivvat.</p>
<p>Induktiiva máksá ahte dutki ii dieđe áibbas sihkkarit mo boađus lea loahpa loahpas. Dutki galgá guottuid vajáldahttit ii ge daid vuođul registreret, muhto áicat ja registreret duohtavuođa. Dutki ferte čájehit rabasvuođa ja dohkkehit ahte buot dieđut sáhttet rievdadit dutkamuša bohtosiid.</p>
<p>Deduktiiva fas mearkkaša ahte dutkis leat hypotesat mat eai soaitte rievdat, ja daid son geahččala čielggadit. Dien láhkai lea dutki mearridan maid son áigu dutkat ja masa bidjat deattu. Postholm ja Jakobsen (2018:40-41) čálliba ahte induktiiva ja deduktiiva dutkamiid gaskkas dat ge sáhttá leat interakšuvdna. Dutkis sáhttá leat dihto hypotesa maid lea smiehttan ovddalgihtii, muhto proseassas ihtet áššit maid dutki ii lean smiehttan dahje vuordán. Mu dutkamušas lea induktiiva lahkonanvuohki. Kleven ja Hjardemaal čálliba ahte induktiiva lahkonanvugiin oaidná sullii makkár bohtosat šaddet loahpas. Mii eat sáhte diehtit ahte dát lea duohtavuohta ja rievttes boađus mii guoská buot áššiide ja buot olbmuide. Induktiiva lahkonanvuogis leat hástalusat go dutkis ii leat vejolašvuohta dutkat buot áššiid seamma eavttuid vuođul. Dan dihte sáhttá maid dadjat ahte sáhttet boahtit čuoččuhusat mat čujuhit nuppe guvlui maid. (Kleven &amp; Hjardemaal 2018: 24.)</p>
<p>Mu dutkamuš čađahuvvo 2. ceahkis, ja sáhttá dadjat ahte bohtosat eai soaitte šaddat seammaláganat eará skuvla ohppiin. 3.1.3 Kvalitatiiva jearahallan</p>
<p>Daid metodaid maid geavahat go dutkat ja guorahallat juoga, gohčodat metodologiijan. Vuogit ja doaimmat maid dutki vállje, galget veahkkin čielggadit dutkanbohtosiid. (Kuokkanen 2009: 184.) Metodologiija galggašii maid veahkehit čorget ja guorahallat gálduid luohtehahttivuođa (Oskal 2007: 165). Go válljejin iskat ohppiid sátneriggodaga, de mearridin ahte ferten kvalitatiiva jearahallama čađahit ja dahkat dan ohppiid čállosiid bokte. Bohtosiid dutki analysere ja dulko.</p>
<p>Kvalitatiiva jearahallan sáhttá leat strukturerejuvvon, eahpestrukturerejuvvon dahje belohahkii strukturerejuvvon. Go jearahallamiin lea eahpestruktuvra, de lea jearahalli olles áigge aktiiva.</p>
<p>Son jearahallá ohppiid ja láide sin gažaldagaid bokte. Belohahkii strukturerejuvvon jearahallamiin lea jearahalli muhtin muddui mearridan fáttá ja gažaldagaid ovddalgihtii. Mu jearahallan lea fas strukturerejuvvon. Dat mearkkaša ahte mun lean ovddalgihtii buot gažaldagaid hábmen ja jearan juohke oahppis seamma gažaldagaid. (Postholm &amp; Moen 2018: 59.) Ráhkadin jearahallanskovi ovddalgihtii (mielddus 1). Skovvái merkejin dovdá go mánná sáni vai ii, seammás go čállen sin čilgehusa skovvái.</p>
<p>Mun lean válljen jearahallama go ná nuorra ohppiide sáhttá leat váttis čállit vástádusaid, ja nu eai beasa čájehit áddejit go sii sáni. Doahpagiid sáhttá leat váddásat njálmmálaččat čilget ja oahppit soitet dárbbašit gorutgiela veahkkin. Mun čađahin seamma jearahallama sihke ovdal ja maŋŋá girjelohkama, ja anonymiserejin buot jearahallamiid. Ii oktage galgga dáid dieđuid vuođul dovdat guhte oahppi birra lea sáhka. Nuppi jearahallama čađahin golbma vahku maŋŋá lohkama.</p>
<p>Dan mun dahken go háliidin diehtit dovdet go sániid go dihto áigi lea vássán.</p>
<p>Mun jearahalan 10 oahppi, geat leat čiežajahkásaččat. Dát oahppit leat seamma ceahkis, seamma skuvllas. Buot oahppit leat sámegielat mánáidgárddis leamaš ja sis lea sámegiella vuosttašgiellan skuvllas. Mun čohkken maiddái ohppiid čállosiid ja analyseren daid. Ulbmil lea geahččat leat go oahppit geavahan dáid sániid sin teavsttain. Áiggun maid geahččat mo sin duogáš váikkuha sin sátnegeavaheapmái.</p>
<p>Ovddalgihtii lean válljen 19 sáni maid čálli geavaha girjji teavsttas. Sánit maid áiggun iskat leat:</p>
<p><em type="italic">Láiki, gillet, dikšut, viššal, cahkkehit, fuoikut, fierbmi, vuoras, ruvvet, dearpat, buhtis, linis, </em><em type="italic">njaŋgát, šuohkkit, vilbealle, veadjit, riedja, golahit, bahčit. </em>Girjjis leat mealgat eanet sánit maid sáhtášin iskat, muhto dán vuoro válljejin dáid 19 sáni. Lean válljen dáid sániid go jurddašan ahte leat muhtin sánit maid oahppit galggašedje máhttit, ja maid sániid mat eai leat nu oahppásat. </p>
<p>Máŋga sáni geardduhuvvojit teavsttas, nugo: <em type="italic">láiki, gillet, viššal, veallát, vilbealle, veadjit, </em><em type="italic">golahit, šuohkkit </em>. Mu hypotesa lea ahte go máŋgii namuhuvvo girjjis, ja iešguđetge áššiide lea čadnon, de lea stuorát vejolašvuohta daid oahppat. </p>
<p>Čieža sáni maid lean válljen leat Sammallahti (1994) čoakkáldagas. Dát sánit leat: láiki gillet, dikšut, cahkkehit, fierbmi, vilbealle ja veadjit. Sánit mat eai leat merkejuvvon su girjjis leat: <em type="italic">fuoikut, vuoras, ruvvet, dearpat, buhtis, linis, njaŋgát, šuohkkit, riedja, golahit ja bahčit </em>. </p>
<p>Ohppiid jearahallamiid bokte áiggun iskat makkár sániid sii ohppet. Ohppet go daid dábáleamos sániid mat bohtet ovdan Sammallahti listtus, ja ohppet go maiddái eará sániid mat eai leat nu dábálaččat. 3.1.4 Mihtádusmeattáhusat</p>
<p>Postholm ja Jacobsen (2018: 126) čálliba ahte dutkamušain main dutkat dušše muhtin osiid, sáhttá leat váttis dadjat lea go dát áidna duohtavuohta vai ii. Skuvladutkamis lea maid dehálaš muitit ahte oahppijoavkkut leat heterogenat ja maiddái ahte okta skuvlajahki ii leat nuppi skuvlajagi viellja. Das oaivvildan ahte okta skuvlajahki ii leat seammalágan go nubbi. Skuvllas leat doaimmat mat čađat rivdet, ii dušše mánus mánnui, muhto maid jagis jahkái. Skuvllain oahpahit ođđa áššiid čakčat ja dálvit, mat fas dávjá geardduhuvvojit giđa bealde. Nu áigodat ge sáhttá váikkuhit bohtosiid. Buot dát dieđut leat dehálaččat, ja dat váikkuhit dieđusge mu dutkamii. Buot oahppit geat oasálaste dutkamii leat iešguđetláganat. Nu sáhttá dadjat ahte jus čađahivččen dán dutkamuša ođđasit, de ii leat daddjon ahte šaddet seamma bohtosat.</p>
<p>Kleven ja Hjardemaal (2018: 98) juohkiba dákkár mihtádusmeattáhusaid guoktin joavkun: 1. Mihtádusmeattáhussan mat dáhpáhuvvet soaittáhagas ja 2. Systemáhtalaš mihtádusmeattáhussan. Mihtádusmeattáhusat mat dáhpáhuvvet soaittáhagas sáhttet njuolgat, ja guhkit áigge badjel eai mearkkaš maidige. Ovdamearkka dihte sáhttá leat lihkku gažaldagain dahje eahpelihkku gažaldagain geahččalemiid oktavuođas. Jus oahppi geahččaleami oktavuođas oažžu dakkár gažaldagaid maid máhttá hui bures, de lea lihkku ja nagoda bures vástidit. Nuppe láhkai oahppis sáhttá leat eahpelihkku ja sáhttá oažžut dakkár gažaldagaid masa ii leat nu čeahppi. Dan beaivve go lea geahččaleapmi de sáhttá mokta ja miella maid váikkuhit. Jus čađahuvvojit doarvái máŋga geahččaleami, de njulget dát logut loahpas. Mihtádusmeattáhusat, mat dáhpáhuvvet systemáhtalaččat, eai njuolgga. Jus olmmoš ovdamearkka dihte ballá geahččalemiid čađahit, de lea sus dát ballu juohke háve. Dát boasttuvuođat čájehuvvojit dan dihte juohke geahččaleamis ja dan dihte šaddet systemáhtalaš mihtádusmeattáhussan.</p>
<p>Dutkamis dutkkan čiežajahkásaččaid, ja ferten leat diđolaš ahte mihtádusmeattáhusat mat dáhpáhuvvet soaittáhagas sáhttet čuožžilit. Mánáin sáhttá mokta ja miella váikkuhit. Kleven ja</p>
<p>Hjardemaal (2018: 110) evttoheaba ahte juohke mihtideami galggašii čađahit nu luohtehahtti láhkai go beare sáhttá, vai eai váikkut boasttu láhkai. Dutki maid sáhttá dahkat nu máŋga mihtideami ahte dát mihtidanboasttuvuođat njulget barggadettiin. Dan dihte lean geahččalan jearahallamiid čađahit daid beivviid go oainnán ahte oahppi nákce čađahit jearahallama ja nákce čuovvut mielde. Ja lean maiddái geahččalan čađahit buot jearahallamiid oahppi eavttuid vuođul. 3.2 Luohkkálatnja dutkanarenan</p>
<p>Mun lean čađahan kvalitatiiva dutkamuša gos skuvla ja luohkkálatnja lea dutkanarenan. Ulbmil kvalitatiiva dutkamiin luohkkálanjas lea hábmet dakkár arena ja dutkankonteavstta gos beassá suokkardallat ja digaštallat, nu ahte oahpaheaddjis lea vejolašvuohta ovdánit ja ovdánahttit oahpahusvugiid. Dákkár dutkamušas leat guokte proseassa mat dáhpáhuvvet oktanaga, sihke dutkan ja ovdánahttinbargu. Dutki viežžá dieđuid earet eará oahpahusa vuođul, áicamiid, jearahallamiid ja loggačállima bokte. (Postholm &amp; Moen 2018: 31.) Postholm ja Moen deattuheaba ahte buorre bealli dákkár dutkamušas lea vejolašvuohta mii addo oahpaheaddjái.</p>
<p>Oahpaheaddji bargovuogit ovdánit ja buorránit, mii fas boahtá buorrin ohppiide. (Postholm &amp;</p>
<p>Moen 2018: 11.)</p>
<p>Mun sávan ahte beasan ovddidit iežan bargovugiid seammás go iskkan lea go govvagirjemetoda vuohki mo bargat ohppiid sátneriggodagain. Go čađaha dakkár dutkamuša gos áiggošii buoridit iežas bargovugiid, ja seammás buoridit ohppiid oahppanvejolašvuođaid, de sáhttá ákkastallat ahte das lea ehtalaš mearrádus. (Postholm &amp; Jacobsen 2018: 134.) Dát ehtalaš mearrádus lea mu jurdagiin go lážán oahpahusa buoremus lági mielde sidjiide. Oahpahus lea ohppiid várás, ja mu bargu lea láhčit dili nu ahte sii ohppet. Váibmogiella-raporttas deattuhit ahte deháleamos bargu sámi skuvllain lea sihkkarastit buori giellaoahppama. Buorre giellaoahppan nanne ohppiid giellaovdáneami ja sihkkarastá ahte mánát ohppet iežaset eatnigiela. (NOU 2016: 112.)</p>
<p>Doaimmat mat addet buriid oahppanvejolašvuođaid sáhttet maid geavahuvvot eará fágain ja sáhttá maiddái buoridit eará beliid oahppamis. 3.3 Eamiálbmot perspektiiva</p>
<p>Masterbarggustan lean dutkan mánáid giellaovdáneami. Vaikko dát iešalddis ii leat eamiálbmotdutkamuš, de lean goittot eamiálbmotperspektiivvas dutkan. Kuokkanen čállá ahte eamiálbmotperspektiiva lea siskkáldas perspektiiva, gos dutkama ulbmil lea váldit ovdan min iežamet árvvuid, prioritehtaid, dárbbuid, oainnuid ja gažaldagaid. Daid vuođul mii geahččalat dulkot ja áddet áššiid ja gažaldagaid eamiálbmogiid oaidninčiegas. (Kuokkanen 2009: 42.)</p>
<p>Dutkamušas iskkan mo sáhttit gáhttet ja ovdánahttit giela. Oahppit geat oasálastet dutkamuššii, bajásšaddet sámi servodagas. Dađistaga galget oahppat dovdat sámi árvvuid, kultuvrra ja eamiálbmoga diehtaga. Buot deháleamos lea ahte oahppit ohppet seailluhit giela ja mo ovdánahttit min kultuvrra.</p>
<p>Sámi skuvllain lea dárbu guorahallat ja gávdnat čovdosiid mat leat buorrin skuvllaide. Seammás lea dehálaš siskkáldas dárbbuid ja oainnuid maid váldit vuhtii. Kuokkanen deattuha ahte giella lea vuohki mo sirdit diehtaga buolvvas bulvii. Dat lea vuorká, mii veahkeha min oaidnit máilmmi ja mo eallit. (Kuokkanen 2009: 52.) Dát oasit deattuhit giela dehálašvuođa, ja mo dat lea mielde nannemin ohppiid kultuvrra ja identitehta. Oahppit leat min boahtteáigi ja mii fertet veahkehit sin nu ahte min giella ja kultuvrra ovdána. 3.4 Dutki rolla</p>
<p>Go dutki ieš oasálastá áicamii ja lea čadnon dasa maid lea dutkamin, de gohčoduvvo dat autoetnografiijan. Dan dihte ferte dutki smiehttat mo son sáhttá ivdnet dulkomiid ja dutkama bohtosiid. Autoetnografiijas leat dutki iežas vásáhusat maid dehálaččat dutkamii. (Riese 2016: 38.) Dutkamii lean ieš oasálastán oahpaheaddjin ja dutkin, ja dien láhkái mus lea leamaš duppalrolla. Lean ieš oahpahan, lean áican, lean válddahallan, reflekteren, dieđuid čohkken ja analyseren. Dat mearkkaša ahte lean leamaš áici oasálasti. (Riese 2016: 42.)</p>
<p>Álbmotlaš dutkama ehtalaš komitea deattuha ahte go dutkis leat máŋggat rollat, de ferte smiehttat ahte dát sáhttet váikkuhit nubbi nubbái, sihke positiiva ja negatiiva guvlui. Lea dehálaš ahte dutkis lea rabasvuohta ja ahte son čielgasit muitala oasseváldiide makkár rollat sus leat. Dan láhkái addá luohtehahttivuođa dutkamuššii ja eastada rollaid seaguhuvvomis. (DNFK 2014.) Dát boahtá maiddái ovdan dutkanlohpeohcamušas (mielddus 2) maid lean sádden váhnemiidda geain leat oahppit dán ceahkis. Dutkanlohpeohcamušas čilgen ahte dán dutkamuša ulbmil lea lohkat girjji, ja iskat guhte sániid sii máhttet ovdal ja maŋŋá lohkama. Dáid bohtosiid geavahan go vástidan dutkančuolmma.</p>
<p>Lea maid dehálaš ahte dutki lea profeššunealla. Juohke dutkis leat iešguđetlágan norpmat ja guottut, ja dan dihte sáhttet dutkamušaid bohtosiid tulkot iešguđet láhkai. Dutkis ferte maiddái leat doarvái diehtu ja máhttu barggadettiin, nu ahte son nákce čoavdit hástalusaid mat sáhttet čuožžilit. (Kleven &amp; Hjardemaal 2018: 215.) Lean buoremus lági mielde čuvvon dáid ávžžuhusaid barggadettiin. 3.5 Dutkamuša luohtehahttivuohta</p>
<p>Go barggan dieđuiguin mat sáhttet čadnot dihto olbmuide, de lean maiddái geatnegahtton dieđihit iežan dutkamuša diehtobearráigehččui. Go dutki bargá mánáiguin ja nuoraiguin, de fertejit váhnemat maiddái diehtit dán birra ja addit lobi searvat dutkamušaide. (Kleven &amp;</p>
<p>Hjardemaal 2018: 29.) Lean čálalaš šiehtadusa čállán, ja sádden ohppiid váhnemiidda. Sii leat vuolláičállán ja addán lobi mánáideaset oasálastit dán dutkamii. Lean maid viggan čállit čállosa nu ahte ii oktage galgga dovdat dan unohassan dahje negatiivan.</p>
<p>Dutkamušas lean iskan mo govvagirjelohkan váikkuha guovttegielat ohppiid sátneriggodahkii.</p>
<p>Dan dihte lean válljen guokte oahppi geaid erenomážit analyseren. Dán guovtti oahppis leat iešguđetlágan gielladuogážat, nubbi eallá sámegielat birrasis ja nubbi fas ii. Dutkamušas ii boađe ovdan geat oahppi guovttis leaba. Go dutkamuš lea nu viiddis, de lean ferten ráddjet nu ahte in guorahala juohke oahppi. Dan dihte lean válljen juohkit sin guovtti giellajovkui, ohppiid geain lea sámegieldoarjja ruovttus, ja geain ii leat. Dán guovtti joavkku bohtosiid de geahčadan ja guorahalan. 4 Oahppi gielalaš máhtu duođašteapmi 4.1 Ohppiid sátneráju guorahallan</p>
<p>Dán oasis guorahalan bohtosiid maid lean gávnnahan. Geahččan oppalaččat sátneáddejumi ovdal ja maŋŋá lohkama, ja buohtastahttán maiddái gielladuogážiid. Ovdanbuvttán maiddái ohppiid jearahallamiid ja man ollu sániid oahppit leat oahppan dán bargovuogi bokte. 4.1.1 Sátneáddejupmi ovdal ja maŋŋá lohkama</p>
<p>Dán oasis ozan vástádusaid iežan dutkančulbmii: Mo govvagirjelohkama metoda váikkuha čiežajahkásaš ohppiid sátneriggodahkii? Guorahalan makkár ja man olu sániid sii leat oahppan girjelohkama maŋŋá ja geahččalan čielggadit váikkuha go sin ruovttugiella sátneoahppamii.</p>
<p>Lean maid iskan mo sii čilgejit sániid ja geavahit go daid máŋggalágan konteavsttain. Oahppi jietna lea dán čállosis njuolggositerejuvvon ja merkejuvvon kursiivan. Jus oahppi lea vástidan ja čilgen gorutgielain, de boahtá dat ovdan sitáhta maŋŋá.</p>
<p>Go iskagohten dovdet go oahppit teavsttas válljejuvvon sániid, de fuomášin ahte lei stuorra erohus ohppiid gaskkas. Muhtin oahppit dovde olu sániid, earát fas eai dovdan. Dat lea lunddolaš, go diehtit ahte oahppit ellet iešguđetge giellabirrasiin, eai leat ovttaláganat ja sin giellaoahppan ovdána iešguđetge leavttuin. Tabealla 1 bokte čájehan ollislaš gova sániid áddejumis ovdal ja maŋŋá lohkama. Dás lean buot 10 oahppi váldán mielde. Dan maŋŋá guorahalan lagabui muhtin sániid maid oahppit leat oahppan ja sániid maid eai leat ádden.</p>
<p><em type="italic">Tabealla 1 </em>: sánit maid máhttet ovdal ja maŋŋá lohkama. </p>
<p>Mu vuosttaš fuomášupmi lei ahte oahppit ledje oahppan olu sániid maŋŋá lohkama.</p>
<p>Muhtin sániid ledje máŋggas oahppan, ja muhtin sániid ii lean oktage oahppan. Dat mii lei mearkkašahtti, lei ahte sin čilgehus rievddai ja sii áddejedje sániid buorebut nuppe háve go jearahallen. Čálán eanet dán birra dás vuollelis gos dát sánit bohtet ovdan. Oktiibuot ledje sii oahppan 27 ođđa sáni. Dat mearkkaša ahte juohke oahppi lea gaskamearálaččat oahppan sullii 2-3 sáni, muhtimat eanet go earát. Leat dušše njeallje sáni maid ii oktage oahppi lean oahppan ja dat leat: <em type="italic">gillet, fierbmi, veadjit ja njaŋgát </em>. Oahppit geat máhtte sániid maid lean guorahallan ovddežis, dovde daid seamma sániid maŋŋil lohkama. Muhto dáhpáhuvai maid nu ahte oahppit dovde ovtta sáni vuosttaš jearahallamis, muhto nuppi jearahallamis eai dovdan. </p>
<p>Buot oahppit leat iešguđetláganat, ja iešguđet sivat sáhttet čuohcat oahppamii, earret eará beaivemokta, motivašuvdna, gielladuogáš dahje giellaváttisvuođat. Vaikko eanaš oahppit leat oahppan olu ja muhtimat fas unnit, de lea liikká dehálaš fuomášuhttit ahte 10 oahppis ledje ovccis oahppan ovtta dahje eanet sániid. Lea dehálaš atnit muittus ahte giellaoahppama lea váttis meroštallat go oahppis sáhttá leat reseptiiva dahje produktiiva giellamáhttu (gč. kapihtal 2.3.2). 58359051387700447047866102526109802541016024681012</p>
<p>Sátneáddejupmi ovdal ja maŋŋá lohkamaovdalmaŋŋá 4.1.2 Ohppiid jearahallamat</p>
<p>Go jerren ohppiin vuosttaš jearahallamis dovdet go sii sáni <em type="italic">golahit </em>, de ii lean oktage gii dovddai dan. Govvagirji maid lean lohkan ohppiide lea Hánno birra, guhte árbe ruđaid. Dáid ruđaid son ii fuola, go oaivvilda ahte šaddá menddo olu smiehttamuš daiguin. Su vilbealle árvala ahte son sáhtášii oastit juoga alcces, addit daid, dahje golahit masa nu. Sátni <em type="italic">golahit </em>lei amas buot ohppiide. Sátni ii leat merkejuvvon Sammallahti (1994) listtus. Nuppi jearahallamis de ledje máŋggas gidden fuomášumi dan sátnái, muhto datge eai lean fáhten sisdoalu. Girjelohkama maŋŋá sii dihte ahte lei sáhka ruđaid birra muhto eai lean ádden man olis. Ruđaid han sáhttá sihke dinet, golahit ja addit. Vásihin ahte ohppiin ii lean čielga áddejupmi sátnái, ja sis ledje máŋga iešguđetlágan čilgehusa. Sii čilgejedje dáid sániiguin: <span type="quote">“addit ruđaid”</span>, <span type="quote">“go dus lea hirbmat ollu ruhta muhto don it geavat daid”</span>, <span type="quote">“oažžut ruđaid”</span>, <span type="quote">“gi bort penger”</span> (sám: addit ruđaid), <span type="quote">“får penger”</span> (sám: oažžut ruđaid), <span type="quote">“addá olu ruđaid”</span>, <span type="quote">“attát eret.”</span> </p>
<p>Lei dušše okta oahppi gii lei fáhten sisdoalu. Son čilgii sán <em type="italic">i </em>ná <em type="italic">: “ </em>geavahit ruđaid.” Oahppi gii máhtii dán sáni, ii dovdan dan ovdal lohkama, muhto lei oahppan dan lohkama maŋŋá. Dát oahppi eallá sámegiel birrasis. Son lea maid dán sáni geavahan čállinbargguin. Son čállá: <em type="italic">Masa </em><em type="italic">galgá duđai golahit </em>. Dát oahppi lea ovdánahttán iežas produktiiva giellamáhtu ja máhtii dál geavahit sáni sihke njálmmálaččat ja čálalaččat. Sátni <em type="italic">golahit </em>namuhuvvo olles 11 geardde girjjis, ja lei mu mielas ártet ahte eambbosat eai leat fuomášan maid sátni mearkkaša. Sivvan sáhttá ovdamearkka dihte leat ahte oahppit álggo rájes ledje eahpesihkkarat ja eai fáhten sisdoalu albma láhkái, dahje ahte sii eai šat muitán dan sáni máŋga vahku maŋŋá. </p>
<p>Golmmas ledje oahppan sáni <em type="italic">dikšut </em>maŋŋá lohkama. Dát sátni lea Sammallahti (1994) sátnelisttus. Oahppi gii ii dovdan dán sáni ovdal lohkama, lei maŋŋá huksen áddejumi, ja čilgii sáni ná: <span type="quote">“Nie ahte don divššut su nie jus sus lea nealgi, dahje jus sus lea bávččas, veahkehat su.”</span> </p>
<p>Nubbi oahppi čilge dárogiel sániin: <span type="quote">“Stelle.”</span> (Sám: dikšut).</p>
<p>Goalmmát oahppi fas čilge ná: <span type="quote">“Veahkehit earáid dahje ealli.”</span></p>
<p>Njealját oahppi čilge sáni dikšut ná: <span type="quote">“Bargat dánu gusain.”</span> (S <em type="italic">on čájeha gieđain ahte njávká). </em></p>
<p>Dán sáni in dohkkehan rievttes vástádussan, go in leat sihkkar ahte lea go oahppi seaguhan dikšut ja njávkat. <em type="italic">Dikšut </em>- sánis maid sáhttet leat eanet mearkkašumit, ovdamearkka dihte sáhttá dikšut olbmuid ja elliid. Mun dajašin ahte son lea lávken áddejumi guvlui ja huksemin iežas sátneráju kvalitehta. </p>
<p>Sánit <em type="italic">dikšut </em>ja <em type="italic">golahit </em>ledje máŋgii namuhuvvon girjjis. Sátni <em type="italic">vuoras </em>lea fas geavahuvvon dušše oktii. Go oahppit galge čilget munnje maid sátni mearkkašii, de ii lean oktage gii dan dovddai. </p>
<p>Sii ledje eahpesihkkarat, ja čilgejedje dan iešguđet láhkai. Čilgehus sáhttá leat ahte sátni ii namuhuvvo eanet go oktii, ja dalle eai nagodan sisdoalu fáhtet. Sii dárbbašit eanet doarjaga, vásáhusaid ja fakkiid, masa heŋget sáni ovdal go ollislaččat ohppet sisdoalu. Sáhttá dadjat ahte oahppit leat huksemin iežaset doaba-vuogádaga. Oahppi áddejupmi huksejuvvo go oahppi beassá olu vásihit, oaidnit, gullat ja dovdat, ja nu sii huksejit iežaset reseptiiva giellamáhtu.</p>
<p>Go oahppit galge čilget sáni <em type="italic">vuoras, </em>de dáhpáhuvai seamma go <em type="italic">golahit </em>sániin. Vuosttaš háve lei okta oahppi gii diđii mii dat lea. Muhto maŋŋá lohkama, de dihte ahte sátni lei geavahuvvon go lei áhkus sáhka. Girjjis čilgejuvvo ahte son lea vuoras áhkku. ja son lea Hánno kránnjá. Hánno lávii sutnje čoaggit murjjiid ja bivdit guliid, dan ovddas son fidnii fas sálttiid ja láibbi ruovttoluotta. Govva govahallá su searas ja viššalis áhkkun, ja sus leat olu barggut olggobealde stobu. Son lea doaimmalaš ja bargá olu. Dát sáhttá leat addán ohppiide boastu áddejumi. Nuppi jearahallamis go oahppit galge fas čilget sáni <em type="italic">vuoras </em>, de sii muite ahte lei sáhka áhku birra. </p>
<p>Oahppit eai lean dan dihte áibbas sihkkarat maid sátni mearkkaša. Lea jáhkihahtti ahte govva govvidii áhku searas nissonin, ja de ii boahtán sáni sisdoallu čielgasit ovdan. Oahppit leat čilgen sáni ná: <span type="quote">“hirbmat viššal”</span>, <span type="quote">“son lea čeahppi”</span>, <span type="quote">“son lea sprek”</span> (sám: falli). Dát árvádusat nanusmahtte mu jurdagiid ahte eai diehtán mas lei sáhka.</p>
<p><em type="italic">Bahčit </em>lei sátni maid olusat eai dovdan. Álggos ledje njealjis geat dovde sáni, ja guovttis jáhkiiga ahte lei sáhka báhčimis. Dán vástidedje ovdal lohkama: <span type="quote">“å skyte”</span> (sám: báhčit), <span type="quote">“bahčit lea go bážát gusa”</span>, <span type="quote">“njuovvat”</span>, <span type="quote">“jus mun lean leamašan básseaŋggas ja galggan bahčit dan”</span> ( <em type="italic">čájeha </em><em type="italic">ahte bahčá vuojadanbiktasa </em>). Čilgehus maŋŋá lohkama: <span type="quote">“don sáhtát bahčit gusa”</span>, <span type="quote">“bahčit gusaid”</span>, <span type="quote">“nie gusaid”</span> ( <em type="italic">čájeha gieđain ahte bahčá </em>), <span type="quote">“váldit mielkki gusas”</span>. Go ohcagohten vástádusaid, de fuomášin ahte soai guhte navddiiga ahte mun jearan sáni báhčit, leigga soai geat dál diđiiga sáni mearkkašumi. Dáid sániid sáhttá leat váttis earuhit. Muhto dát oahppi guovttos dovddaiga sáni báhčit, ja nu soittii leat álkit sudnuide čatnat oktavuođa nuppi sátnái. Go leat guokte sáni mat leat nu seammaláganat, de vuordimis ahte máŋggagielatoahppit eai earut daid. </p>
<p>Oahppi guhte lei čilgen ahte sáhttá bahčit vuojadanbiktasa čilgii nuppi jearahallamis ahte sáhttá bahčit gusaid. Son čájeha ahte máhttá geavahit sáni iešguđet konteavsttain ja ahte son hukse iežas sátneráju kvalitehta.</p>
<p><em type="italic">Fuoikut </em>-sátni lei maid dakkár sátni maid oahppit eai lohkan dovdat. Maŋŋá ledje guovttis geat leigga oahppan dan sáni. Go soai galggaiga čilget sáni, de válddiga ovdamearkka muitalusas. </p>
<p>Soai nevttiiga ja dajaiga seamma maid Hánno lei dadjan girjjis. Dát fas čájeha ahte mánát geavahit iežaset vásáhusaid sátneoahpahallamis, dán háve lei sin vásáhus girjji bokte (gč. kap. 2.3.1).</p>
<p>Mun válden mielde sáni <em type="italic">vilbealle </em>, dasgo mun ieš smihtten ahte dát lea sátni maid oahppit soitet dovdat ja máhttit. Dát lea maid okta dain dábáleamos sániin merkejuvvon Sammallahti (1994) listtus. Go fuomášin ahte dušše njealjis dihte mii vilbealle lea, de imaštahtii dat mu. Vilbealle lea hui dábálaš sátni, ja sámis lea dát dehálaš fuolki. Asta Balto čállá ahte sámis leat vilbealit ja oarpmealit dego oappát ja vieljat (Balto 1997: 81). Čilgehus manin oahppit eai dovdda dan sáni, sáhttá leat ahte bearrašat eai geavat dahje dovdda sámegiel sániid go hállet fulkkiid ja fuolkevuođa birra. Sámegiel sániid sadjái sáhttet geavahit dárogiel sániid. Nubbi čilgehus sáhttá dieđusge leat ahte ohppiin eai leat vilbealit. Dán lea dieđusge váttis dadjat go in dovdda bearrašiid ja go in leat jearahallan bearrašiid dáid giellaáššiid birra. Sátni namuhuvvo olles guovttelot geardde girjjis, muhtimin guktii ja golbmii ovtta siiddus. </p>
<p>Dárogielas leat maid guovttelágan sánit mo earuhit sohkabeliid, namalassii <em type="italic">kusine </em>ja <em type="italic">fetter </em>. </p>
<p>Muhto ii leat daddjon ahte sii geavahit dáid sániid go čilgejit fuolkevuođa. Sátni <em type="italic">søskenbarn </em>maid geavahuvvo dávjá, ii dátge sátni earut sohkabeliid. Logadettiin čilgejin ahte vilbealle lea fuolki, ja makkár fuolkeoktavuohta sutnje lea. Čilgejin maid ahte lea erohus gaskal vilbeale ja oarpmeali. Gárten maid čilget sáni fuolki, go oahppit jerre mii dat lea. </p>
<p>Imaštahtii mu ahte lei dušše okta oahppi gii lei oahppan <em type="italic">vilbealle </em>sáni go nuppes jearahallen. </p>
<p>Guovttis leigga ádden ahte lea fuolki, muhto eaba lean ádden erohusa sohkabeliid gaskkas. Okta muitala ná: “Mun dieđán mii dat lea muhto in dieđe mo mun galggan dan čilget. Mu vilbealle lea</p>
<p>Sárá.” Nubbi oahppi fas dadjá: <span type="quote">“Dan girjjis son galggan addit sutnje støvlai (sám: stevveliid) ja borramušaid, son lea vilbealle. Mu vilbealle lea Ánne.”</span> (Lean anonymiseren oarpmeliid namaid.)</p>
<p>Dát čájehii ahte soai leaba ádden ahte lea sáhka fuolkkis, ja mo dat lea fuolki sudnuide. Muhto soai eaba leat ádden ahte lea erohus sohkabeliid gaskkas. Sáhttá dadjat ahte mánná ii vel oamas sáni, muhto lea ádden sullii maid dát mearkkaša. Oahppi lea huksemin iežas reseptiiva giellamáhtu. Son diehtá sullii maid sátni mearkkaša go earát hállet dan birra, muhto ii leat doarvái dieđuid huksen ahte nagoda ieš dan geavahit. (Gč. kapihttal 2.3.2) 4.2 Ruovttugiela váikkuhusat</p>
<p>Dás guorahalan mo sin gielladuogáš váikkuha sin sátneoahppamii. Lean válljen guokte oahppi gielladuogáža analyseret vuđolaččat. Nubbi oahppi eallá sámegielat birrasis, nubbi fas ii.</p>
<p>Geavahan oahppi A ja oahppi Á dán oktavuođas. Loahpas analyseren olles joavkku. Dalle lean juohkán sin guovtti jovkui. Vuosttaš joavkkus leat oahppit geain ii leat sámegiel doarjja ruovttus ja nuppi joavkkus leat oahppit geain lea sámegiel doarjja. 4.2.1 Guovtti oahppi buohtastahttin</p>
<p>Oahppit geain lea sámegiel biras hálddašedje ollu sániid ovdal lohkama. Dát oahppit ledje maid ovdánan, ja oahppan máŋga ođđa sáni maŋŋá lohkama. Ohppiin geain ii leat gielladoarjja ii lean seamma ovdáneapmi, muhto dattege ledje oahpan muhtin ođđa sániid. Deattuhan ahte eanaš oahppit ledje oahppan ovtta dahje eanet ođđa sániid maid eai dovdan ovddežis. Lea dehálaš muitit ahte vaikko dát oahppit geat eai leat sámegielbirrasis, eai lean ovdánan seamma olu go oahppit geat leat, de ii dárbbaš gielladuogáš leat áidna sivvan dasa. Mihtádusmeattáhusat mat dáhpáhuvvet soaittáhagas, sáhttet váikkuhit sin bohtosiid (gč. kapihttal 3.1.4). Sin motivašuvdna, gierdevašvuohta, oahppanváttisvuođat, makkár mokta lea dan beaivve ja nu ain viidáset sáhttet maid váikkuhit bohtosiidda.</p>
<p>Vuosttaš oahppis gean lean analyseren, lea sámegiella ruovttugiellan. Lean gohčodan su oahppi</p>
<p>A. Ovdal lohkama máhtii dáid sániid: <em type="italic">láiki, gillet, viššal, cahkkehit, fierbmi, vuoras, ruvvet, </em><em type="italic">dearpat, buhtis, veadjit, riedja, bahčit </em>. Lohkama maŋŋá lei oahppan vihtta ođđa sáni. Sánit maid son lohkama maŋŋá lei oahppan ledje: <em type="italic">dikšut, golahit, fuoikut, linis, šuohkkit </em>. Sammallahti (1994) listtus lea dušše sátni <em type="italic">dikšut </em>merkejuvvon. Oahppi čilge sániid ná: </p>
<p>Dikšut: <span type="quote">“Nie ahte don divššut su jus sus lea nealgi dahje jus sus lea bávččaš.”</span></p>
<p>Golahit: <span type="quote">“Geavahit ruđaid.”</span></p>
<p>Fuoikut: <span type="quote">“Mus eai leat doarvái ruđat, oooo mun in gille.”</span> (Fuoiku go muitala).</p>
<p>Linis: <span type="quote">“Mu buvssat leat hui linis.”</span></p>
<p>Šuohkkit: <em type="italic">Čájeha ahte šuohkká. </em></p>
<p>Go oahppi čájeha ahte šuohkká, de mearkkaša ahte sus lea reseptiiva giellamáhttu, son dovdá dan sáni, muhto ii máhte čilget maid sátni mearkkaša.</p>
<p>Tabealla 1 čájeha sániid maid oahppi A máhtii ovdal lohkama ja maŋŋá lohkama. 1 mearkkaša ahte son máhtii sáni, - fas mearkkaša ahte ii dovdan dan.</p>
<p>Sánit teavsttas Ovdal lohkama Maŋŋá lohkama láiki 1 1 gillet 1 1 dikšut - 1 viššal 1 1 cahkkehit 1 1 fuoikut - 1 fierbmi 1 1 vuoras 1 1 ruvvet 1 1 dearpat 1 1 buhtis 1 1 linis - 1 njaŋgát - - šuohkkit - 1 vilbealle - - veadjit 1 1 riedja 1 1 golahit - 1 bahčit 1 1</p>
<p>Tabealla 1. Sánit maid oahppi A máhtii ovdal ja maŋŋá lohkama</p>
<p>Go bijan oktii buot sániid maid son máhtii ovddežis ja daid maid son lea oahppan dán áigodagas, de oainnán ahte dát oahppi máhttá čieža sáni mat eat leat nu dábálaččat. Dát sánit leat: <em type="italic">láiki, </em><em type="italic">gillet, viššal cahkkehit, fierbmi, veadjit </em>ja <em type="italic">dikšut. </em>Lei dušše okta sátni mii ii lean oahpis sutnje ja dat lei sátni <em type="italic">vilbealle </em>. Čilgehus sáhttá leat ahte oahpis ii soaitte leat vilbealle, dahje ahte son ii geavat dan sáni go hállá iežas vilbeale birra. Fuomášin maid ahte dát oahppi lea oahppan olu sániid mat eai leat nu dábálaččat. Son lei oahppan sániid mat eai leat merkejuvvon Sammallahti (1994) listtus, nugo <em type="italic">vuoras, ruvvet, dearpat, buhtis, riedja, bahčit, fuoikut, linis, šuohkit, golahit </em>. </p>
<p>Dalle ledje oktiibuot 17 sáni dán 19 sániin, maid son loahpa loahpas hálddašii. Dát oahppi lea beassan huksen sihke sátneráju kvalitehta ja kvantitehta. Son lea oahppan ođđa sániid, ja seammás čájeha ahte son nagoda čatnat sániid ollu konteavsttaide. Ovdamearkka dihte de čilge oahppi ahte sáhttá dikšut olbmo jus sus lea nealgi, dahje jus sus lea bávččas.</p>
<p>Nuppi oahppis gean lean analyseren, ii leat gielladoarjja ruovttus, su gohčodan oahppi Á. Son lei lohkama maŋŋá oahppan guokte ođđa sáni: <em type="italic">láiki ja viššal </em>, goappaš sánit leat Sammallahti (1994) listtus. Son čilge ođđa sániid maid lea oahppan ná: </p>
<p>Láiki: <span type="quote">“Gidder ikke å gjøre noe”</span> (ii gille bargat maidige). </p>
<p>Viššal: <span type="quote">“Da gidder man å gjøre masse”</span> (dalle gille bargat hui olu). </p>
<p>Tabealla 2 čájeha sániid maid oahppi Á máhtii ovdal ja maŋŋá lohkama. 1 mearkkaša ahte son máhtii sáni, - fas mearkkaša ahte ii dovdan dan.</p>
<p>Tabealla 2. Sánit maid oahppi Á máhtii ovdal ja maŋŋá lohkama </p>
<p>Sánit maid oahppi hálddašii maŋŋá lohkama leat: L <em type="italic">áiki, gillet, viššal, cahkkehit, dearpat, buhtis, </em><em type="italic">linis </em>ja <em type="italic">riedja </em>. Njeallje sáni leat dábálaččat: <em type="italic">Láiki, gillet, viššal, </em>ja <em type="italic">cahkkehit </em>. Ja sánit mat eai leat dábálaččat leat: <em type="italic">Dearpat, buhtis, linis </em>ja <em type="italic">riedja </em>. Tabeallas lea okta sátni maid oahppi ii leat nagodan čilget nuppi jearahallamis. Dat lea sátni <em type="italic">fierbmi </em>, ja son čilge vuosttaš jearahallamis ná: <span type="quote">“Et slags nett som man fisker med.”</span> (Sám: muhtinlágan fierbmi mainna bivdá). Nuppi jearahallamis son vástida ahte ii dieđe maid dat mearkkaša. Son čilge bures dán sáni sisdoalu dárogillii. Nu mo lean ovdal maid namuhan, de leat máŋggat bealit mat váikkuhit ohppiid oahppamii. Dát sáhttet leat sivvan manin son nuppes ii dovdan dan sáni. Loahpas máhtii dát oahppi oktiibuot gávcci sáni daid ovccinuppelot sániin. Čájeha maid ahte oahppis lea reseptiiva giellamáhttu. Son ádde sáni ja diehtá man birra lea sáhka, muhto ii nagot čilget dan. Dát oahppi </p>
<p>Sánit teavsttas</p>
<p>Ovdal lohkama</p>
<p>Maŋŋá lohkama láiki - 1 gillet 1 1 dikšut - - viššal - 1 cahkkehit 1 1 fuoikut - - fierbmi 1 - vuoras - - ruvvet - - dearpat 1 1 buhtis 1 1 linis 1 1 njaŋgát - - šuohkkit - - vilbealle - - veadjit - - riedja 1 1 golahit - - bahčit - - lea maiddái beassan huksen iežas sátneráju kvantitehta. Son lea ođđa sániid oahppan, ja dovdagoahtán ođđa oktavuođaid masa sáhttá daid sániid čatnat. 4.2.2 Olles joavku</p>
<p>Lean juohkán ohppiid guovtti giellajovkui buohtastahttin dihte. Vuosttaš joavkkus leat oahppit geain eai leat gielladoarjagat ruovttus. Nuppi joavkkus fas oahppit geain leat gielladoarjagat ruovttus. Lean árvvoštallan ahte jus oahppis lea okta dahje goappašat váhnemat sámegielagat, de gullet sii dán jovkui. Lean tabellii (tabealla 3) bidjan sániid maid sii máhtte ovdal ja maŋŋá lohkama.</p>
<p>Tabealla 3. Giellajoavkkuid sátneoahppan.</p>
<p>Tabealla čájeha man stuorra proseantta sániin sii leat oahppan. Oahppit geain ii leat gielladoarjja ruovttus, máhtte 33 % ovdal lohkama. Maŋŋá lohkama fas máhtte 39%, lohku lea lassánan 6%:ain. Joavkkus mas leat oahppit geain lea sámegiel duogáš, máhtte fas 59 % dáid sániin.</p>
<p>Maŋŋá lohkama lei lohku 72 % ja lassánan 13%:ain. Iešalddis ii leat ártet ahte joavkkus mas leat oahppit geain lea gielladoarjja máhttet eanet sániid go dat geain ii leat. Muhto lea miellagiddevaš ja mearkkašahtti ahte sii leat oahppan duppaliid eanet go oahppit geain ii leat gielladoarjja.</p>
<p>Oahppit geain lea gielladoarjja ruovttus gullet dáid sániid dávjjibut, dan láhkai beasset nannet doabavuogádaga ruovttus maid. Dađistaga go gullet dáid sániid eará oktavuođain, de lea álkit áddet sániid sisdoalu ja geavahišgoahtit daid. Lea jáhkihahtti ahte dáin ohppiin lea stuorát reseptiiva giellamáhttu ja vásáhusaid bokte besset hukset doabavuogádaga ja nu lávket produktiiva giellamáhttui. Ohppiin geain ii leat gielladoarjja ii leat seamma ovdamunni, ja fertejit dan dihte eanet rahčat sániid ja giela oahppamis. Bargovuogi bokte leat dát oahppit beassan duddjot iežaset reseptiiva giellamáhtu ja dađistaga lávkejit produktiiva giellamáhtu guvlui. Sii leat maiddái beassan ovdánahttit iežaset sátneráju kvalitehta ja kvantitehta. Ohppe ođđa sániid, ja muhtimat fas ožžo ođđa konteavsttaid masa čatnat daid sániid.</p>
<p>Govvagirjemetoda bokte leat dát oahppit skuvlla bokte beassan huksegoahtit doabavuogádaga.</p>
<p>Dát erohus čájeha maiddái man dehálaš lea heivehit oahpahusa dáid iešguđetge ohppiide geain eai leat seamma eavttut man vuođul oahppat giela. Goappaš joavkkuide ferte heivehit nu ahte ohppiin lea vejolašvuohta ovdánit. Juohke áidna oahppi dárbbaša hástalusaid iežas dásis ja govvagirjemetoda sáhtášii leat vuohki mo ohppiid giela ovdánahttit. Dát doallá maid deaivása</p>
<p>Lyster (2016: 49) čuoččuhusain gos deattuha dehálašvuođa bargat sátneriggodagain nu ahte oahppit áddejit ođđa sániid muhtin muddui, ja vai nominaliserejumit šaddet álkibun áddet. Dát nanne maiddái ohppiid primáradiskurssa ja sekundáradiskurssa. Vaikko eai oahpa seamma eavttuid vuođul, de goittot ohppet ođđa sániid ja ođđa konteavsttaid gos geavahit daid sániid.</p>
<p>Ferten maid lasihit ahte go lean jearahallan dušše logi oahppi, de ii sáhte dadjat ahte dát lea representatiiva buot sámegielat joavkkuide. Muhto logut sáhttet addit sullii gova ahte mo dat soaittášii doaibmat maiddái eará joavkkuin. 4.3 Ohppiid čállin ja guorahallan</p>
<p>Dán oasis guorahalan ohppiid čállinbargguid. Lea go oahppit geavahan daid sániid maid lean iskan, ja geahčadan lea go oktavuohta jearahallamin, čállinbargguin ja sin loahpalaš sátneoahppamis. Viidáset buvttán ovdan muhtin čállosiid maid oahppit leat čállán, ja čájehan makkár sániid sii leat geavahan. 4.3.1 Čállinbarggut</p>
<p>Čállinbargguid vuođul lean guorahallan geavahit go oahppit daid sániid maid ledjen válljen iskat, ja lea go gielladuogáš váikkuhan sátneoahppama. Mađe eanet sii geavahit sániid iešguđetlágan konteavsttain, dađe stuorát vejolašvuođa dat addá ohppiide oahppat sániid. Sánit maid geavahedje čállinbargguin ledje: <em type="italic">Láiki, gillet, dikšut, viššal, ruvvet, vilbealle, golahit </em>. Vihtta sáni leat merkejuvvon Sammallahti listtus (1994). Dat leat <em type="italic">láiki, gillet, viššal, dikšut, vilbealle </em>. Áidna sátni mii ii leat merkejuvvon lea <em type="italic">golahit </em>. Vásihin ahte oahppit geat máhtte dáid sániid ovddežis, maid geavahedje sániid čáledettiin. </p>
<p>Teavsttat maid oahppit ieža leat čállán, čájehit ahte sii leat bures ádden girjji sisdoalu. Čájehuvvo maid ahte máŋggas leat geavahan dáid sániid čállinbargguin, ja dan láhkai beassan sátnerájuset ja čállingielaset nannet. Čállingiella lea oassin skuvlagielas, Helander (2016: 113) čállá ahte guovddáš oassi mo skuvlla ja čállingiela nannet lea ahte oahppi beassá čállit juohke beaivve.</p>
<p>Sánit maid oahppit leat geavahan leat čállon iešguđet láhkai, mii lea lunddolaš go oahppit eai leat go čieža jagi. Sin riektačállin ii leat vel sajis. Ovdamearkka dihte lea sátni láiki čállon: <em type="italic">leiki, </em><em type="italic">láiki, láikki. </em>Vilbealle sátni lea čállon máŋgii. Sii leat čállán <em type="italic">vildele, vibele, vilbealli, vilbeale. </em></p>
<p>Okta oahppi lei čállán <em type="italic">tikšut </em>, go oaivvilda dikšut. Čállosiid vuođul sáhttá oahpaheaddji maid oaidnit makkár osiid čállingielas oahppi dárbbaša eanet hárjehallat. Dáid sániid vuođul sáhttá ovdamearkka dihte oaidnit ahte muhtin oahppi dárbbaša eanet bargat gielalaš diđolašvuođain ja fonologiijan. Jietnadagat maid oahppit leat lonuhan leat á ja e, b ja d, d ja t. Go diehtá ahte oahppi ii earut dáid jietnadagaid, de lea dehálaš ahte son beassá hárjehallat ja bargat bargguid gos hárjehallá aiddo daid jietnadagaid. Ovdamearkka dihte systemáhtalaš hárjehallan, gos deattuha grafema (bustáva) ja fonema (jietnadaga) (Lyster 2016: 59). 4.3.2 Ohppiid čállosat </p>
<p>Vuosttaš háve go jearahallen oahppi 1 ja son galggai čilget sáni vilbealle, son vástidii <em type="italic">: </em><span type="quote">“Okta familie”</span> (sám: bearaš) . Son ii nagodan čilget mo, muhto diđii ahte lei muhtin bearrašis. Go son čálii teavstta, de son čálii: <em type="italic">okti bođi vilbealle ja son dajai darbašt go don ruđat. Ále daja sáni </em><em type="italic">ruđat mus šadá uoive bavšas. </em>Dát oahppi diđii ahte lei sáhka bearraša birra, muhto ii nákcen ieš vel muitalit mo. Nuppes go jearahallen su, de son čilgii ná: <span type="quote">“Søskenbarn mii lea gánda.”</span> Dán proseassas lei son viiddidan doabavuogádaga ja dovdagoahtán sáni sisdoalu buorebut. Dál son máhtii čilget mii dat lea, ja diđii maid ahte galgá earuhit sohkabeali. </p>
<p>Oahppi 2 vástidii ná go jerren maid sátni <em type="italic">golahit </em>mearkkaša: <span type="quote">“Mii lea golahit?”</span> Son ii diehtán maid dat mearkkaša ii ge muitán ahte girjjis lei sáhka ruđa golaheames. Oahppi teavsttas fuomášin ahte son lei čállán sáni. Son čállá: <em type="italic">masa galgá đuđai golahit. </em>Nuppi jearahallamis, de lei ádden maid dat mearkkaša ja vástidii ná: <span type="quote">“Geavahit ruđaid”</span> (čájeha ahte son addá ruđaid munnje). Sáhttá dadjat ahte son lea dán proseassas oahppan dán sáni, ja lea beassan duddjot doahpaga sisdoalu. Dát seamma oahppi lea maid geavahan <em type="italic">láiki </em>-sáni eará čállosis. Dát sátni lei oahpis sutnje ovdal go lohkagođiimet ja su čilgehus dán sátnái lei dalle: <span type="quote">“Dalle son ii gille bargat dan.”</span> Čállosis son čállá: <em type="italic">Viefsis sit ii lát láiki </em>(vievssis ii leat láiki) <em type="italic">oi oi okta viefsi lea darvánan </em><em type="italic">heavnefiermi </em>. Nuppi jearahallamis son čilge dán sáni justa seamma láhkai go vuosttaš háve <em type="italic">: </em><span type="quote">“Ahte dalle ii gille bargat.”</span> Dát oahppi eallá sámegielat birrasis. Jus dovdá sániid ovddežis, de lea maid álkit sutnje geavahišgoahtit sániid iežas teavsttain. Jus oahppi lea gullan sáni golahit ovdal, ja dan sáni áddejupmái huksegoahtán vásáhusa ovddežis, de sáhtii dát leat veahkkin sutnje geavahišgoahtit dan. </p>
<p>Oahppi 3 eallá sámegielat birrasis. Go jearahallen diđii go son maid sátni <em type="italic">ruvvet </em>mearkkaša, de son diđii dan ja čájehii munnje ahte ruvve gieđaid oktii. Dán sáni son maid geavahii čállinbarggus. Iežas teavsttas čállá son: <em type="italic">Hánno ruve suinniid dane go nie ate girjo i dabaš </em><em type="italic">suoskat mági. </em>Nuppi jearahallamis de son čilge ná: <span type="quote">“Nie ahte don ruvvet olbmuid.”</span> Čájeha maid ahte su sátnerájus lea kvalitehta ja son nagoda geavahit sáni máŋgga oktavuođas. Son čájeha ahte nagoda čilget sáni sisdoalu, sihke dan ahte sáhttá ruvvet suinniid ja olbmuid, ja dan dihte dajašin ahte sus lea produktiiva giellamáhttu. </p>
<p>Go oahppi 4 galggai čilget sáni <em type="italic">bahčit </em>, de son jáhkii ahte lei sáhka báhčimis. Son vástida: <span type="quote">“Báhčit dat lea go bážát juoidá. Báhčit ealgga.”</span> Čállinbarggus de lea son čállán ná: <em type="italic">son válá miek </em><em type="italic">gusas </em>(son váldá mielkki gusas). Govas masa lea čállán čilgehusa oaidnit ahte Hánno bahčá gusa. Oahppi ii dovdan dán sáni vuosttaš jearahallamis, iige leat geavahan dan sáni čállimis. Son lea gal čállán maid Hánno bargá, muhto ii leat geavahan dan vearbba. Nuppes go jearahallen su de son diđii maid mearkkaša ja čilgii: <span type="quote">“Bahčit gusaid.”</span> Mun jáhkán ahte son lei čállima bokte maid beassan duddjot dán doahpaga, ja lei huksen áddejumi. Dát proseassa, mii álggii das ahte oahppi ii dovdan dan sáni, loahpahuvvui dainna ahte son dovddai sisdoalu. Dát čájeha ahte dát </p>
<p>Ohppiid teavsttaid ektui oainnán man bures oahpaheaddji beassá heivehit oahpahusa sin eavttuid vuođul. Muhtin oahppit leat čállán guhkes čállosiid, ja earát ges leat čállán moadde sáni. Okta oahppi lei čállán guokte sáni ovtta govvii. Son dárbbašii čállinveahki ja mun veahkehin dadjat sániid nu ahte son gulai jietnadagaid bures. Veahkkálagaid čáliime: <em type="italic">ruđaid, váivi. </em>Dát oahppi lei nu duhtavaš go lei nákcen čállit moadde sáni. Sánit maid govvidit gova sisdoalu hui bures. </p>
<p>Eará oahppi lei fas čállán guhkes teavstta. Dan botta go son čálii fitnen rávvemin su ahte son galggašii hárjehallat cealkagiid hábmet, stuorra álgobustávain ja čuoggán. Son seaguhii stuorra ja unna bustávaid, ja dan dihte rávvejin maid su hárjehallagoahtit čállit unna bustávain. Teavsttas oainnán ahte son lea geavahan guokte sáni masa leamašan deaddu lohkamis, <em type="italic">láiki </em>ja <em type="italic">gillet </em>. Lea stuorra erohus ohppiid čállimis ja sátneoahppamis. Muhtin oahppit leat ollen guhkás čállinproseassas, earát dárbbašit fas eanet áiggi. Dan dihte leat heivehuvvon barggut erenoamáš dehálaččat. Ferten deattuhit ahte oahppit leat dáid čállosiid čállán skábman, nuppi ceahkis. 4.4 Oahppoulbmilat </p>
<p type="listitem">Gelbbolašvuođamihttomearit sámegiela 2. jahkeceahki maŋŋel, mainna mii áigguimet eanet bargat, ledje:</p>
<p type="listitem"><span type="quote">“Guldalit teavsttaid ja ságastallat daid birra”</span></p>
<p type="listitem"><span type="quote">“Ságastallat das movt sánit ja govva doibmet ovttas govvagirjjiin ja eará govvamediain”</span></p>
<p type="listitem"><span type="quote">“Máhttit muitalit njuovžilit muosáhusaid ja vásáhusaid birra”</span> (Utdanningsdirektoratet 2013a.)</p>
<p>Dás mun čilgen mo dáid oahppanulbmiliiguin beassá bargat. Vuosttaš ulbmil lei guldalit teavsttaid ja ságastallat daid birra. Govvagirjji lohkama bokte besset oahppit guldalit iešguđetlágan máidnasiid ja muitalusaid. Helander (2016: 18) maid deattuha dehálašvuođa ja mávssolašvuođa lohkat čáppagirjjálašvuođa, go dat nanne giela máhtu ja oahppit ohppet ođđa sániid. Sii guoskkahit iešguđetlágan šáŋŋeriid ja dan láhkai gulul oahpásmuvvet ja dovdagohtet daid. Dán barggus besse maid ságastallat girjji sisdoalu birra, sihke logadettiin ja maŋŋá lohkama. Olggoš maid sáhttá muitalit mii girjji fáddá lea. Go oahppit maid besset girjji olggoža geahčadit, de ohppet go geahččat gii lea čálli ja gii lea almmuhan girjji.</p>
<p>Ságastallama vuođul beassá maid hállat ikono-teavstta birra, ja mo govat doibmet teavstta ektui. (Gč. kapihttal 2.4.2) Govat sáhttet čájehit áibbas eará go maid teaksta muitala, dahje ahte govva nanne teavstta sisdoalu. Ohppiid čállinbargguin besse ieža čállit teavstta govaid vuođul ja dan láhkai geahččaladdat mo sin teaksta doaibmá ovttas govain.</p>
<p>Go oahppit čállet, de beassá oahpaheaddji individuálalaččat láidestit vel eanet. Nu beassá deattuhit daid osiid maid oahppi dárbbaša vel eanet hárjehallat. Ovdamearkka dihte leat oahppit geat galggašedje eanet hárjehallat čállit stuorra ja unna bustávaiguin, earát galggašedje deattuhit riektačállima ja nu ain. 4.5 Govvagirjji vejolašvuođat olahit oahppoulbmila</p>
<p>Govvagirji ii sáhte ollásit gokčat buot oahppanjoksosiid oahppoplánas. Muhto das leat olu vejolašvuođat, ja jus dainna heiveha bargguid, de sáhttá olahit olu oahppoulbmiliid. Dainna ovddida mánáid miellagova, sáhkkiivuođa ja sátneriggodaga. Gelbbolašvuođamihttomearri maŋŋá 2. jahkeceahki muitala ahte oahppit galget máhttit muitalit njuovžilit muosáhusaid ja vásáhusaid birra. (Utdanningsdirektoratet 2013a). Go oahppit besset ovdánahttit gielaset, ja sátneriggodaga, de lea stuorát vejolašvuohta olahit dán mihttomeari. Oahppit dárbbašit olu iešguđetlágan sániid jus galget sáhttit njuovžilit muitalit muosáhusaid ja vásáhusaid birra.</p>
<p>Helander (2016: 22) deattuha dehálašvuođa bargat sátneriggodagain hehtten dihte ohppiid geavaheames dušše pronomeniid háladettiin ja čáledettiin. Máhttodepartemeanta (DKK 2007-2008: 2017) maid čállá ahte guovddáš oassi sátneoahppamis lea addit ohppiide vásáhusaid man birra hállat. Lea dehálaš smiehttat ahte vaikko dáid ohppiin lea sámegiella oahpahusgiellan skuvllas, de sáhttá dárogiella leat sin gievrrat giella. Govvagirjji lohkama čađahin mun moatti diimmus, ja dan moatti diimmus ledje eatnašat oahppan 2-3 sáni. Dát mearkkaša ahte govvagirji maid lea buorre veahkkeneavvu, mii addá ohppiide vejolašvuođaid ovdánit gielalaččat.</p>
<p>Govvagirjjiin leat iešguđetlágan fáttát, man vuođul beassá olu gielalaš beliid nannet. Dakkár beliid maid ii soaitte olahit dušše ságastallamiid vuođul. Oaivvildan ahte govvagirji lea hui buorre veahkkeneavvu, maid mii galggašeimmet eanet geavahit luohkkálanjas oahpahusa várás, iige dušše muosáhusa dihte.</p>
<p>Dán dutkamušain ulbmil lei guorahallat mo nannet ohppiid sátneriggodaga govvagirjji metoda vuođul. Eatnigiela nannema bokte sáhttá maid álkidahttit ohppiid fágalaš oahpahallama ja nannet kultuvrralaš identitehta. Dáid ulbmiliid sáhttá čatnat sihke eamiálbmotdutkamuša ulbmiliidda ja maiddái Vygotsky ja Cummins teoriijaide maid lean namuhan 2. kapihttalis.</p>
<p>Gelbbolašvuođamihttomeriid maid lean dás geavahan lean viežžan Máhttoloktemis. Jagis 2020 galget skuvllat geavahišgoahtit ođđa oahppoplánaid. Dan oktavuođas ferte ođđa gelbbolašvuođamihttomeriid lasihit dán bargovuohkái jus áigu váldit atnui oahpahusas. Ohppiid gielalaš diđolašvuođain ja sátneriggodagain ferte goittot bargat vaikko oahppoplánat rivdet. 5 Jurddabohtosat 5.1 Dutkančuolmma ja vuollegažaldagaid bohtosat</p>
<p>Dán oasis vástidan dutkančuolmmaid ja vuollegažaldagaid. Dutkančuolbma, man válljejin, lei:</p>
<p>Mo govvagirjelohkama metoda váikkuha čiežajahkásaš ohppiid sátneriggodahkii? 1. Makkár gielladuogážat leat ohppiin, ja váikkuhit go dat sin sátneoahppamii? Lea go nu ahte sin ruovttugiella váikkuha sin sátneoahppamii. 2. Váikkuha go ohppiid čállinproseassa sin sátneoahppamii? Geahčadan geavahit go oahppit daid iskojuvvon sániid čađahuvvon čállinbargguin, ja váikkuha go dat sin sátneoahppamii. 5.1.1 Mo govvagirjelohkan metoda váikkuha čiežajahkásaš ohppiid sátneriggodahkii?</p>
<p>Dán mu masterbarggu ulbmil lei dutkat mo govvagirjelohkan váikkuha ohppiid sátneriggodahkii.</p>
<p>Dutkamuš čađahuvvui njealji vahku badjel. Álggos čoggen sániid girjjis ja isken máhtte go oahppit daid. Dan maŋŋá mii logaimet girjji, ságastalaimet ja geahčadeimmet govaid. Dasto čáliimet teavsttaid mas ráhkadeimmet ođđa unna girjjáža. Dáid sániid isken fas ođđasit golmma vahku maŋŋá. Bohtosat čájehit ahte govvagirjelohkan lea veahkehan ohppiid duddjot viidát sátneráju. Sii leat huksen sátneráju kvalitehta ja kvantitehta ja maiddái sin reseptiiva ja produktiiva giellamáhtu. Vaikko muhtin oahppit eai lean oahppan go moadde sáni, de lea váttis meroštallat lea go sis reseptiiva giellamáhttu. Sii sáhttet leat buoridan sániid áddejumi, muhto eai nákcen vel ieža daid buvttadit. Ovdamearkan sáhttá váldit sániid <em type="italic">: Dikšut </em>ja <em type="italic">vilbealle </em>. Ledje muhtin oahppit geat dihte man birra lei sáhka, muhto eai nákcen čilget dahje muitalit justa maid sátni mearkkašii. Dát lea álgoproseassa, ja dan mii eat sáhte mihtádallat. </p>
<p>Vásihin maid ahte muhtimat ledje duddjon viidát áddejumi ovtta sátnái, ja máhtte čatnat sáni sisdoalu guovtti iešguđetlágan kontekstii. Sii ledje iežaset sátneráju kvalitehta huksen.</p>
<p>Gávnnahin maid ahte muhtin sániide lei boasttu áddejupmi. Dan dihte lea oahpaheaddji láidesteapmi dehálaš ohppiide geat dárbbašit vel eanet doarjaga, nu ahte beassá nannet sin áddejumi. Oahpaheaddji ferte ieš leat hui čielggas ja diđolaš ahte girjji ikono-teaksta sáhttá addit earálágan áddejumi. Govvagirjelohkan sáhttá ovddidit sátneriggodaga guovttegielat ohppiin. Dat rahpá maid uvssa sihke miellagovvamáilbmái ja giela ovdáneapmái. Mánát hárjánit staigat guldalit, ja lohkan dikšu maid sin sátneriggodaga. Govvagirji lea buorre veahkkeneavvu giela oahppamis. Ja dan dihte fertešii maiddái vánhemiid ávžžuhit lohkat girjjiid juohke beaivve. 5.1.2 Ohppiid gielladuogáš</p>
<p>Dás vástidan vuosttaš vuollagažaldaga: Makkár gielladuogážat leat ohppiin, ja váikkuhit go dat sin sátneoahppamii? Lea go nu ahte sin ruovttugiella váikkuha sin sátneoahppamii.</p>
<p>Dutkamušas guorahallen maiddái erohusa ohppiid gaskkas geain lea gielladoarjja ruovttus, ja geain ii leat. Čájehuvvo ahte dát bargovuohki sáhttá ovddidit ja hukset goappaš joavkkuid sátneáddejumi. Lea dan dihte dehálaš muitit ahte juohke oahppis lea sierra oahppanproseassa.</p>
<p>Oahppit geat ellet sámegielat birrasis, dovde olu dábálaš sániid ovddežis, seammás go oahppagohte sániid mat eai leat nu dábálaččat. Nu besse dát oahppit hukset iežaset vuođđosátneráju ja maiddái viiddidit sátneráju kvalitehta. Oahppit geat eai eale sámegielat birrasis, ledje fas oahppagoahtán sániid mat leat vuođđosátnerájus ja maiddái buoridan sániid áddejumi, seammás go ledje oahppan muhtin ođđa sániid mat eai leat nu dábálaččat. Dát oahppit ledje maiddái nannen sátneráju kvantitehta. Lea mearkkašahtti ahte oahppit geat eai eale sámegielat birrasis, eai lean oahppan nu máŋga sáni. Dan dihte ferte maid čuovvut dáid ohppiid dárkilit, nu ahte eai geava negatiiva oahppanspirálii. (Gč. kap 2.2.2) Daid ohppiid deháleamos oassi oahppamis lea nannet giela, vai eastadit lohkan- ja čállinváttisvuođaid. Sin várás ferte bidjat johtui oahppandoaimmaid mat heivejit ja movttiidahttet sin oahppat. Iešalddis lea dát dehálaš oassi juohke áidna oahppái skuvllas, muhto eandalii sin várás geain leat gielalaš hástalusat. Stiilasahuksema bokte besset oahppit maiddái veahkehit goappat guimmiid giellaoahppanproseassaid, seammás beassá oahpaheaddji maid láidet sin dađistaga sihke logadettiin ja čáledettiin sihke mikro- ja makrodásis.</p>
<p>Oahppit geat eai beasa ruovttus hárjehallat giela ja geahččaladdat giela struktuvrra, fertejit dan beassat skuvllas dahkat. Lundberg čuoččuhusat dollet deaivása go son deattuha ahte ii leat doarvái oahppái dušše ságastallat eará ohppiin ja ságastallamiin luohkkálanjas. (Gč. kap 2.3.3.)</p>
<p>Sis eai leat seamma ovdamunit go ohppiin geat besset sihke ruovttus ja skuvllas hállat. Dan dihte lea gielalaš diđolašvuohta hárjehallan skuvllas erenoamáš mávssolaš dáid ohppiide.</p>
<p>Govvagirjji bokte bessen láhčit oahpahusa nu ahte juohkehaččas lei vejolašvuohta ovdánit iežas dásis, ovtta ja seamma oahpahusvugiin. Dat sáhttá leat hástalus go geavaha oahppogirjii dan dihte go dat ii váldde vuhtii buot dáid dásiid. Oahppit besse guldalit go lohken čáppagirjjálašvuođagirjji, sii oahpásmuvve ja ohppe ođđa sániid, seammás go besse iežaset čállinmáhtu ovdánahttit. 5.1.3 Váikkuha go ohppiid čállinproseassa sin sátneoahppamii?</p>
<p>Dás vástidan nuppi vuollegažaldaga: Váikkuha go ohppiid čállinproseassa sin sátneoahppamii?</p>
<p>Geahčadan geavahit go oahppit daid iskojuvvon sániid čađahuvvon čállinbargguin, ja váikkuha go dat sin sátneoahppamii.</p>
<p>Čállinbargguin oainnán ahte juohke oahppi lea geahččalan čállit iežas eavttuid vuođul. Muhtin oahppit leat čállán olu ovtta siidui, earát fas leat čállán veháš, muhto máŋga siiddu. Oainnán ahte teavsttaid sisdoalus leat čielga čanastagat muitalussii ja govaide maid leat gullan ja oaidnán. Sii muitet muitalusa ja govat veahkehit sin čállit sisdoalu ja dan maid ieža oidnet teavsttas.</p>
<p>Muhtin oahppit leat maiddái geavahan dáid sániid maid lean iskan dán dutkamušas, nu lea dát čállinbarggut veahkehan sin hukset sátneáddejumi. Dát vuohki lea buorre go beassá heivehit oahpahusa juohke oahppái, ja oahppi ieš maid dovdá ahte nákce bargat.</p>
<p>Bohtosat mat bohtet ovdan dutkama maŋŋá čájehit ahte govvagirjelohkan addá vejolašvuođaid heivehit oahpahusa ohppiide. Dát heive maiddái máŋggagielat ohppiide. Vygotsky jurdda lei váldit vuhtii máná ahtanuššandási, ja ahte ii galgan bidjat menddo olu dahje menddo unnán gáibádusaid. (Håland 2016: 56.) Govvagirjelohkama bokte oaivvildan ahte oahppit besset ovdánahttit iežaset dásis, seamma metoda vuođul. Oahppit geat dárbbašit doarjaga govaid vuođul, ožžot dan, ja sii geat máhttet olu sániid, besset riggodahttit iežaset giela vel eanet. Čállon teavsttain leat olu sánit ja lohkki lohká álo sániid maid ii dovdda ovddežis. 5.2 Bargoskihpáriid ja ohppiid vásáhusat</p>
<p>Dutkama maŋŋá hállen iežan bargoskihpáriiguin metoda birra. Sii maid liikojedje vuohkái mo bargat lohkan- ja čállinbargguin ja háliidedje maid geahččalit metoda. Okta oahpaheaddji geahččalii dán iežas 1.cehkiin. Oahpaheaddji logai girjji jitnosit ja oahppit čálle teavsttaid modeallagirjji vuođul. Oahpaheaddji muitalii maŋŋá ahte dát lei buorre vuohki mo son beasai heivehit oahpahusa juohke oahppái. Čállinbargguid heivehii nu ahte juohkehaš beasai hárjehallat dan maid son dárbbašii. Ledje oahppit geat hárjehalle cealkagiid čállit ja maiddái čállit smávva bustávain. Earát fas hárjehalle bidjat gaskkaid sániid gaskii. Okta oahppi lei álgán cealkagiidda bidjat čuoggá, ja son beasai dan geahččaladdat. Son lei áiddo oahppan čuoggá birra, ja gáttii ahte son galggai dan bidjalit juohke linnjá maŋŋá. Čáledettiin beasai oahpaheaddji rávvet su. Nubbi oahppi lei fas dan dásis ahte čálii vuosttaš jietnadaga juohke sánis. Son ii nagodan gávdnat jietnadagaid mat bohte dan maŋŋá ja čálii loahpa <span type="quote">“máhkaščállagiin”</span>. Dainna lágiin son hárjehalai čállit rivttes čállinguvlui. Oahpaheaddji lei távvalii čállán muhtin sániid maid sii áigo deattuhit ja oahppat, ovdamearkka dihte sátni <em type="italic">riipu. </em>Muhtin oahppit kopierejedje dušše sániid mat ledje távvalii čállojuvvon. </p>
<p>Oahpaheaddji deattuhii ahte lei vuogas go oahppit eai dárbbašan vuordit veahki. Sii besse olles áigge bargat iežaset dásiin, ja nu ovdánedje iežaset leavttuin. Son beasai láidet sin čáledettiin, mii lea mealgat buoret go divodit maŋŋá go oahppit ledje geargan čállosiin. Dáid heivehemiid geažil besse muhtimat čállit máŋga siiddu ja earát fas čiekŋudit ovtta siidui. Oahpaheaddji muitalii ahte oahppi bállii čiekŋudit ja vuodjut bargguide, ja dien láhkai beasai guhká bargat.</p>
<p>Vaikko son ii lean iskan galle sáni ja man bures daid sániid máhtte maŋŋá lohkama, de navddii son ahte oahppit ledje oahppan olu sániid, ja ahte ledje ožžon viidát áddejumi muhtin áššiide.</p>
<p>Maŋŋá go ledjen čađahan dán barggu, de ožžon maid positiiva dieđuid ohppiin geaid mielas lei somá bargat eará go dušše oahppogirjji bargguid. Dat movttiidahttá mu ja čájeha ahte mii oahpaheaddjit fertet eanet geavahit vejolašvuođaid mat mis leat, eat ge galggašii smiehttat hehttehusaid. Go jearahallen ohppiid, de ledje sii hui gierdevaččat ja sii geahččaledje nu bures go sáhtte muitalit sániid sisdoalu. Dat lei dattege vehá váttis čiežajahkásaččaide muitalit maid sátni mearkkaša, muhto sii geahččaledje nu bures go nákcejedje. Muhtin oahppit geavahedje gorutgiela olu ja vigge čájehit maid sii oaivvildedje. Earát fas čilgejedje sániin dahje dárbbašedje dárogiela veahkkegiellan. 5.3 Maid sáhtášin bargat eará láhkai</p>
<p>Ovdal go lohkagohten de mearridin lonuhit ovtta sáni maid girječálli lea geavahan teavsttas. Dát lea ášši maid lean smiehttan ahte in livčče galgan dahkat. Logadettiin ja maiddái jearhallamis, lonuhin sáni <em type="italic">ráinnas </em>eret, ja geavahin baicce sáni <em type="italic">buhtis </em>. Mearridin lonuhit go ohppiid suopmanis eai geavat sáni ráinnas, muhto buhtis. Lean maŋit áiggis smiehttan ahte in lean dárbbašit rievdadit sáni. Oahppit galget oahpásmuvvat synonymaide ja eará suopmaniid sániiguin ja dan dihte livččii dán sáni buorre váldit mielde. Synonymaiguin lea hui dehálaš bargat go dat viiddida sátneriggodaga. Lea dehálaš ahte sii dovdet sániid nu ahte gulahallet olbmuiguin geain leat eará suopmanat. Go oahppi diehtá sullii maid mearkkaša, de ii dárbbaš dan jearahišgoahtit. Jus galggašin iskat dán ođđasit, de in livčče lonuhan sániid, muhto livččen geavahan <em type="italic">ráinnas </em>sáni ja čilgen suopmana erohusaid. Livččen maid geardduhan ja bidjan deattu dáid synonymaide nu ahte sii oahpásmuvvet daidda. </p>
<p>Nuppi ceahkis galget oahppit čađahit lohkama kárteniskosa. Lean vásihan ahte oahppit galget dáid iskosiin ohcat synonymaid, vai oahpaheaddji beassá kártet sin sátneriggodaga (Utdanningdirektoratet 2019). Dát iskosat maid isket leat go oahppis erenoamáš dárbbut dahje lea go juoga maid son ii leat ádden. Dáid kártemiid vuođul beassá mearridit galgá go oahpaheaddji čuovvulahttit dán oahppi. (Kleven &amp; Hjardemaal 2018: 51.) Vuohtán juohke jagi ahte dáid iskosiin leat synonymat mat geavahuvvojit eará suopmaniin maid, ovdamearkka dihte <em type="italic">guovža </em>ja <em type="italic">bierdna </em>, <em type="italic">hupmat </em>ja <em type="italic">hállat </em>. Roe (2014: 181) čállá ahte máŋggagielat oahppit sáhttet leat vuolábeale rájá dáid iskosiiguin. Iskosiid vuođul goittot sáhttá oaidnit rahčá go oahppi sátnekodemiin, sátneáddejumiin dahje lea go teakstaáddejupmi mii lea váttis sutnje. Dán ferte maiddái muitit go čađaha dáid kártemiid sámi mánáin maid. Lea dehálaš ahte oahpaheaddji váldá vuhtii ahte iskosa giella sáhttá leat oahppi nubbigiella, ja dan maid muitit go guorahallá bohtosiid. 5.4 Dutkamuša árvvoštallan ja etihkka </p>
<p>Dutkamuša ulbmil lei gávnnahit mo govvagirjji lohkan váikkuha sátneriggodahkii. Dan dihte mearridin ovddalgihtii ahte in sáhttán dáid sániid hárjehallat ja deattuhit eará diimmuin. Jus attášin ohppiide vejolašvuođaid hárjehallat sániid eará diimmuin maid, de in oainnášii duohta bohtosiid dutkamuša ektui. Vaikko dutkamuša olis ledjen mearridan ahte in áiggo dan dahkat, de livččen oahpahusa oktavuođas dan dahkan. Navddán ahte jus deattuhivččen sániid vel eanet, sáhtášedje dát oahppit oahppat eanet sániid, ja oažžut vel čiekŋalat áddejumi. Jus galggašii eanet hárjehallat sániid, sáhtášii ovdamearkka dihte deaddilit sátnegovaid seaidnái dahje muitospealu ráhkadit govain ja sániin. Sáhtášii maid geavahit dáid sániid čoavddasátnin ovdal go oahppit besset vuolgit boddui. Čoavddasátnemetoda lea vuohki mas juohke oahppi ferte vástidit ovtta dahje moadde gažaldaga ovdal go besset vuolgit olggos boddui. Jus son ii dieđe vástádusa, de galgá oahpaheaddji su veahkehit ja láidestit nu ahte loahpas gávdná vástádusa. Dán vuogi maid sáhttá heivehit juohke oahppi dási mielde.</p>
<p>Dán dutkamušas lean čuvvon ehtalašvuođa álggus gitta lohppii. Buorre dutkamuša eaktun lea validitehta ja ahte dat lea luohtehahtti. Dutki ferte ieš váldit ovddasvástádusa nu ahte šaddet rievttes bohtosat, ja ahte dutkamušas lea alla kvaliteahta. Dutki ferte ieš ovdanbuktit bohtosiid vuoiggalaččat ja maiddái váruhit ahte son ii rihko njuolggadusaid ja lágaid. (DKK 2005-2006: 10.) Dutkamušas lean čuvvon Norgga diehtobearráigeahču dutkanlobi, ja lean čuvvon biddjon rámmaid suddjen dihte geaid lean jearahallan. Nationála dutkanehtalaš lávdegoddi čállá ahte dutkan lea hui dehálaš sihke ovttaskas olbmui, servodahkii ja máilmmi ovdáneapmái. Sin neahttasiiddus gávdnat maiddái njeallje prinsihpa maid galggašii čuovvut go lea dutkamin. Dát njeallje prinsihpa leat vuollegašvuohta, buorit váikkuhusat, vuoiggalašvuohta ja integritehta.</p>
<p>Dutki gálgá buot informánttaide čájehit vuollegašvuođa ja giitevašvuođa go oasálastet dutkamuššii. Dutki galgá maiddái bargat dan ovdii ahte su dutkamušas leat buorit váikkuhusat, muhto maiddái diehtit ja čájehit ahte muhtin váikkuhusat eai soaitte leat nu buorit.</p>
<p>Dutkanprošeavttas galgá dutki bargat dan ovdii ahte áššit čađahuvvojit vuoiggalaččat. Dutki maid ferte čuovvut dábálaš norpmaid ja leat rabas ja rehálaš barggadettiin. (DNFK 2014.) Dáid čuoggáid lean čuvvon go lean čoaggán dutkánmateriála, ja maiddái dalle go lean čállán dán dutkamuša. Lean vuollegašvuođain bargan, ja geahččalan gávdnat dakkár bargovuogi mii sáhttá buoridit ohppiid giela. 6 Loahpaheapmi 6.1 Dutkamuša loahppajurdagat</p>
<p>Dán dutkamuša ulbmil lei čuvgehit man dehálaš sátneriggodat lea máŋggagielat mánáid giellaoahpahallamis. Lean guorahallan mo govvagirji váikkuha ohppiid sátneriggodahkii. Lean erenoamážit geahčadan mo gielladuogáš váikkuha sin sátneoahppamii ja leat go erohusat daid sániin maid ohppe. Dát lea leamaš miellagiddevaš guorahallan. Vaikko mus ovddalgihtii lei muhtinlágan hypotesa ahte dát sáhtii leat buorre bargovuohki, de bessen dál oaidnit justa mo govvagirjjiin sáhttá láhčit ja heivehit oahpahusa juohke oahppái. Lohkan attii mánáide vásáhusaid ja daid bokte ohppe. Go sii galge čilget sániid, de geavahedje ovdamearkkaid girjelohkamis. Dát šattai vásáhus man vuođul besse oahppat, ja de lei mielde buorideamen ohppiid kvalitatiiva ja kvantitatiiva giela. Kvantitatiiva sátneriggodaga buoridedje go ohppe eanet sániid, ja maiddái kvalitatiivva sátneriggodaga go besse sániid áddejumi buoridit, go dovdagohte eanet konteavsttaid goas geavahit daid.</p>
<p>Lei hui miellagiddevaš masterčállosiin bargat. Dát bargu lea veahkehan mu olu ja lean beassan ovdánahttit iežan oahpahanvugiid. Mus lea olles áigge dáhttu ja hállu ovdánahttit iežan máhtu ja bargovugiid. In dušše iežan dihte, muhto maiddái ohppiid dihte. Oahpaheaddjivirggis lea ohppiid ovdáneapmi ja ahtanuššan dehálaš. Postholm ja Moen deattuheaba ahte árbevirolaš luohkkálatnjadutkan sáhttá leat veahkkin oahpaheaddjái ja skuvlla ovdánahttimii. Soai oaivvildeaba ahte dát dutkan lea buorre go dat dáhpáhuvvá luohkkálanjas ja gos oahpaheaddji ieš beassá oasálastit prosessii. (Postholm &amp; Moen 2009: 28.) Lei mu mielas miellagiddevaš dutkat ja iskat man láhkai mu oahpahanvuogit doibmet.</p>
<p>Sámi skuvllat dárbbašit eanet gealbbu mo láhčit oahpahusa guovttegielat ohppiide, maiddái daid ohppiide geat leat ealáskahttimin gielaset. Namuhin Keskitalo (2017: 166-167) dutkamuša, gos boahtá ovdán ahte oahpaheddjiid mielas eai leat oahpponeavvut heivehuvvon heterogena joavkkuide. Dutkamuša bokte čájehan ahte govvagirjemetoda sáhttá heivehit guovttegielat ohppiide ja iešguđetge dásis. Ja ahte dat lea buorre veahkkeneavvu oahppogirjjiid bálddas. Dát oahppit leat min boahtteáigi. Jus sámegiella galgá ceavzit, de fertet mii dál bargagoahtit mánáid ja nuoraid gielain. Lea min ovddasvástádus láidet sihke ohppiid geain lea doarjja ruovttus, ja maiddái ohppiid geat leat ealáskahttimin gielaset. 6.2 Joatkkadutkamat</p>
<p>Dutkamuša ektui sáhtášin viidáset guorahallat dovdet go oahppit dáid sániid go guhkit áigi lea vássán, ii ge dušše dan áigodagas goas mii leat bargan dainna fáttáin. Dutkamuša sáhtášii maid viiddidit vel eanet ja iskat ovtta vel ceahki sámegielat hálddašanguovllus. Dáid cehkiid bohtosiid sáhtášin de buohtastahttit. Nu beasašin iskat seammaláganvuođaid ja erohusaid dáid cehkiid gaskkas.</p>
<p>Mun namuhin Stahl &amp; Fairbanks (Lyster 2016: 130) dutkamuša ja Monsrud (2013: 120) artihkkala (gč. kapihttal 2.3.3). Sii čujuhit dasa ahte oahppit fertejit máŋgii gullat ja vásihit sániid iešguđet konteavsttain ovdal go ohppet daid. Dutkamuša bokte čájehin ahte oahppit ohppet sániid, go oidnet govaid, guldalit, ja ieža geavahit sániid čállinbargguin. Muhtin oahppit soitet leat gullan dáid sániid ovdal, earát leat fas álgoproseassas. Lea goittot nu ahte juohkehaččas lea sierra giellaoahppanproseassa, mii rievdá olles áigge. Sin reseptiiva giella maid váikkuha giellaoahppanprosessii, ja dasa man jođánit sii ohppet giela. Mu konklušuvdna goittot lea ahte govvagirjji lohkan lea buorre metoda mii ovdánahttá ohppiid giela, ja maiddái vuohki mo olahit máŋga ulbmila.</p>
</body></document>
